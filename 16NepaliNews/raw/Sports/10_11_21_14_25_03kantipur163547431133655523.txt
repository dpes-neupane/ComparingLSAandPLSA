लन्डन — वेस्टह्यामले लिग कप फुटबलमा म्यानचेस्टर सिटीको चारवर्षे राज अन्त्य गर्दै गरेको दिन बुधबार लिभरपुल र टोटेनहमले पनि क्वाटरफाइनलमा स्थान सुरक्षित गरेका छन् ।सिटीको कीर्तिमान यात्रालाई ह्यामर्सले लन्डन रंगशालामा पेनाल्टी सुटआउटमा ५–३ ले समाप्त पारिदियो । गोलरहित टुंगिएको निर्धारित समयमा दुवै टिमले गोलका थुप्रै अवसर गुमाए । टाइब्रेकरमा चुक्ने एक्ला खेलाडी फिल फोडेन रहे । मार्क नोबल, जेरोड बोवेन, क्रेग डावसन, आरेन क्रेसवेल र सेड बेनराहमाले डेविड मोयसको टिमका लागि गोल गरे ।पेप ग्वार्डिओलले चारित्रिक रूपमै बलिया खेलाडीलाई उतारेका थिए, जसले लिग कपमा अपराजित २१ खेलको यात्रालाई निरन्तरता दिने महसुस गराउँथ्यो । नाथन एके, जोन स्टोन्स, इकाय गुन्डोगन र रहिम स्टर्लिङ ठूला अवसरमा गोल गर्न चुके । खेल एक पोस्टबाट अर्को पोस्टतिर लगातार आक्रमणको शृंखला नै बनेको थियो ।घरेलु टिमका लागि तोमास सोसेकले दुईपल्ट खेल जिताउन सक्ने राम्रा अवसरमा बल बाहिर प्रहार गरे । फोडेनसहित ज्याक ग्रेलिसले ग्वार्डिओलाको टिमलाई जिताउन सक्थे । तर, इंग्ल्यान्डका यी खेलाडीले सिटीको पहिलो प्रहारमै बल बाहिर हानिदिए । गोलकिपर ज्याक स्टेफेनले पनि बोवेन र बेनराहमाको प्रहारमा बल हातमा लागेर पनि रोक्न सकेनन् ।लिभरपुलले भने नौ वर्षयता पहिलोपल्ट लिग कपको उपाधि जित्ने सम्भावना बढाएको छ । उसको फितलो सुरुआत गरे पनि प्रेस्टनमा २–० को जित निकाल्यो । लिभरपुलले यसअघिका यो सिजनका ८ ‘अवे’ खेलमा ३० गोल गरेको थियो । तर, ठूलै परिवर्तन गरिएको योर्गन क्लोपको टिमले आइतबार म्यानचेस्टर युनाइटेडमाथि हात पारेको ५–० को जितको लय कायम राख्न भने सकेन ।पहिलो हाफमा प्रेस्टन निकै राम्रो देखियो । एड्रियनको प्रहार सिन म्यागुयरले ‘प्वाइन्ट ब्ल्यान्क’ बाट क्लियर गरिदिए । नेको विलियम्सको प्रहार पनि गोललाइनबाट क्लियर गरियो भने ब्राड पोट्सले पोस्टमाथि प्रहार गरे । खेलले एक घण्टा छुँदा लिभरपुलको फिनिसिङ राम्रो देखियो । विलियम्सको क्रस ताकुमी मिनामिनोले उत्कृष्ट गोलमा परिणत गर्दै लिभरपुललाई अग्रता दिलाए । त्यसपछिको आधा घण्टा क्लोपका टिमले नियन्त्रण गर्‍यो । डेक्लान रुडमाथि डिभोक ओरिगीको ‘ब्याकहिल’ मा सनसनीपूर्ण गोलसँगै लिभपुलले अग्रता दोब्बर बनायो ।सन् २००८ मा लिग कप जितेयता पहिलो उपाधि खोजीमा रहेको टोटेनहमले बर्नलीमाथि १–० को जित रच्यो । नुनो स्पिरिटो सान्तोले बलियो टिम उतारेका थिए । खेलको एकमात्र गोल लुकास मोउराले २२ औं मिनेटमा गरेका थिए ।लेस्टरले ब्राइटनको चुनौती समाप्त पार्न २–२ को बराबरीपछि टाइब्रेकर कुर्नुपरेको थियो । ब्रेनफोर्डले लगातार दोस्रोपल्ट अन्तिम आठमा स्थान बनाउने क्रममा स्टोकमाथि २–१ को जित हात पार्‍यो । टोलीको जितमा सेर्गी क्यानोस र इभान टोनीले गोल गरे ।