इटहरी — मलेसियामा हुने आईसीसी महिला विश्वकप २०२२ का लागि एसिया छनोटका लागि नेपाली महिला क्रिकेट टोलीको प्रशिक्षण बिहीबारदेखि इटहरीमा सुरु हुँदैछ ।  नेपाल क्रिकेट संघ (क्यान) को आयोजना र क्रिकेट एशोसिएसन अफ सुनसरीको व्यवस्थापनमा इटहरीको क्षेत्रीय रंगशालामा प्रशिक्षण हुन लागेको हो । बिहीबारदेखि सुरु हुने प्रशिक्षण एक सातासम्म चल्ने राष्ट्रिय क्रिकेट महिला टिमका प्रशिक्षक जगतबहादुर टमाटाले बताए । क्यानले यस वर्ष तीन फरक स्थानमा नेपाली टिमलाई प्रशिक्षण दिँदैछ । पहिलो प्रशिक्षण महेन्द्रनगरमा असोज २ गते सम्पन्न गरेको थियो । प्रशिक्षक टमाटाका अनुसार इटहरीको प्रशिक्षण सकिएलगत्तै काठमाडौंमा अन्तिम प्रशिक्षण हुनेछ । प्रशिक्षणमा प्रदेश १ बाट टोलीका क्याप्टेन रुबिना क्षेत्री, संगीता राई, काजल श्रेष्ठ, रोमा थापा, सबनम राई र अप्सरी बेगम रहेका छन् । यस्तै, प्रदेश २ बाट सरस्वती चौधरी,अनुराधा चौधरी र ममता चौधरी सहभागी हुनेछन् । कार्यक्रम संयोजक विप्लव घोषले राष्ट्रिय टिमको प्रशिक्षण भएसँगै सुनसरीमा महिला खेलाडी उत्पादनमा समेत सघाउ पुग्ने अपेक्षा गरिएको बताए ।