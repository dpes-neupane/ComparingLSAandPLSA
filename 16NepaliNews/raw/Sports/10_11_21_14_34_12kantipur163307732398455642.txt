माले, मालदिभ्स — पूर्व दुई विजेता बंगलादेश र श्रीलंकाबीचको खेलसँगै साफ च्याम्पियनसिप २०२१ शुक्रबार सुरु हुँदैछ । नेसनल स्टेडियममा हुने दिनको दोस्रो खेलमा डिफेन्डिङ च्याम्पियन तथा आयोजक माल्दिभ्सले नेपालको सामना गर्नेछ । माल्दिभ्स फुटबल संघले प्रतियोगिताको सम्पूर्ण तयारी पूरा भइसकेको पनि जनाएको छ ।उद्घाटन खेल स्थानीय समय अनुसार चार बजे सुरु हुनेछ भने दोस्रो खेल नौ बजे हुनेछ । यसअघि नेपाल र माल्दिभ्सबीचको खेल पहिले हुने तय थियो, तर पछि खेल तालिका परिवर्तन गरिएको हो । प्रतियोगिताकै लागि भनेर मालेको केन्द्रमा रहेको नेसनल स्टेडियमलाई भित्र र बाहिरबाट सजाइएको छ ।स्टेडियम भएर जाने बाटो पनि माल्दिभ्सको झण्डासहित सजाइएको छ । माल्दिभ्सका राष्ट्रपति इब्राहिम मोहम्मदले शुक्रबार नै आफ्नो राष्ट्रिय टिमका खेलाडीलाई भेटेर शुभकामना व्यक्त गरेका छन् । उनले त्यस क्रममा माल्दिभ्सलाई आफ्नै भूमिमा हुने प्रतियोगिता जित्ने कामना गर्दै आफ्नो देशका सबै नागरिक फुटबल टिमको समर्थनमा रहेको बताए ।उनले त्यसक्रममा माल्दिभ्सका खेलाडीलाई आफ्नै देशका समर्थकका लागि राम्रो खेल्न पनि अनुरोध गरे । यसअघि बिहीबार आयोजित पत्रकार सम्मेलनमा नेपाली टिमका कप्तान किरण लिम्बूले माल्दिभ्स आयोजक देशको नातामाले बलियो रहे पनि त्यसले पेस गर्ने चुनौतीसँग डराउनु पर्ने कुनै कारण नरहेको बताएका थिए ।उनले भनेका थिए, ‘हामी कुनै पनि विपक्षी टिमसँग डराउने छैनौं र यहाँ उपाधि जित्ने उद्देश्यले आएका छौं ।’ साफ च्याम्पियनसिप इतिहासमा नेपालले अहिलेसम्म माल्दिभ्सलाई पराजित भने गरेको छैन् । दुई टिमबीच अहिलेसम्म साफ च्याम्पियनसिपमा भएका सात खेलमा माल्दिभ्सले पाँच जितेको छ भने दुई बराबरीमा टुंगेको छ । 