मिलान — भिक्टर ओसमहेनको दुई गोलमा नेपोलीले बिहीबार राति इटालीको सिरी ए मा साम्पडोरियालाई ४–० ले पराजित गरेको छ । यससँगै नेपोली लिग तालिकाको शीर्ष स्थानमा उक्लेको छ ।नेपोलीको लिगमा यो लगातार पाँचौं जित हो र यसक्रममा शतप्रतिशत नतिजा आफ्नो पक्षमा राख्न सफल भयो । नेपोलीको १५ अंक छ भने दोस्रो स्थानमा रहेको इन्टर मिलानको १३ अंक छ । यस्तै एसी मिलान समान १३ अंकमा तेस्रोमा छ ।बिहीबारकै अन्य खेलमा एएस रोमाले युडिनेजीलाई १–० ले हरायो र त्यसमा टमी अब्राहमले निर्णायक गोल गरे । रोमा १२ अंकमा चौथो स्थानमा छ । अर्को खेलमा टुरिनो र लाजियोले १–१ को बराबरी खेले । 