काठमाडौँ — इटालीमा व्यावसायिक फुटबल खेल्दै आएका नेपाली मूलका फुटबलर विकास मेराग्लियाले च्यासल युथ क्लबबाट सहिद स्मारक ए डिभिजन लिग फुटबल खेल्ने भएका छन् । झन्डै १३ वर्ष अगाडि इटाली पुगेका विकासले त्यहाँको फुटबलमा केही नाम कमाएयता अब नेपाललाई आफ्नो गन्तव्य बनाएका हुन् ।शुक्रबार च्यासल फुटबल मैदानमा आयोजित कार्यक्रममा उनले क्लब अध्यक्ष रमेश व्यञ्जनकारसँग अनुबन्धमा हस्ताक्षर पनि गरे ।प्रतियोगिता कात्तिक २९ बाट सुरु हुँदैछ । उनी १० नम्बर जर्सिमा देखा पर्नेछन् । सन् २००६ मा उनी ६ वर्षको उमेरमा इटाली पुगेका थिए । उनीसँग दोहोरो कुराकानीमा इटालीकै भाषा मात्र उपलब्ध रहेको छ । तर उनी नेपाली फुटबलमा पनि आफ्नो छाप छाड्न इच्छुक रहेको र यसका लागि मिहिनेत गर्न पनि तयार रहेको बताए ।उनले एक वर्षका लागि च्यासलसँग अनुबन्ध गरेका छन् । विकासले इटालीमा व्यवसायिक फुटबल खेल्ने क्रममा त्यहाँको राष्ट्रिय यू–१६ बाट समेत खेलिसकेका छन् । सिरी ए क्लब एटलान्टाको जुनियर टिमबाट पनि खेलिसकेका विकास भेनेजियाको युवा टिमसँगै काटोलिका र मारिग्ल्यानेसको सिनियर टिमबाट पनि खेलिसकेका छन् ।कार्यक्रममा विकासले भने, ‘नेपाल फर्केपछि मेरो सपना पूरा भए जस्तै भएको छ । इटालीमा रहेको बेला म कसरी नेपाल फर्कने भन्नेबारे सोच्थें । नेपाल फर्कन पाउँदा म निकै खुसी छु ।’ उनले अहिले च्यासलकै खेलमा केन्द्रित हुने बताए । उनले भविष्यमा नेपालका लागि खेल्ने सम्भावनाबारे पक्कै सोच्ने पनि बताए ।