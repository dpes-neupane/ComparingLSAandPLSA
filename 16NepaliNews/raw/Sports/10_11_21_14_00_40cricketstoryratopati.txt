भारत र पाकिस्तानबीच लामो समयदेखि क्रिकेट सिरिज आयोजना भएको छैन । यी दुई छिमेकी देशबीचको राजनीतिक सम्बन्ध राम्रो छैन । त्यहीकारण, आईसीसीको इभेन्टमा मात्रै यी दुई देश आमने–सानो हुन्छन् । उनीहरु पछिल्लोपटक २०१९ को एकदिवसीय विश्वकपमा भिडेका थिए । र, उनीहरुबीच यसै वर्ष आयोजना हुने टी २० विश्वकपमा भिडन्त हुनेछ ।  तर कुनै समय यी दुई देशबीच निरन्तर क्रिकेट सिरिज आयोजना हुन्थ्यो । सन् २००७ मा पाकिस्तानी क्रिकेट टिम भारतको भ्रमणमा आएको थियो । यसक्रममा दुबै टिमले पाँच वान डे र तीन टेस्ट खेले । यस दौरान पाकिस्तानका तेज बलर सोएब अख्तरले निकै अनौठो अनुभव गरेका थिए । क्रिकेट खेल्न आएका अख्तर एक अवार्ड कार्यक्रममा पनि गए, जहाँ उनले सचिन तेन्दुलरसँग रमाइलो गर्ने उपाय सोचे ।  अख्तरले यसबारे भनेका छन्,‘पाकिस्तानपछि मलाई सबैभन्दा धेरै प्रेम मिल्ने देश भारत हो । मसँग भारत भ्रमणको निकै रमाइलो अनुभव छ । २००७ मा अवार्ड कार्यक्रमपछि हामी गेट टुगेदर गर्दै थियौं । म सधैंझैं केही रमाइलो र अलग गर्न चाहन्थें । त्यसैले मैले सचिन तेन्दुलकरलाई उडाउन चाहे । मैले उनलाई  जिस्क्याएर उडाए पनि । तर, लगत्तै उनी मेरो हातमा अड्किए अनि भुइँमा ढले । नराम्रो गरी होइन । तर, मलाई लागेको थियो कि अब म मर्ने वाला छु ।’उनले थपे, ‘यदि सचिन घाइते भए वा खेलका लागि अनफिट भइदिए भने मलाई कहिल्यै भारतको भिसा लाग्नेछैन । भारतीयहरुले मलाई कहिल्यै आफ्नो देशमा आउने दिने छैनन् वा जिउँदै जलाइदिनेछन् ।’  इन्टरनेशनल क्रिकेटमा सबैभन्दा तेज बल फ्याँक्ने विश्व कीर्तिमान आज पनि सोएब अख्तरको नाममा नै छ । अख्तरले पाकिस्तानबाट ४६ टेस्ट, १६२ वनडे र १५ टी–२० एकदिवसीय खेल खेलेका छन् । अख्तरले टेस्ट क्रिकेटमा १७८, वन डे मा २४७ र टी–२० मा १९ विकेट लिएका छन् । #sachin