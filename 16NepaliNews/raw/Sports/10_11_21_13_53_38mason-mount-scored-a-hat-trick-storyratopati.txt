मेसन माउन्टले ह्याट्रिक गर्दा प्रिमियर लिगको शीर्ष स्थानमा रहेको चेल्सीले पुछारमा रहेको नर्विच सिटीमाथि गोलको वर्षा गरेको छ । शनिबार भएको खेलमा चेल्सी ७–० को विशाल अन्तरले विजयी भएको हो ।१८ मिनेटभित्र नै थोमस टुकलको टोली २–० ले अघि बनिसकेको छ । खेलको ८ औँ मिनेटमा माउन्टले चेल्सीलाई अग्रता दिलाए भने क्यालम हडसन ओडोइले अग्रता दोब्बर बनाए । दुवै खेलाडीको सिजनमा यो पहिलो गोल थियो । पहिलो हाफ सकिन लाग्दा माउन्टले रिस जेम्सका लागि तेस्रो गोलको अवसर सिर्जना गरे ।दोस्रो हाफको शुरुवातमा नै बेन चिलवेलले चेल्सीको चौथो गोल गरे भने ६२ औँ मिनेटमा नर्विचले आत्मघाती गोल गर्‍यो । लगत्तै बेन गिबसनले रातो कार्ड पाएपछि नर्विच १० खेलाडीमा सिमित बन्यो । ८५ औँ मिनेटमा पेनाल्टीबाट माउन्टले व्यक्तिगत दोस्रो गोल गरे भने इन्जुरी समयमा अर्को गोल थप्दै आफ्नो ह्याट्रिक पुरा गरे । ९ खेलपछि चेल्सी २२ अंक बटुल्दै लिगको शीर्ष स्थानमा रहेको छ । हालसम्म एक पनि जीत हासिल गर्न नसकेको नर्विच मात्र २ अंकसहित लिगको पुछारमा रहेको छ । 