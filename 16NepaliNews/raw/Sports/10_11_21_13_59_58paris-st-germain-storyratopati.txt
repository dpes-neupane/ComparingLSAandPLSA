 लियोनेल मेस्सी र नेयमारबिना पनि पेरिस सेन्ट जर्मेनले ब्रेस्टलाई ४–२ गोलले पराजित गर्दै लिग वानको शीर्ष स्थानमा उक्लिएको छ । लिगमा पीएसजीको यो लगातार तेस्रो जीत हो ।शुक्रबार राति भएको खेलमा एन्डर हरेरा र किलियान एम्बाप्पेले गोल गर्दै पीएसजीलाई २–० को अग्रता दिलाएका थिए । तर, पहिलो हाफको अन्त्यमा फ्रांक होनोराटले ब्रेस्टका लागि एक गोल फर्काए ।दोस्रो हाफको ७३ औँ मिनेटमा इड्रिसा गुइयेले पीएसजीलाई पुनः दुई गोलको अग्रता दिलाए । ८५ औँ मिनेटमा स्टिभ माउनीले ब्रेस्टका पुनः अर्को गोल फर्काए । तर, खेलको अन्तिम मिनेटमा एन्खेल डि मारियाले गोल गर्दै पीएसजीको जीत सुनिश्चित गरे ।६ पटकका बालोन डि’ओर विजेता मेस्सीले अझै पनि पीएसजीका लागि पहिलो खेल खेल्न बाँकी रहेको छ । उता, नेयमार पनि कोपा अमेरिकापछि ढिला टोलीसँग समावेश भएका कारण पीएसजीका लागि कुनै पनि खेलमा शुरुवात गरेका छनन् ।नयाँ अनुबन्ध गरिएका सर्जियो रामोश पनि अझै खेल्नका लागि उपलब्ध छैनन्  भने विश्वविजेता इटालियन टोलीका गोलकिपर जियानलुइजी डोनारुमा बेञ्चमा थिए ।