पोखरा — वाग्मती प्रदेशस्तरीय छनोटमा सहभागी २८ टिममा च्याम्पियन बनेर ‘ए’ डिभिजन राष्ट्रिय फुटसल लिग खेल्न आइपुगेको टिम हो, ढुकु फुटसल हब । व्यावसायिक फुटसल खेलाडीले भरिएको काठमाडौं महाराजगन्जको यो टिम उपाधि जित्नेमा ढुक्क छ ।नेवारी शब्द ‘ढुकु’ को अर्थ हो ढुकुटी । गहनालाई ढुकुटीमा राखिएजस्तै फुटसलका रोज्जा खेलाडी ढुकुले पाएको छ । टिम कप्तान सुमितकुमार आले र अर्का खेलाडी अभय राना दुईपल्ट राष्ट्रिय टिममा परिसकेका खेलाडी हुन् । दुवैले सन् २०१७ र २०१९ मा एएफसी च्याम्पियनसिप छनोटका लागि इरानमा भएको खेलमा नेपालबाट खेलेका छन् । ढुकुकै आदिल हमिद २०१९ मा राष्ट्रिय टिमबाट खेले । उनी फुटसलबाटै फुटबलमा प्रवेश गर्दै ‘ए’ डिभिजन फुटबल क्लब सातदोबाटोबाट खेल्ने निश्चित भएको छ । २०६३ सालमा महाराजगन्जमा ढुकु युथ क्लब स्थापना भयो । क्लब उपाध्यक्ष थिए, राज महर्जन । स्थापनाको ४ वर्षसम्म फुटबल लिगमा सहभागी हुन संघर्ष गरेर पनि छनोट चरणबाटै बाहिरिन्थ्यो ।९ वर्षअघि नेपालमा फुटसल भर्खर भित्रिएको थियो । महर्जनले ढुकु फुटसल हब खोले । सन् २०१२ मा फुटसल खोलेर अर्को वर्षदेखि टिम बनाउन थाले । उनको टिमले लगातार आठ वर्ष फुटसलका विभिन्न प्रतियोगितामा भाग लियो । उपाधि पनि जित्यो । फुटसलले नै ढुकुलाई चिनायो । टिम व्यवस्थापन र प्रशिक्षण दुवै उनले नै सम्हालेका छन् ।महर्जन अहिले फुटसल व्यवसायी संघका अध्यक्ष हुन् । उनको टिम छनोट खेलमा वाग्मती च्याम्पियन बनेकाले पनि उपाधि दाबेदारमा हेरिएको छ । उनी स्वयं पनि उपाधि जित्नेमा विश्वस्त छन् । ‘अन्तर्राष्ट्रिय मापदण्डअनुसार फुटसलको राष्ट्रिय लिग पहिलोपल्ट हुन लागेको हो,’ उनले भने, ‘लक्ष्य उपाधि जित्ने नै हो । मुख्य लक्ष्य फुटसललाई चिनाउने हो ।’ वाग्मतीकै शंखमुल फुटसल, स्काइ गोल्स, धरानको फुटसल फाइभ, पोखराके स्पोर्ट्स क्यासललाई उनी बलियो प्रतिस्पर्धी मान्छन् । राम्रो खेल्दाखेल्दै हार्न सकिने सम्भावनालाई उनी नकार्दैनन् ।टिमका १६ खेलाडीमध्ये १३ ढुकुको आफ्नै उत्पादन हो । कप्तान आलेले १० वर्ष फुटसलमै बिताएका छन् । अन्य ५ खेलाडी ४ वर्षदेखि ढुकुमै आबद्ध रहेर फुटसल खेलेका खेलाडी हुन् । बाँकी खेलाडी एक डेढ वर्षदेखि व्यावसायिक फुटसल खेलिरहेका छन् । १६ देखि २६ वर्ष उमेरका खेलाडी यो टिममा छन् । फुटबलबाट फुटसलमा आउने चलन भए पनि आफ्नो टिमले भने फुटसलबाट फुटबलमा खेलाडी पठाइरहेको महर्जन दावा गर्छन् । पटक–पटक सरेकाले यसपल्ट पनि लिग नहुने हो कि भन्ने डर ढुकुलाई पनि थियो । काठमाडौंमा २२ दिन प्रशिक्षण गरेर यो टिम सोमबार पोखरा आइपुगेको हो । लिग हुने स्थान पोखरा रंगशाला कभर्डहलमा ढुकुले प्रशिक्षण गरिरहेको छ । महर्जनका अनुसार काठमाडौं उपत्यकामा १ सय २८ फुटसल सञ्चालनमा छन् । देशभर ३ सय नाघेको छ । कोरोना महामारीले यो क्षेत्र पनि थलियो । अन्य सबै व्यवसाय खुल्दा प्रशासनले फुटसललाई अन्तिममा राख्यो । अहिले कोराना संक्रमणम कम भएपछि भने फुटसलले गति लिन थालेको छ । कोरोनालाई बिर्साउने गरी फुटसल भरिभराउ छन् । यही बीचमा असोज २–२२ सम्म अखिल नेपाल फुटबल संघ (एन्फा) ले गर्ने लिगमा निजी क्षेत्रको महत्त्वपूर्ण भूमिका रहेको महर्जन बताउँछन् ।निजी क्षेत्रकै लगानीले फुटसल गतिविधि अगाडि बढ्दा एन्फाले समेत फुटसल कमिटी बनाएर मान्यता दिएको उनको बुझाइ छ । यद्यपि अझैंसम्म एकेडेमी बनाएर खेलाडी उत्पादन नहुनु, फुटसलकै लागि भनेर रेफ्री, कोच तयार नगरिनुलाई उनी दुःखद पक्ष मान्छन् । ‘फुटसलमा एन्फाको आफ्नै पूर्वाधार तयार छैन,’ उनी भन्छन्, ‘फुटसल एकेडेमी नहुँदा धेरै खेलाडी फुटबलबाट आउनुपरेको छ ।’ फुटसल लिगले खेलाडीमा जोसजाँगर बढाए पनि पूर्वाधार र जनशक्ति निर्माणमा अझैं ध्यान पुर्‍याउनुपर्ने उनले औंल्याए । ढुकु फुटसल हब टिम : सुमितकुमार आले (कप्तान), आदिल हमिद, अभय राणा, उर्केन जाङ्बो शेर्पा, अमित लामा, पेम्बा नोर्बु लामा, सनम श्रेष्ठ, विक्रान्त नर्सिङ राणा, सुव्रतनर्सिङ केसी, सुमन तामाङ, दावा ढुक्पा शेर्पा, विशाल सिलवाल, आमिर हमिद, मृगंक गुरुङ, निशान राम्जाली, प्रसिद्ध मगर । व्यवस्थापक/प्रशिक्षक– राज महर्जन, फिजियो– विश्व गुरुङ ।