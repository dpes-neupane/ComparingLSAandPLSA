काठमाडौँ — प्रतियोगिता सुरु हुनुअघि चितवन टाइगर्सलाई कमैले ‘दाबेदार’ को सूचीमा राखेका थिए । अन्य टोलीलाई प्लेअफमा पुग्नु अझै कठिन बनिरहेको अवस्थामा त्यही चितवन एक खेलअगावै बजाज पल्सर एभरेस्ट प्रिमियर लिग (ईपीएल) क्रिकेटको क्वालिफायर पुगेको छ ।यसअघि नै लगातार तीन खेल जितेर प्लेअफमा पुगिसकेको चितवनले आइतबार ललितपुर प्याट्रियट्समाथि ५ विकेटको नतिजा हात पार्दै क्वालिफायर पक्का गर्‍यो । लगातार चार खेल जिते पनि चितवनका कप्तान सोमपाल कामी आफ्नो टोली अझै उपाधितिर केन्द्रित नभएको बताउँछन् । ‘चार जित र ट्रफीमा धेरै भिन्नता छ । यो एउटा यात्रा हो, जुन अझै सकिएको छैन,’ आफ्ना खेलाडीहरू म्याच खेल्नमै रमाइरहेको जनाउँदै सोमपालले भने, ‘हाम्रा खेलाडीहरू अहिले खेलमै केन्द्रित भइरहेका छन् । खेलाडीहरूले खेल्न धेरै पाउँदैनन्, मिहिनेत धेरै गरिरहेका छन् खेल्नकै लागि भनेर । पहिलो खेलमा जुन प्रयास खेलाडीहरूले गरिरहेका छन्, त्यो अहिले पनि छ । यो एउटा अवसर हो आफूलाई प्रमाणित गर्नका लागि । यो फल खाने समय हो ।’चितवनले १ सय ९ रनको लक्ष्य १७.२ ओभरमै १ सय १२ रन बनाएर पार गर्‍यो । खडक बोहरा शून्य र करिम जन्नत १ रनमा आउट भए पनि मोहम्मद साहजादले २८ बल खेल्दै ४ चौका र २ छक्का प्रहारमा ३५ र भीम सार्की २२ बलमा ३ चौका र १ छक्का प्रहार गरी २७ रन बनाएर चितवनलाई सजिलो विजय दिलाए ।वीरनदीप सिंह १९ बलमा १३ रन बनाई आउट भए पनि चितनवलाई लक्ष्यमा पुग्न खासै गाह्रो भएन । दिलीप नाथ १६ बलमा १६ र राजेश पुलामी ९ बलमा ६ रनमा अविजित रहे । ललितपुरका अजमतुल्लाह ओमारजाइ र रिजन ढकालले २–२ तथा योगेन्द्रसिंह कार्कीले १ विकेट लिए । यसअघि टस जितेर ब्याटिङ रोजेको ललितपुरले कीर्तिपुरस्थित त्रिवि क्रिकेट मैदानमा ९ विकेट गुमाई १ सय ८ रनमात्र बनाउन सकेको थियो । ललितपुरलाई सस्तैमा समेट्नेक्रममा कमलसिंह ऐरीले ४ ओभरमा १ मेडन राख्दै ११ रन खर्चेर ३ विकेट लिए । उनले दोस्रो ओभरमै ललितपुरका कप्तान कुशल भुर्तेललाई १ रनमा आउट गरी चितवनलाई उत्कृष्ट सुरुआत दिलाए । सन्दीप जोरा (४) र योगन्द्रसिंह कार्की (०) को विकेट लिएका उनी दोस्रो पटक प्लेयर अफ द म्याच भए । जन्नत र सागर ढकालले २–२ विकेट लिए । जन्नतले ४ ओभरमा २४ र सागरले ४ ओभरमा १४ रनमात्र खर्चेका थिए । शाहब आलमले १ विकेट लिए । जयकिशन कोल्सावालाले ललितपुरबाट सर्वाधिक ४२ रन बनाए । उनले ३३ बलमा २ चौका र ३ छक्का प्रहार गरे । सूर्य तामाङ ११ र ललितनारायण राजवंशीले ९ रन बनाई अविजित रहे । सन्दुन विराकोडी १४, अजमतुल्लाह ओमारजाई ८, पवन सर्राफ शून्य, रशिद खान ५ र रिजन ढकाल ४ रनमा अविजित रहे ।चितवनले सोमबार भैरहवा ग्लाडियटर्ससँग खेलेर राउन्ड रोबिन लिगको यात्रा टुंग्याउने छ । ललितपुरले ५ खेल खेलेर राउन्ड रोबिनको यात्रा टुंग्याए पनि प्लेअफमा निश्चित हुन सकेको छैन । ३ अंक बोकेको ललितपुर प्लेअफमा पुग्न काठमाडौं किंग्स इलेभेनले बाँकी रहेका दुवै खेल हार्नुपर्छ । किंग्सलाई प्लेअफ पुग्न २ मध्ये एक खेल जित्नैपर्छ ।विराटनगरलाई सान्त्वनाविराटनगर वारियर्सले सान्त्वना जितसाथ ईपीएलको यात्रा टुंग्याएको छ । पहिलो चार खेल हारेर यसअघि नै प्रतियोगिताबाट बाहिरिइसकेको विराटनगरले आइतबार काठमाडौं किंग्सलाई ७ रनले पराजित गर्‍यो । तीन खेलमा दोस्रो हारपछि काठमाडौंमाथि दबाब बढेको छ । काठमाडौंले पोखरा राइनोज र भैरहवा ग्लाडियटर्ससँग खेल्न बाँकी छ ।मैदान भिजेका कारण ८–८ ओभरमा छोट्याइएको खेलमा १ सय ५ रनको विजय लक्ष्य लिएर आएको काठमाडौंले ३ विकेट गुमाई ९७ रनमात्र बनाउन सक्यो । सुवास खकुरेलले १० बलमा ३ छक्कासहित अविजित २६ रन बनाए पनि काठमाडौंले जित हात पार्न सकेन । उनीसँगै अविजित रहेका राजु रिजालले १५ बलमा २ चौका र १ छक्का प्रहार गरी २४ रन बनाए । रहमनुल्लाह गुरबाज १५ बलमा ३ चौका र १ छक्का प्रहार गरी २८ रन बनाई प्रतिस जिसीको बलमा आउट भए । विराटनगरका रायन पठानले रायन बर्ल (१५) र असन प्रियन्जनलाई लगातार बलमा आउट गरेका थिए ।जितेन्द्र मुखियाले फालेको अन्तिम ओभरमा २४ रन जोड्दै विराटनगरले १०४–५ रनको स्कोर तयार गरेको थियो । त्यसमा अनिल शाह एक्लैले तीन छक्का प्रहार गरे । अनिल १६ बलमा ४५ र सौरभ ३ बलमा ५ रन बनाई अविजित रहे । अनिलले कुल २ चौका र ५ छक्का प्रहार गरे ।ओपनर पठानले ११ बलमा ३० रन बनाउने क्रममा २ चौका र ३ छकका प्रहार गरेका थिए । आसिफ शेख २, दिलसान मुनाविरा १, सिकन्दर राजा ४ र कप्तान करण केसी ११ बलमा १ चौका र १ छक्कासहित १५ रन बनाएर आउट भए । काठमाडौंका गुलशन झा, रायन बर्ल र कप्तान सन्दीप लामिछानेले १–१ विकेट लिए ।