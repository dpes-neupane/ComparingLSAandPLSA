काठमाडौंको भृकुटीमण्डपमा असोज २२ र २३ गते मेट्रो कप फुटसल प्रतियोगिता आयोजना हुने भएको छ । वाईसीएयल काठमाडौं–१ क्षेत्रीय कमिटीको आयोजनामा हुने प्रतियोगितामा ३२ टिमलाई सहभागी गराउने लक्ष्य राखिएको छ । प्रतियोगिता बिहान ८ बजेदेखि साँझ ६ बजेसम्म सञ्चालन हुने वाईसीएलका प्रदेशसभा सदस्य दिलिप सिंहले बताए । प्रतियोगिता सञ्चालनका लागि अनुमानित १० लाख रुपैयाँ खर्च हुने उनले बताए ।प्रतियोगिता संयोजक सरोज अर्यालका अनुसार महिला र पुरुष दुबै खेलाडीहरूले हरेक टोलीमा प्रतिस्पर्धा गर्न पाउनेछन् । दसैंको अवसरमा मैत्रिपूर्ण सम्बन्ध प्रगाढ बनाउनका लागि प्रतियोगिता आयोजना गरिएको अर्यालले बताए । प्रतियोगितामा पहिलो हुनेलाई एक लाख, दोस्रो हुनेलाई ५० हजार र तेस्रो हुनेलाई २५ हजार रुपैयाँ पुरस्कारको व्यवस्था गरिएको छ ।प्रतियोगिताको जर्सी सार्वजनिक गर्दै प्रमुख अतिथि माओवादी केन्द्र, काठमाडौं–१ का क्षेत्रीय इन्चार्ज अनिल शर्माले रचनात्मक कामको सफलताको शुभकामना दिए । ‘समाज परिवर्तनमा वाईसीएलको महत्वपूर्ण भूमिका छ । रचनात्मक काम गर्दै राजनीतिप्रति युवाहरुलाई आकर्षित गर्ने वाईसीएलको यो प्रयास सराहनीय छ ,’ शर्माले भने, ‘आजको दिनमा विश्वका सबै ठाउँमा युवाहरुको नेतृत्व छ र वाईसीएलले पनि युवाहरुलाई राजनीतिमा आकर्षित गर्ने र उनीहरुले समाज बदल्न सक्छन् भन्ने सन्देश दिने काम गरोस् । यसमा पार्टीको सहयोग र साथ रहनेछ ।’