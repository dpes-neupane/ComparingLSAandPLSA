क्रिस्टियानो रोनाल्डोले दुई गोल गर्दै म्यानचेस्टर युनाइटेडलाई च्याम्पियन्स लिगमा एटलान्टासँग हारबाट जोगाएका छन् । मंगलबार एटलान्टासँग २–२ को बराबरी खेल्दै युनाइटेड समूह एफको शीर्ष स्थानमा रहन सफल भएको हो ।खेलमा जोसिप इलिसिचले गोल गर्दै एटलान्टालाई अग्रता दिलाएका थिए । तर, पहिलो हाफको इन्जुरी समयमा ब्रुनो फर्नान्डेजको पासमा गोल गर्दै रोनाल्डोले खेल बराबरी गरेका थिए । दोस्रो हाफको सुरुवातमा नै डुभान जापाटाले इटालिन टोलीलाई पुनः अग्रता दिलाए । हारतर्फ अघि बढिरहेको युनाइटेडका लागि इन्जुरी समयमा दोस्रो गोल गर्दै रोनाल्डोले खेल पुनः बराबरी गरे ।योसँगै सन् २००३ मा रुड भान निस्टरलोयपछि युनाइटेडका लागि च्याम्पिन्यस लिगमा लगातार चार खेलमा गोल गर्ने रोनाल्डो पहिलो खेलाडी बनेका छन् । पछिल्ला चार खेलमा रोननाल्डोले पाँच गोल गरेका छन् । जसमध्ये दुईवटा विजयी गोल र एउटा बराबरी गोल रहेका छन् । युनाइटेडका लागि उनको यो १२७ औँ गोल पनि थियो ।समूहकै अर्को खेलमा भिल्लेरियाले यङ ब्वाइजलाई २–० ले पराजित गर्‍यो । समूह एफमा भिल्लेरियाल र युनाइटेडको समान ७ अङ्क रहे पनि हेड टु हेडका आधारमा युनाइटेड अघि रहेको छ । एटलान्टा ५ अङ्कसहित तेस्रो स्थानमा रहेको छ भने यङ ब्वाइजको ३ अङ्क रहेको छ ।