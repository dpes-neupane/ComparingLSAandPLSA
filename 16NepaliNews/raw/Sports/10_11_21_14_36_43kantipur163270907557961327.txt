काठमाडौँ — विभागीय टोली त्रिभुवन आर्मी, एपीएफ र पुलिस क्लबसँगै गल्कोट स्पोर्ट्स क्लबले छैटौं संस्करणको एनभीए राष्ट्रिय क्लब भलिबल च्याम्पियनसिपको पहिलो दिन पुरुषतर्फ विजय नतिजा निकालेका छन् ।त्रिपुरेश्वरस्थित राखेप कभर्डहलमा आइतबार आर्मीले कर्णाली प्रदेशलाई २५–८, २५–१४, २५–७ को सोझो सेटमा हरायो । एपीएफले ढोरपाटन स्पोर्ट्स क्लबमाथि ३–१ को सेटमा जित निकाल्यो । पहिलो सेट २६–२८ ले गुमाएको एपीएफले त्यसपछि खेलमा पुनरागमन गरेको थियो । २५–१८, २५–१३, २५–१५ ले सेट आफ्नो पक्षमा पार्दै एपीएफले सुखद सुरुआत गर्‍यो ।अर्को खेलमा बाग्लुङको गल्कोट क्लबले वाग्मती प्रदेश टिममाथि सफलता पायो । गल्कोटले २५–१८, २५–१७, २५–१७ को सेटमा खेल जितेको हो । नेपाल पुलिस क्लबले दाँवली मिलन क्लबलाई ३–० को सोझो सेटमा हरायो । २५–१७, २५–२१, २५–१३ को सेटमा पुलिस अगाडि बढ्यो । असोज १६ सम्म चल्ने च्याम्पियनसिपमा पुरुषतर्फ १२ टिमले भाग लिएका छन् ।महिलातर्फको खेल असोज १२ देखि सुरु हुनेछ । पुरुषतर्फ सहभागी टोलीलाई चार समूहमा विभाजन गरिएको छ । हरेक समूहका शीर्ष दुई टोली क्वाटरफाइनल पुग्नेछन् । पुरुष र महिला दुवैतर्फ च्याम्पियनले ४ लाख, दोस्रोले २ लाख तथा तेस्रो हुने टोलीले १ लाख रुपैयाँ जित्नेछन् । पाँचौ संस्करणमा पुरुषतर्फ हेल्प नेपाल र महिलामा एपीएफ क्लब च्याम्पियन हुन् ।