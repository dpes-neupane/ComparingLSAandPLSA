माले (माल्दिभ्स) — बंगलादेशले साफ च्याम्पियनसिप २०२१ मा शुक्रबार विजयी सुरुआत लिएको छ । यसका लागि बंगलादेशले श्रीलंकालाई नेसनल स्टेडियममा भएको खेलमा १–० ले पराजित गर्‍यो । वर्षाले प्रभावित खेलमा तोपु वर्मनले पेनाल्टीबाट एक मात्र गोल गरे ।राउन्ड रोबिनको आधारमा सुरु भएको प्रतियोगितामा यो जितपछि बंगलादेशको तीन अंक भएको छ । श्रीलंका भने शून्य अंकमा रह्यो । बंगलादेशका लागि निर्णायक गोल वर्मनले ५६ औं मिनेटमा पेनाल्टीबाट गरे ।डसकन पुल्साल योगेन्द्रनले पेनाल्टी एरियामा बल ह्यान्ड गरेपछि बंगलादेशले पेनाल्टी प्रहारको अवसर पाएको थियो । त्यसै कारण योगेन्द्रनलाई रातो कार्ड देखाइएको थियो र यससँगै श्रीलंका १० खेलाडीमा सीमित भएको थियो ।पहिलो हाफको इन्ज्युरी समयमा वर्मनले नै गरेको कडा प्रहार सुजन परेराले बचाएका थिए । एक गोलको अग्रता लिएपछि खेलमाथि बंगलादेशको पूर्ण नियन्त्रण रहेको थियो ।यस जितसँगै ओस्कार ब्रुजनले पनि विजयी सुरुआत लिएका छन् । यसअघिका प्रशिक्षक जिम्मी डे बर्खास्तीमा परेपछि स्पेनी ब्रुजनलाई अवसर दिइएको थियो र उनको नेतृत्वमा बंगलादेशले पहिलो खेल जितेको छ ।अब शुक्रबारको दोस्रो खेल डिफेन्डिङ च्याम्पियन माल्दिभ्स र नेपालबीच हुनेछ । 