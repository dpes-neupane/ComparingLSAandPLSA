काठमाडौँ — वाग्मती प्रदेश खेलकुद परिषद र पाँचपोखरी थाङपाल गाउँपालिकाको संयुक्त आयोजनामा सिन्धुपाल्चोकको पाँचपोखरीमा विन्टर अल्ट्रा ट्रेल हाफ म्याराथन हुने भएको छ । यो प्रतियोगिताको चौथो संस्करण हो ।यसअघि गाउँपालिकाको आयोजनामा भइरहेको प्रतियोगितामा पहिलोपल्ट प्रदेश खेलकुद परिषदको पनि लगानी हुन लागेको हो । अन्तर्राष्ट्रिय रूपमा पनि अल्ट्रा म्याराथन आयोजना गर्न उपयुक्त क्षेत्र भएका कारण भविष्यमा अन्तर्राष्ट्रिय प्रतियोगिता स्थापित गराउने उद्देश्यले लगानी गरिएको वाग्मती प्रदेश खेलकुद परिषदका सदस्यसचिव सूर्यलाल भण्डारीले बिहीबार पत्रकार सम्मेलनमा बताए ।नेपाल एथलेटिक्स संघको समन्वयमा २१ किलोमिटर अल्ट्रा म्याराथन ४ हजार १ सय मिटर उचाइमा रहेको पाँचपोखरीदेखि रैथानेश्वरी मन्दिरसम्म हुनेछ । म्याराथन कात्तिक २७ आयोजना हुनेछ । स्वदेशी र विदेशी तथा विभागीय टोलीका समेत गरी १ सय ५५ भन्दा बढी धावकले सहभागिता जनाउने अनुमान गरिएको छ ।खुलातर्फ महिला र पुरुषतर्फ विजेताले ५० हजार, उपविजेताले ३० हजार, तेस्रो र चौथो हुनेले क्रमशः १० हजार र ५ हजार रुपैयाँ पुरस्कार पाउनेछन् । सिन्धुपाल्चोकका स्थानीयका लागि छुट्टै प्रतिस्पर्धा गराइने छ । विजेता (महिला र पुरुष) ले १५ हजार, उपविजेताले १० हजार र तेस्रो हुनेले ५ हजार पाउनेछन् । भेट्रान्सतर्फ पहिलो, दोस्रो र तेस्रो हुने धावकलाई क्रमशः १०, ८ र ५ हजार पुरस्कार दिइने आयोजकले जनाएको छ । साढे २१ लाख खर्च लाग्ने अनुमान गरिएको छ ।