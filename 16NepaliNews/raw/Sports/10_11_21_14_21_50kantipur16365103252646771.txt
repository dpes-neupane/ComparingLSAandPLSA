काठमाडौँ — नेपाली घरेलु लिग फुटबलमा यस्तो पहिलोपल्ट हुँदै छ, जतिबेला ललितपुरका क्लबले काठमाडौंका आफ्ना प्रतिस्पर्धीलाई संख्यामा उछिन्दै छन् । सहिद स्मारक ‘ए’ डिभिजन लिगको २०७८ सिजन आउने साता सुरु हुनेछ । त्यसमा काठमाडौंको तुलनामा ललितपुरका टिम बढी हुनेछन् ।संयोगले लिगको उद्घाटन खेल नै ललितपुर डर्बी हुनेछ । त्यसमा लिगका नवप्रवेशी सातदोबाटो युथ क्लबले फ्रेन्ड्स क्लबको सामना गर्नेछ । यसको एउटा संयोग के भने दशरथ रंगशालामा हुने यो खेल ‘फ्लडलाइट’ मा हुनेछ । दशरथ रंगशालामा जति नै खेल यसअघि कृत्रिम प्रकाशमा भइसकेको भए पनि यसैपल्ट मात्र लिग फुटबलको पहिलो खेल ‘फ्लडलाइट’ मा हुनेछ । यो फगत प्राविधिक कुरा न रह्यो । माथिल्लो डिभिजनको घरेलु फुटबलको शक्ति समीकरण भने काठमाडौंबाट ललितपुर सरेको छ । यो भने महत्त्वपूर्ण र विश्लेषण गर्न लायक छ । यसपल्टको लिगमा फेरि एकपल्ट १४ टिम हुनेछन् । त्यसमा सदाझै तीन विभागीय टिम रहे पुलिस, आर्मी र एपीएफ । काठमाडौंका पाँच टिम हुनेछन्, डिफेन्डिङ च्याम्पियन मछिन्द्रसहित मनाङ मर्स्याङ्दी, संकटा, एनआरटी र हिमालयन शेर्पा । जबकि यसपल्ट ललितपुरका ६ टिमले चुनौती पेस गर्नेछन् । त्यसमा फ्रेन्ड्स र सातदोबाटो त भइहाल्यो । अन्य टिममा थ्रीस्टार, जावलाखेल, च्यासल र ब्रिगेड ब्वाइज क्लब (बीबीसी) भए । धेरै लामो समय माथिल्लो डिभिजनको लिगमा ललितपुरका तीनै टिममात्र रहे । तिनै पारम्परिक थ्रीस्टार, जावलाखेल र फ्रेन्ड्स थिए । अन्यथा माथिल्लो डिभिजनमा काठमाडौंकै टिमको वर्चस्व थियो ।ललितपुरका अन्य प्रतिनिधिमध्ये बीबीसी केही पुरानो भयो । च्यासल नयाँ नै हो । सातदोबाटो त झन् नयाँ । यस्तोमा यसपल्ट काठमाडौं डर्बीभन्दा बढी ललितपुर डर्बी हुनेछ । पछिल्लो लिगबाट सरस्वती रेलिगेसनमा पर्नु र ‘बी’ डिभिजनबाट सातदोबाटो माथि उक्लनुले पनि फुटबलको शक्ति समीकरण ललितपुरको पक्षमा मोडिएको हो । त्यसो त दोस्रो डिभिजनको गत वर्षको लिगमा सातदोबाटोको यात्रा सटिक रह्यो । दुई चरणको खेल बाँकी छँदै टोली माथि उक्लिन सफल रहेको हो । यसले देखाउँछ, सातदोबाटोको सहज यात्रा । क्लब स्थापनाको २४ वर्षपछि सातदोबाटोले माथिल्लो डिभिजन खेल्न लागेको हो । यसको स्थापना २०५४ सालमै भएको थियो । सुरुमा यसले ‘डी’ डिभिजनको छनोट खेलेको थियो । टिम २०६६ सालमा ‘बी’ पुगेको थियो र एक दशकभन्दा बढी समय यसमै रह्यो । तय छ, पहिलोपल्ट ‘ए’ डिभिजन खेल्दाको जोस र जाँगर बेग्लै हुनेछ । खेलाडी उत्तिकै उत्साहित रहनेछन्, तर टिमको प्रमुख लक्ष्य ‘ए’ डिभिजनमा कायम रहनु नै हुनेछ । निकै महत्त्वाकांक्षी देखिएको च्यासलले तेस्रोपल्ट ‘ए’ डिभिजन खेल्नेछ । च्यासलले पहिलो पटक २०७५ मा माथिल्लो डिभिजन खेलेको थियो । यस्तोमा च्यासलले तेस्रोपल्ट ‘ए’ मा खेल्नेछ । बीबीसीले २०६१ मा पहिलोपल्ट ‘ए’ डिभिजनको अनुभव बटुलेको थियो । ललितपुरका सबै क्लबमध्ये सबैभन्दा पुरानो त जावलाखेल नै भयो । नेपाली फुटबल इतिहास जति लामो छ, लगभग जावलाखेलको इतिहास पनि उत्तिकै लामो छ भन्दा केही फरक पर्दैन । शासकबाट आम जनतामा फुटबल प्रवेश गर्दा जमानाको हो जावलाखेल । इतिहासले भन्छ, नेपालमा कुनै औपचारिक फुटबल प्रतियोगिता कहीं कतै भएको थियो भने त्यो जावलाखेलमै थियो । थ्रीस्टार र फ्रेन्ड्सको इतिहास पनि आफैंमा लामो छ । यसपल्टको सहिद स्मारक लिगको ‘ए’ डिभिजन ४३ औं संस्करणको हुनेछ, तर यसमा उपाधि जितेको इतिहासमात्र पल्टाउने हो भने काठमाडौंको तुलनामा ललितपुर धेरै पछाडि छ । यो इतिहास मेटाउन सजिलोमात्र हुने छैन, लगभग असम्भव नै रहनेछ । अहिले भएका क्लबमध्ये थ्रीस्टार मात्र त्यस्तो ललितपुरको एक्लो क्लब हो, जसले ‘ए’ डिभिजन जितेको छ । थ्रीस्टारले अन्तिम पटक ०६९ मा लिग जितेको थियो । त्यसअगाडि २०५४ र २०६१ भयो । फेरि इतिहासमा ‘ए’ डिभिजनको उपाधि जित्ने थ्रीस्टार नै एक्लो टिम भने होइन । ललितपुरमा त्यस्ता दुई क्लब छन्, जसले ‘ए’ डिभिजनको उपाधि त जितेको छ, तर अहिले यी दुवै अस्तित्वमा छैनन् । फ्रेन्ड्स युनियनले २०२४ मा ‘ए’ डिभिजन जितेको थियो भने सुनाखरी एथलेटिक्सले २०३३ सालमा । के यसपल्ट ललितपुरको कुनै क्लबले उपाधि जित्ने छ त ? यो उत्तिकै महत्त्वपूर्ण प्रश्न रहनेछ ।