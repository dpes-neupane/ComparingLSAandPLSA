नेपालगन्ज — बाँकेमा पहिलोपटक आयोजना गरिएको जिल्लाव्यापी पालिकास्तरीय महिला भलिबल प्रतियोगिताको उपाधि नेपालगन्जले उचालेको छ । खजुरा गाउँपलिका २, गौघाटस्थित शुक्र भलिबल स्टडियममा गत शुक्रबारदेखि जारी प्रतियोगिताको फाइनल खेलमा कोहलपुरलाई हराउँदै नेपालगन्जले उपाधि जितेको हो । नेपालगन्जले कोहलपुरलाई २५–१६, १९–२५ र २५–२२ सेटमा हरायो । कोहलपुर उपविजेता बन्यो । विजेता बनेको नेपालगन्जले नगद ५० हजार रुपैयाँ, ट्रफी र प्रमाणपत्र प्राप्त गर्‍यो भने उपबिजेता बनेको कोहलपुरले नगद ३० हजार रुपैयाँ, ट्रफी र प्रमाणपत्र प्राप्त गर्‍यो ।त्यसैगरी राप्तीसोनारी र सान्त्वना बैजनाथले तेस्रो स्थान ओगटेको छ । उनीहरुले क्रमश: २० हजार र १० हजार रुपैयाँ नगदका साथ ट्रफी र प्रमाणपत्र प्राप्त गरे । प्रतियोगितामा बाँके जिल्लाका सबै ८ वटै पालिकाले सहभागिता जनाएका थिए । जिल्लामा महिला भलिबल खेलाडी उत्पादन गर्ने उद्देश्यले प्रतियोगिता आयोजना गरिएको जिल्ला खेलकुद विकास समिति बाँकेका अध्यक्ष मोहित शाहले बताए । 