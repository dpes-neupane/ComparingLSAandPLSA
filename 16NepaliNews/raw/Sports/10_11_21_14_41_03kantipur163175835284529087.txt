काठमाडौँ — फुटसल फाइभले ‘ए’ डिभिजन राष्ट्रिय फुटसल लिगका लागि आफ्नो तयारी अन्तिम चरणमा पुर्‍याएको छ । पूर्वको च्याम्पियन बनेर प्रतियोगिताका लागि छनोट भएको यो क्लबले उत्कृष्ट प्रदर्शनसहित आफ्नो साख कायम राख्ने लक्ष्य लिएको छ । फुटसल फाइभ सुनसरीको धरानमा दर्ता भएको क्लब हो । यसकै आधारमा टोलीले प्रदेश १ को छनोट प्रतियोगितामा सहभागिता जनायो । च्याम्पियनका रूपमा फाइनल प्रतियोगिता खेल्न पाउने भयो । पूर्वबाट उदाएको यो क्लबले आफूलाई पूर्व वा धरानमा मात्र सीमित नराखी समावेशी रूपमा देशका खेलाडी छनोट गरेर टिम बनाएको छ । यो क्लबको आफ्नै मैदान छैन । उसले काठमाडौंमै रहेर काष्ठमण्डप फुटसलमा तयारी गरेको थियो । पछिल्लो एक सातादेखि टोलीले म्याटमा हुने प्रतियोगितामा अभ्यस्त हुन मनाङ ट्रस्टले स्वयम्भूमा सञ्चालन गरेको कोर्टमा अभ्यास गरिरहेको छ । अखिल नेपाल फुटबल संघ (एन्फा) ले फुटसल ‘ए’ डिभिजन राष्ट्रिय लिग सञ्चालनका लागि छनोट प्रतियोगिता गर्नु अगाडि मात्र फुटसल फाइभ दर्ता गरिएको हो । तर यसले पाँच वर्षदेखि नै क्लबका रूपमा विभिन्न प्रतियोगितामा सहभागिता जनाउँदै आएको छ । छनोटमा गरेको उत्कृष्ट प्रदर्शन कायम राखेर फाइनलसम्मको लक्ष्य बनाएको छ । ‘दर्ताको हिसाबमा नयाँ क्लब भए पनि यो टिमले पाँच वर्षदेखि एकसाथ खेल्दै आएको छ । हामीले काठमाडौं र धरानका स्थानीय प्रतियोगिताहरू खेलेका छौं,’ टिम म्यानेजरसमेत रहेका क्लबका प्रवन्ध निर्देशक जीवन आलेमगरले कान्तिपुरसित भने, ‘पूर्वबाट आएको भए पनि हामीसँग समावेशी टिम छ । काठमाडौं, गोरखा, सुनसरी, सिन्धुपाल्चोक, दोलखा, सर्लाही, नुवाकोट जिल्लाका खेलाडी टिममा छन् ।’ नेपालमै पहिलोपल्ट आयोजना हुन लागेको प्रतियोगिता नछुटाउने उद्देश्यले नै टिममा सल्लाह गरी फुटसल फाइभ स्थापना गरिएको आलेमगरले जानकारी दिए । चैतमा छनोट प्रतियोगिता भएपछि फाइनल प्रतियोगिता आयोजनाका लागि दुईपल्ट मिति सर्दा आफूहरूलाई तयारी समय पर्याप्त मिलेको आलेले बताए । ‘सुरुमा छनोट भएपछि अर्को महिना फाइनल प्रतियोगिता खेल्नुपर्ने थियो । देशभरका उत्कृष्ट टोलीबीच प्रतिस्पर्धा गर्न कठिन हुने भएकाले तयारी समय पुगेन कि भन्ने लागेको थियो । प्रतियोगिता सरेपछि हामीले पर्याप्त समय पायौं,’ आलेले थपे, ‘तर साउन २३ गते निर्धारण गरिएको मिति पनि सरेपछि चाहिँ प्रतियोगिता नै नहुने हो कि भन्ने डर लागेको थियो ।’क्लब सञ्चालक आलेले आफ्नो टिमले ठ्याक्कै यही लक्ष्य बनाएको भनेर प्रस्ट भनेनन् । तर छनोटको च्याम्पियनको हैसियतबाट राम्रो प्रदर्शन गर्ने दाबी गरे । यसका लागि उनको टिममा अनुभव, युवा जोस र राम्रो सन्तुलन छ । ‘हामीसँग दुई राष्ट्रिय फुटसल टोलीका खेलाडी छन् । त्यसबाहेक युवा खेलाडीको जोस र लगाव पनि उत्तिकै छ,’ उनले भने, ‘एकपछि अर्को खेल जित्दै गएमा मात्र सफल हुने हो । हामी हरेक खेल जित्न चाहन्छौं ।’ विजय श्रेष्ठ र सरोज तामाङ यसअघि राष्ट्रिय फुटसल टोलीबाट खेलिसकेका खेलाडी हुन् । फुटसलमा निरन्तरताका लागि क्लब स्थापना गरेको बताउँदै आलेले पूर्वाधार निर्माणमा पनि योजना बनाएर अगाडि बढ्ने जानकारी दिए । क्लबले हालै मात्र नेपाल सुपर लिगको फ्रेन्चाइज क्लब विराटनगर सिटी एफसीसँग रणनीतिक साझेदारीका लागि सम्झौता गरेको थियो । एन्फाले टर्फ मैदानमा छनोट प्रतियोगिता गरेर अहिले वास्तविक फुटसलको विधि अनुशरण गरी म्याटमा प्रतियोगिता गर्न लागेको छ । टर्फमा बानी परेका खेलाडीहरूका लागि म्याटमा खेल्न कठिन हुन्छ नै, चोटको सम्भावना पनि उत्तिकै रहन्छ । यो सहभागी सबै क्लबहरूको डर र चिन्ताको कारक हो । एन्फाले फुटसलको टिममा फुटबल खेलाडीलाई पनि सहभागी गराउन छुट दिएकामा आले सन्तुष्ट छैनन् । दुवै खेलको आ–आफ्नै महत्त्व भएको र खेलाडीलाई कुनै एउटा खेलमा मात्र केन्द्रित गराउनुपर्ने माग आफूहरूले लामो समयदेखि राखेको आलेले सुनाए । उनको टिममा पनि ५ खेलाडी फुटबलबाट आएका छन् । तर एनएसएलमा सहभागी टिममध्ये सबैभन्दा थोरै फुटबलर सहभागी भएको फुटसल फाइभमा हो । आलेले यसलाई आफ्नो टिमको सकारात्मक पक्ष मान्छन् । टर्नपाइक इभेन्टको प्रायोजन तथा व्यवस्थापनमा हुने यो प्रतियोगिताका सम्पूर्ण खेलको कान्तिपुर टेलिभिजन र ईकान्तिपुर डटकमबाट प्रत्यक्ष प्रसारण हुनेछ ।फुटसल फाइभ टिम : सन्दीप कार्की (कप्तान), विजय श्रेष्ठ, सरोज तामाङ, रञ्जित गुरुङ, प्रवेश जोशी, किरण चौधरी, सुजन खड्का, धिरज तामाङ, नीरव खड्का, सन्जीव तामाङ, नयल श्रेष्ठ, विश्वजीत राई, सुजन लामा र शशांक कुमार रुम्बा । प्रशिक्षक–विश्वास लामा, म्यानेजर–जीवन आलेमगर, फिजियो–सुरजकुमार लामा ।