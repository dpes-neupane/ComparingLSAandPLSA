पोखरा — ‘ए’ डिभिजन राष्ट्रिय लिग फुटसल सञ्चालन गर्ने रेफ्रीको गलत निर्णय र अपरिपक्वताको सिकार भएको भन्दै सहभागी १० वटै टोलीका प्रशिक्षकले एन्फासमक्ष ७ बुँदे ज्ञापनपत्र पेस गरेका छन् । शुक्रबार क्लबहरूको तर्फबाट ढुकु फुटसल हबका प्रशिक्षक राज महर्जनले एन्फाका फुटसल हेड विनोद गुरुङसमक्ष ज्ञापनपत्र बुझाए ।राष्ट्रिय टोली छनोट गर्ने भनिएको यस प्रतियोगितामा रेफ्रीको गल्तीले टिम संरचनामा ठूलो असर परेको क्लबहरूको गुनासो छ । पहिलोपल्ट ‘ए’ डिभिजन फुटसल आयोजना हुनुको उत्साह र लगानीलाई रेफ्रीको कमजोर र पक्षपातपूर्ण निर्णयले निराशामा परिणत गरेको भन्दै क्लबले एन्फा अध्यक्षलाई सम्बोधन गरी ज्ञापनपत्र पेस गरेका छन् । क्लबहरूले पेस गरेको पत्रमा रेफ्रीको निर्णय क्षमता कमजोर भएको, घरेलु टिम र दर्शकको दबाब खेप्न नसकेको, खेलका क्रममा लिएको निर्णयबाट आफैं पूर्ण रूपमा विश्वस्त नरहेको, फुटबलकै केही नियमहरू फुटसलमा रहने र त्यसमा पनि सही निर्णय लिन नसकेको, रेफ्रीले आफ्नै निर्णयमा आफैले जवाफ दिन नसकेको, पक्षपातको भाव आउने असंगत निर्णयहरू गरेको आरोप लगाइएको छ । रेफ्रीको कमजोर निर्णयले क्लबहरू र समग्र प्रतियोगितामै नकारात्मक असर पर्न जाने भएकाले छिटोभन्दा छिटो कमजोरी सुधार गर्न एन्फासँग माग गरिएको छ । अन्यथा प्रतियोगिताबाटै बाहिरिन बाध्य हुने चेतावनी क्लबहरूले दिएका छन् । ज्ञापनपत्रमा प्रतियोगितामा सहभागी सबै टोलीका प्रशिक्षक तथा प्रतिनिधिले हस्ताक्षर गरेका छन् । एन्फालाई ज्ञापनपत्र बुझाएपछि ढुकु फुटसलका प्रशिक्षक तथा सञ्चालक महर्जनले छनोट प्रतियोगितामै रेफ्रीको क्षमतामा प्रश्न उठेकाले फाइनल चरणमा रेफ्रीको विकासमा ध्यान दिन एन्फा नेतृत्वको ध्यानाकर्षण गराए पनि सुनुवाइ नभएको बताए । ‘छनोटमा रेफ्रीको गुनासो धेरै आएपछि हामीले फाइनल प्रतियोगिताअघि सबै टोलीका प्रशिक्षक र म्यानेजरसँग रेफ्रीको छलफल कार्यक्रम गरौं भनेका थियौं । त्यो पनि भएन,’ नेपाल राष्ट्रिय फुटसल व्यवसायी संघका अध्यक्ष रहेका महर्जनले भने ।एन्फा अध्यक्ष कर्माछिरिङ शेर्पाले केही दिनअघि कान्तिपुरसँगको कुराकानीले यो प्रतियोगिताले रेफ्री उत्पादन गर्ने बताएका थिए । एन्फाले तीन महिनाअघि एसियाली फुटबल महासंघबाट प्रशिक्षक ल्याएर ३२ जनालाई रेफ्री प्रशिक्षण दिएको थियो । तीमध्ये उत्कृष्ट १२ जनालाई तीनदिने रिफ्रेसमेन्ट कोर्स गराएर एन्फाले ‘ए’ डिभिजन फुटसलका लागि पोखरा पठाएको हो । लिगमा तीन चरणको खेल सकिँदासम्म सबै क्लबहरू रेफ्रीको निर्णयबाट रुष्ट हुनुले एन्फा दबाबमा परेको छ । ज्ञापनपत्र बुझ्दै एन्फा फुटसल प्रमुख गुरुङले क्लबहरूको मागबारे एन्फा नेतृत्वसँग छलफल गरेर उचित सुझावहरू कार्यान्वयन गरिने प्रतिबद्धता जनाए । 