काठमाडौँ — विराटनगर वारियर्स औपचारिक रुपमै बजाज पल्सर एभरेष्ट प्रिमियर लिग (ईपीएल) क्रिकेटको राउन्ड रोबिनबाट बाहिरिएको छ । टोली शनिबार पोखरा राइनोजसँग ७ विकेटले पराजित भयो ।पहिलो तीन खेलमै पराजित भएपछि बाहिरिने स्थितिमा पुगेको विराटनगर एउटा अर्को हारपछि प्लेअफमा नपुग्ने निश्चित भएको हो । २०१७ को विजेता विराटनगर यसपटक लगातार चौथो खेलमा पराजित भएको हो ।विराटनगरले दिएको १ सय ७३ रनको लक्ष्यलाई पोखराले १७.४ ओभरमै पुरा गर्‍यो । असेला गुनारत्ने ५० र कप्तान विनोद भण्डारी १५ रन बनाई अविजित रहे । गुनारत्नेले २४ बल खेली ४ चौका र ३ छक्का प्रहार गरे । ओपनर रित गौतम ५ रनमै आउट भएका थिए । रिचर्ड लेभी र सहन अराचचिगेले दोस्रो विकेटमा ७६ रन जोडेर पोखराको विजय आधार तयार पारे । ओपनर लेभीले २६ बल खेली ४ चौका र ३ छक्कासहित ४७ र अराचचिगेले ३६ बल खेली ४ चौका र १ छक्का प्रहार गर्दै ४३ रन बनाए । १६ बल खेलेका विनोदले कुनै बाउन्ड्री प्रहार गरेका थिएनन् । विराटनगरबाट प्रतिश जिसी, सिकन्दर राजा र हरि चौहानले १ विकेट लिए ।यसअघि पोखराले टस जितेपछि ब्याटिङको निम्तो पाएको विराटनगरले निर्धारित २० ओभर खेलेर ५ विकेट गुमाई १ सय ७२ रन बनाएको थियो ।विराटनगरको सुरुआत राम्रो थिएन । चन्द्रपाल हेमराजलाई २ रनमै विक्रम सोबले बोल्ड गरिदिए । दिलशान मुनाविराको विकेट पनि विक्रमले नै लिए । मुनाविराले ११ बल खेली २ चौका र १ छक्कासहित १६ रन बनाए ।अर्का ओपनर आसिफ शेखले ४४ रन बनाउँदै विराटनगरको स्थितिलाई सुधारेका थिए । उनले ३३ बल खेली ६ चौका प्रहार गरे । अनिल शाहले १९ बल खेली १२ र सिकन्दर राजाले २० बल खेल्दै १ चौका र ३ छक्का प्रहार गरी २९ रन बनाए ।कप्तान करण केसी ९ बलमा ३ छक्का प्रहार गर्दै २४ र सन्दीप रजाइली २२ बलमा २ चौका र १ छक्का प्रहार गर्दै २८ रन बनाई अविजित रहे । यी दुईको प्रयासमा विराटनगरले अन्तिम दुई ओभरमा ३५ रन जोडेको थियो ।पोखरा ४ खेलमा ५ अंक जोड्दै दोस्रो स्थानमा उक्लिएको छ र टोलीको प्लेअफ पुग्ने सम्भावना बलियो बनेको छ ।