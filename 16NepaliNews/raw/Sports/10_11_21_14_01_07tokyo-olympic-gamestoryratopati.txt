कोरोना भाइरस महामारीका कारण एक वर्ष पछि धकेलिएको टोकियो ओलम्पिक आइतबार सम्पन्न भएको छ । समापन समारोहमा अन्तर्राष्ट्रिय ओलम्पिक कमिटीका अध्यक्ष थोमस वाचले ‘टोकियो २०२०’ सम्पन्न भएको घोषणा गरेका हुन् ।  टोकियो ओलम्पिकमा सर्वाधिक ३९ स्वर्ण जित्दै अमेरिका पहिलो भयो । उसले ४१ रजत र ३३ कास्यसहित कुल १ सय १३ पदक जित्यो । दोस्रो स्थानको चीनले ३८​ स्वर्ण, ३२ रजत र १८ कास्यसहित कुल ८८ पदक जित्यो । तेस्रो स्थानको आयोजक जापानले २७ स्वर्ण, १४ रजत र १७ कास्यसहित ५८ पदक जित्यो । २२ स्वर्ण, २१ रजत र २२ कास्यसहित कुल ६५ पदक जितेको बेलायत चौथो र २० स्वर्ण, २८ रजत र २३ कास्यसहित कुल ७१ पदक जितेको रुसी ओलम्पिक कमिटी पाँचौ भयो । ओलम्पिक खेल्न रुसमाथि प्रतिबन्ध लगाइएको थियो, त्यहीकारण रुसी ओलम्पिक कमिटी (आरओसी) को ब्यानरमा यो टोली उत्रियो । ओलम्पिकमा अस्ट्रेलियाले छैटौं, नेदरल्यान्डले सातौं, फ्रान्सले आठौं, जर्मनीले नवौं र इटलीले दशौं स्थान हात पारे । लगातार तेस्रोपटक शीर्षमा  टोकियो ओलम्पिकमा अन्तिम दिनसम्म अमेरिका दोस्रोमा थियो । तर, अन्तिम दिन महिला भलिबल र महिला बास्केटबलमा स्वर्ण जितेपछि चीनलाई उछिनेर अमेरिका पहिलो भयो । अमेरिकाले यसअघि लण्डन ओलम्पिक र रियो ओलम्पिकमा पनि शीर्ष स्थान हासिल गरेको थियो । २००८ को बेइजिङ ओलम्पिकमा भने चीनले अमेरिकालाई उछिनेर पहिलो स्थान हासिल गरेको थियो । सेलेवको सनसनी  टोकियो ओलम्पिकमा अमेरिकी स्विमर सेलेव ड्रस्सेलले सर्वाधिक ५ स्वर्ण जिते । त्यसैगरी यो ओलम्पिकमा ९४ देशहरुले कुनै न कुनै पदक जिते, ओलम्पिकको एकै संस्करणमा यति धेरै देशहरुले पदक जितेको यो पहिलो पटक हो । यसक्रममा तुर्केमिनिस्तान, सान मारिनो र बुर्किना फासोले पहिलो ओलम्पिक पदक जिते ।   #tokyo olympic