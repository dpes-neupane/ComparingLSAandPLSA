काठमाडौँ — खुमलटार भेट्रान फुटबल क्लबको अग्रता उल्ट्याउँदै झापा भेट्रान फुटबल क्लबले भेट्रान फुटबल प्रतियोगिताको उपाधि उचालेको छ । त्रिपुरेश्वरस्थित दशरथ रंगशालामा मंगलबार भएको फाइनल खेलमा झापाले खुमलटारमाथि २–१ को पुनरागमन जित निकाल्दै उपाधि उचालेको हो । निकै रोमाञ्चक बनेको खेलमा खुमलटारले पहिलो हाफमा अग्रता लिएको थियो । तर झापाले खुमलटारको अग्रता उल्ट्याउँदै दोस्रो हाफमा २ गोल गरेर उपाधि उचाल्न सफल भएको हो । कडा प्रतिस्पर्धाबीच खुमलटारका लागि कप्तान नरेन्द्र लामाले २७औं मिनेटमा गोल गर्दै खाता खोलेका थिए ।त्यसपछि दबाबमा परेको झापा पहिलो हाफमा खेलमा फर्किन निकै कसरत गरे पनि सफल हुन सकेन । दोस्रो हाफमा रक्षात्मक रुपमा प्रस्तुत भएको झापा २ गोल गर्न सफल भयो । ३९औं मिनेटमा श्याम कुमार गोलेको गोलसँगै दोस्रो हाफको सुरुआतमा खेल बराबरीको अवस्थामा आएको थियो ।त्यसपछि झन् रोमाञ्चक बनेको फाइनल खेलमा दुवै टोलीले स्पष्ट जितका लागि प्रयास गरेका थिए । इन्जुरी समयमा गोल गर्दै झापा जित निश्चित गर्न सफल भएको हो ।खुमलटारविरुद्ध रोमाञ्चक जित निकालेको झापाले उपाधिसहित नगद ५ लाख रुपैयाँ हात पार्दा उपविजेतामा चित्त बुझाएको खुमलटारले २ लाख ५० हजार रुपैयाँ प्राप्त गर्‍यो ।व्यक्तिगत विधातर्फ झापाका श्याम कुमार गोले प्लेयर अफ द म्याच तथा प्लेयर अफ द टुर्नामेन्ट, रुपक कुमार गुरुङ उत्कृष्ट गोल किपर, भेषराज लिम्बू उत्कृष्ट मिडफिल्डर, नरेन्द्र लिम्बू उत्कृष्ट फरवार्ड तथा सन्तोष राई उत्कृष्ट प्रशीक्षक घोषित भए । यस्तै खुमलटारका विनोद खड्गी उत्कृष्ट डिफेन्डर घोषित भए भने जुमानु राईले गोल्डेन बुट अवार्ड थापे । आयोजकले सहभागी टोलीलाई सात समूहमा विभाजन गरी लिगकम नकआउटको आधारमा खेलाएको थियो ।