टी–२० विश्वकपमा दक्षिण अफ्रिकाले अस्ट्रेलियालाई १ सय १९ रनको चुनौती दिएको छ । दक्षिण अफ्रिकाले ९ विकेट गुमाएको खेलमा एडन मार्करमबाहेक अन्य कुनै ब्याट्सम्यानले ठूलो स्कोर गर्न सकेनन् । ओपनर तेम्बा बभुलाई १२ रनमै गुमाएको दक्षिण अफ्रिकाबाट त्यसपछि ब्याटिङ गर्न आएका रस्सी भान डेर डुसेनले पनि केवल २ रनमात्रै बनाउन सके । १२ बलमा केवल ७ रन बनाएर पाँचौँ ओभरको पहिलो बलमा क्विन्टन डि कक आउट हुँदा दक्षिण अफ्रिकाले तीन विकेट गुमाएर केवल २३ रनमात्रै बनाउन सकेको थियो ।यसपछि क्रिजमा आएका एडन मार्करमले टोलीको इनिंग्स उस्काने प्रयास गरे । उनले ३६ बल सामना गर्दै ४० रन बनाए । यसक्रममा ३ चौका र १ छक्का प्रहार गरे । तर, मिचेल स्टार्कको बलमा ग्लेन म्याक्सवेलले उनलाई क्याचआउट गरेसँगै दक्षिण अफ्रिका फेरि कमजोर देखियो । टोलीका लागि डेभिड मिलारले १६ तथा अन्त्यतिर ब्याटिङ गर्न आएका कागिसो रावाडाले अविजित १९ रन बनाए ।​ अस्ट्रेलियाबाट मिचेल स्टार्क, जोस हेजलउड र एडम जाम्पाले २–२ विकेट लिए ।