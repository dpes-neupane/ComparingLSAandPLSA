काठमाडौँ — आईसीसी महिला ट्वान्टी–२० विश्वकपका लागि एसियाली छनोटको तयारी र सम्भावनाबारे राष्ट्रिय टोलीकी कप्तान रुबिना क्षेत्रीले एउटा सटीक विश्लेषण गरिन्, मेरो टोलीले जुन किसिमबाट त्याग र कडा मिहिनेत गरिरहेको छ, त्यसले कप्तानका रूपमा मलाई गर्व लागेको छ ।’उनले थपिन्, ‘टोलीका सिनियर खेलाडीहरूसँग अब धेरै समय बाँकी छैन । मसँग पनि धेरै समय छैन । यो प्रतियोगितालाई हामीले आफ्नो जीवनको ठूलो अवसरसँगै जुनियर खेलाडीका लागि आत्मविश्वास वृद्धि र महिला क्रिकेट विकासमा यो प्रतियोगिता महत्त्वपूर्ण हुने देखेको छु ।’नेपाली महिला क्रिकेटले विश्वकपमा अहिलेसम्म एसिया छनोट पार गर्न सकेको छैन । झन्डै डेढ दशकदेखि राष्ट्रिय टोलीबाट योगदान गरिरहेका कप्तान रुबिना, सीता रानामगर, करुणा भण्डारी, ज्योति पाण्डेहरू करिअरको उत्तरार्द्धमा छन् । उनीहरूसहित १८ खेलाडी विश्वकप ग्लोबल छनोटमा पुग्ने लक्ष्यसहित अहिले प्रशिक्षणरत छन् ।खेलाडीको विश्वास र तयारीबाट सन्तोषजनक भए पनि नेपालले दुई वर्षदेखि अन्तर्राष्ट्रिय प्रतियोगिता खेलेको छैन । कोभिड–१९ कालमा घरेलु क्रिकेट पनि चलायमान हुन सकेन । १३ औं दक्षिण एसियाली खेलकुद नै नेपाली टोलीको पछिल्लो अन्तर्राष्ट्रिय प्रतियोगिता हो । त्यतिबेला नेपालले कांस्य पदक जितेको थियो । अघिल्लो वर्ष दाङमा प्रधानमन्त्री कप र काठमाडौंमा सम्पन्न ललितपुर मेयर कप प्रतियोगिताका आधारमा नेपाली टिम छनोट गरिएको हो । दसैंअघिको एक महिना प्रशिक्षकको प्रत्यक्ष निगरानीमा आफ्नै क्षेत्रमा र दसैंपछि त्रिवि क्रिकेट मैदानमा नेपाली टोली बन्द प्रशिक्षणमा छ । प्रशिक्षक जगत टमाटाले २४ जनाबाट अन्तिम टिम तयार पारिसकेका छन् । प्रतियोगिताअघि केही वैदेशिक प्रशिक्षणसमेत गर्ने योजनाअनुसार घरेलु भूमिमा अन्तिम तयारी गरिरहेको नेपाली टिम ब्याटिङमा धेरै केन्द्रित भएको छ ।‘अहिले मुख्य रूपमा ब्याटिङमा केन्द्रित छौं । किनभने पछिल्ला केही वर्षमा हाम्रो नतिजा हेर्ने हो भने हामी ब्याटिङमै कमजोर देखिन्छौं । ब्याटिङ राम्रो बनाउन मैले पनि यो दुई वर्ष राम्रो तयारी गरेको छु । अरू खेलाडीले पनि जिम्मेवार भएर खेलेका छन्,’ कप्तान रुबिनाले कान्तिपुरसँग भनिन्, ‘हाम्रो अहिलेको मुख्य ध्यान भनेको नै घरेलु क्रिकेटमा भएको प्रदर्शन अन्तर्राष्ट्रियस्तरमा कसरी लागू गर्ने भन्ने हो । धेरैजसो म्याच सिनारियो नै खेलेका छौं । हरेक ब्याटरले जिम्मेवार भएर कसरी खेल्ने, इनिङ्सलाई कसरी सम्हाल्ने भन्नेबारे काम गरिरहेका छौं ।’प्रशिक्षक टमाटाले पनि ब्याटिङमा केन्द्रित हुँदै म्याच एक्सपोजरमा पनि ध्यान दिइएको बताए । ‘बलिङ र फिल्डिङलाई उत्तिकै ध्यान दिइएको छ । तर, बोर्डमा राम्रो स्कोर बन्न सक्यो भने आत्मविश्वास बढ्छ,’ उनले भने, ‘एउटा चुनौती के छ भने १३ औं सागपछि नेपाली टोलीले पहिलोपल्ट अन्तर्राष्ट्रिय प्रतियोगिता खेल्दैछ । त्यसैले एक्सपोजर म्याचहरूमा हामीले जोड गरिरहेका छौं ।’नेपालले प्रतियोगिताअघि बंगलादेश र कतारमा अभ्यास खेल खेल्ने तयारी गरिरहेको छ । कतार क्रिकेट संघकै निमन्त्रणा भएकाले कतार यात्रा लगभग निश्चित भइसकेको छ । यूएईमा प्रतियोगिता हुने भएकाले पनि वातावरणअनुकूल हुन कतार भ्रमण फाइदाजनक हुने बुझाइ टोलीको छ । त्यसअघि बंगलादेशमा केही दिन अभ्यास र मैत्रीपूर्ण खेलको तयारी नेपाल क्रिकेट संघ (क्यान) ले गरेको छ ।आईसीसीले सेप्टेम्बर २० देखि २६ सम्म मलेसियामा तय गरेको यो प्रतियोगिता कोभिड–१९ महामारीका कारण प्रभावित भएको हो । अब प्रतियोगिता नोभेम्बर २२ देखि २८ सम्म यूएईमा हुँदै छ । यहाँ नेपालले मलेसिया, भुटान, कतार, यूएई र हङकङसँग प्रतिस्पर्धा गर्नेछ । यो प्रतियोगिता विजेताले ग्लोबल छनोटमा महादेशस्तरीय छनोटबाट आएका टोलीसँग फाइनल प्रतियोगिताका लागि प्रतिस्पर्धा गर्नेछ । यो प्रतियोगिताको नतिजाले नेपाली महिला क्रिकेटको व्यस्तता पनि निर्धारण गर्नेछ । यो प्रतियोगिता जितेको अवस्थामा ग्लोबल छनोट हुँदै विश्वकपसम्मको सम्भावनाबारे कप्तान रुबिनाले राम्ररी बुझेकी छन् । त्यसैले त जुनियर खेलाडीमा आत्मविश्वास जगाउने माध्यमका रूपमा उनको टिप्पणी छ ।अघिल्ला प्रतियोगिताहरूमा नेपालका लागि ठूलो चुनौतीमा रहने थाइल्यान्ड यसपल्ट एसिया छनोटमा छैन । चीनले पनि सहभागिता नजनाएपछि नेपाल उपाधिको मुख्य दाबेदार हो । अहिलेको तयारी र खेलाडीको मनस्थिति हेर्दा थाइल्यान्ड भइदिएको भए अझै रमाइलो हुने कप्तान रुबिनाको दाबी छ ।‘किनभने यसपालि हाम्रो टिमको सन्तुलन नै फरक छ । हामीले जसरी आफूलाई तयार पारेका छौं र आफ्नो आत्मविश्वास बढाएर खेलेका छौं, त्यसले हामीलाई विपक्षी टिमबारे मतलब गर्दैनथ्यो,’ प्रतियोगिताबारे आत्मविश्वासी देखिएकी रुबिनाले थपिन्, ‘अहिले अवस्थामा यो प्रतियोगिताका सबैजसो प्रतिस्पर्धीलाई हामीले हराइसकेका छौं । त्यो दुई वर्षअघिको कुरा हो । अहिले चाहिँ हरेक खेलमा राम्रो गर्दै जाने र विपक्षी टोलीप्रति निगरानी गर्ने योजनामै छौं ।’टमाटाले चाहिँ कुनै पनि विपक्षीलाई कमजोर आँक्न नमिल्ने तर्क गरे । उनको दाबी के थियो भने, ‘६ टोलीसम्मिलित प्रतियोगितामा एउटा टोलीमात्र अर्को चरणमा जान्छ भन्ने हामीले बिर्सनुहुँदैन । हामी आफैं पनि पछिल्लो दुई वर्षदेखि अन्तर्राष्ट्रिय क्रिकेट खेल्न पाएका छैनौं र आफ्नो स्तर परीक्षण गर्न पाएका छैनौं । हामीले हरेक खेलमा राम्रो क्रिकेट खेल्नुपर्छ ।’नेपालले लामो समयदेखि अन्तर्राष्ट्रिय क्रिकेट खेल्दै आएकामा हरेक प्रतियोगितामा फरक–फरक प्रशिक्षकले जिम्मेवारी पाउँथे । अर्थात प्रतियोगिता हेरेर क्यानले प्रशिक्षक नियुक्ति गर्ने गरेको थियो । पुरुष टोलीका लागि ठूलो योगदान दिएका सिनियर प्रशिक्षक जगत टमाटालाई एक वर्षको अनुबन्धमा महिला टोलीको प्रशिक्षक नियुक्त गर्दाको प्रभाव टिममा देखिन थालिसकेको थियो । त्यसअघि साग खेलकुदमा पनि उनले तीन महिना महिला टोलीको हेरेका थिए ।‘लामो समयका लागि प्रशिक्षक नियुक्ति गर्दा कति फाइदा हुन्छ भन्ने त हामीेले अहिले नै बुझिरहेका छौं । सागअघिको तीन महिना हामीलाई जगत सरले हेर्नुभएको थियो । त्यो अनुभवले अहिले हामीलाई धेरै नै फाइदा भएको छ । उहाँलाई सबै थाहा छ । हरेक खेलाडीको कमजोर बलियो पक्ष हेरेर ट्रेनिङ प्लान बनाइरहनुभएको छ,’ उनले थपिन्, ‘हरेक प्रतियोगितामा प्रशिक्षक परिवर्तन हुँदा सुरुदेखि नै आधार तय गर्नुपर्ने हुन्छ । म चाहन्छु उहाँजस्ता सिनियर प्रशिक्षकलाई एक वर्ष होइन कम्तीमा ३ वर्षसम्म जिम्मेवारी दिएर योजना कार्यान्वयन गर्न दिने हो भने राम्रो हुन्छ । जसले खेलाडीलाई राम्रोसँग बुझोस् र नतिजा पनि निस्कियोस् ।’टमाटाले पनि लामो समयका लागि सम्झौता गर्दा प्रशिक्षकहरू राम्रो प्रदर्शनका लागि जिम्मेवार हुने र राम्रो नभएको अवस्थामा जिम्मेवारी खोसिन सक्ने डर रहिरहने हुनाले समग्र महिला क्रिकेटलाई फाइदाजनक हुने बताए ।रुबिनाको दाबी मान्ने हो भने टिममा सिनियर, मध्यम उमेरसमूह र जुनियर खेलाडीको सन्तुलन राम्रो छ । खेलाडीले आफ्नो फिटनेसमा ध्यान दिएका कारण बन्द प्रशिक्षणमा सबैलाई सजिलो भएको छ । यसले टिमको आत्मविश्वास बढाएको छ भने थाइल्यान्ड र चीनजस्ता परम्परागत प्रतिद्वन्द्वीको अनुपस्थिति नेपालका लागि अवसर बन्नेछ ।नेपाली टोली : रुबिना क्षेत्री (कप्तान), सीता रानामगर, करुणा भण्डारी, डली भट्ट, इन्दु बर्मा, सरिता मगर, ज्योति पाण्डे, सरस्वती चौधरी, काजल श्रेष्ठ, सवनम राई, कविता कुँवर, अप्सरी वेगम, कविता जोशी र संगीता राई (वैकल्पिकमा सरस्वती जीएम, रोमा थापा, अस्मिना कर्माचार्य र ममता चौधरी) ।