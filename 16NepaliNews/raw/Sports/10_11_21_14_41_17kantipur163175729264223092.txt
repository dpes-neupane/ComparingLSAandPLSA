पोखरा — सहारा क्लबको अध्यक्षमा हरिराम गुरुङ निर्वाचित भएका छन् । पोखरामा बुधबार सम्पन्न क्लबको २३ औं वार्षिकोत्सव तथा १२ औं अधिवेशनबाट गुरुङको नेतृत्वमा सर्वसम्मत समिति निर्वाचित भएको हो । गुरुङ अध्यक्ष भएसँगै क्लबका संस्थापकबाट पहिलोपल्ट दोस्रो पुस्तामा नेतृत्व हस्तान्तरण भएको छ । यसअघि अध्यक्ष रहेका केशबहादुर थापा क्लब संस्थापकमध्येकै थिए । क्लबका वरिष्ठ उपाध्यक्षमा केशवराज बराल, उपाध्यक्षमा चित्रबहादुर पुन, महासचिवमा रामजीप्रसाद अधिकारी, सचिवमा सुनील राना मगर, कोषाध्यक्षमा नवराज अधिकारी र सहकोषाध्यक्षमा बिनु राना मगर निर्वाचित भएका छन् । सदस्यमा रोजिना गुरुङ, ज्योति केसी, शंकर सुवेदी, अतित गुरुङ, मनमाया तामाङ र मनोज थापा छन् । समितिको कार्यकाल २ वर्षको हुनेछ ।यसअघि महासचिव रहेका रामजीप्रसाद अधिकारीले अधिवेशनमा गत आर्थिक वर्ष ०७७/०७८ को प्रगति विवरण, नीति तथा कार्यक्रम प्रस्तुत गरेका थिए । क्लबले मोफसलकै प्रतिष्ठित फुटबल प्रतियोगिता आहा–रारा गोल्डकप गर्दै आएको छ । गोल्डकपको १९ औं संस्करण सम्पन्न भइसकेको छ । 