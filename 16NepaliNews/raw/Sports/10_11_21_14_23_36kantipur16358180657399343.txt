लन्डन — टोटेनहमले सोमबार व्यवस्थापक नुनो स्पिरितो सान्तोलाई बर्खास्त गरेको घोषणा गरेको छ । चार महिनाअघि नियुक्त गरिएका उनलाई प्रिमियर लिगका १० खेलमा ५ हारपछि बर्खास्त गरिएको हो ।म्यानजचेस्टर युनाइटेडको हातबाट शनिबार ३–० ले पराजित खेलमा स्पर्सले लाजमर्दो प्रदर्शन गरेको थियो । उक्त खेलमा समर्थकले उल्भसका पूर्वप्रशिक्षक नुनोको विरोध गर्दै भनेका थिए, ‘तिमीले के गरिरहेका छौं भन्ने तिमीलाई नै थाहा छैन ।’ स्पर्सका अध्यक्ष डानियल लेभी र फुटबल निर्देशक फाबियो पाराटिसीले आइतबार छलफल गरेपछि नुनोलाई बर्खास्त गर्ने निर्णय गरिएको हो । नुनोसँगै उनका सहकर्मी (कोचिङ स्टाफ) लाई पनि हटाइएको छ ।प्रिमियर लिगमा टोटेनहमले पछिल्ला ७ खेलमध्ये ५ मा हार बेहोरेको थियो । शीर्षस्थानको चेल्सीभन्दा १० अंक पछाडि परेको टोटेनहम आठौं स्थानमा छ । ४७ वर्षीय नुनोलाई लन्डन क्लबले जोसे मोउरिन्होलाई बर्खास्त गरेपछि जुन ३० मा क्लबमा भित्र्याएको थियो । मोउरिन्होलाई अप्रिलमा बर्खास्त गरिएको थियो । त्यसपछि स्पर्सकै पूर्वव्यवस्थापक माउरिसियो पोचेटिनो, एन्टोनियो कोन्टे, पाउलो फोन्सेका र गेनारो गटुसोको नाम जोडिए पनि टोटेनहमले भ्यालेन्सिया र पोर्टोका पूर्वप्रशिक्षक नुनोलाई ल्याएको थियो ।उनले सम्हालेयता टोटेनहमले १७ खेल खेल्यो । त्यसमा ७ हार बेहोर्‍यो । उनको टिमले युनाइटेडविरुद्ध पोस्टमा एउटा प्रहार पनि गर्न सकेन । त्यसमा इंग्ल्यान्डका कप्तान ह्यारी केन पनि गुपचुपजस्तै थिए । तेस्रोपल्ट गोल्डेन बुट गत सिजन जितेका केन लिग च्याम्पियन म्यानेचस्टर सिटीमा स्थानान्तरणका लागि अस्वीकृत भएका थिए । उनले यो सिजन एक गोलमात्रै गरेका छन् ।