काठमाडौँ — फिडे मास्टर रूपेश जैसवालले शनिबार राजेशहरि जोशी स्मृति फिडे रेटिङ बुद्धिचालको उपाधि जितेका छन् । सजिलोसिभी डटकमका रूपेशले ९ खेलमा २ बराबरी र ७ जितसहित ८ अंक बटुलेका थिए ।उनले ५० हजार रुपैयाँ पुरस्कार पाए । समान साढे ७ अंक प्राप्त गरे पनि प्रोग्रेसिभ टाइब्रेकमा थापाथली चेस क्लबका फिडे मास्टर क्षितिज घिमिरे दोस्रो र सर्लाहीका कमल श्रेष्ठ तेस्रा भए । उनीहरूले क्रमशः ३० र २० हजार प्राप्त गरे । ललितपुर स्पोर्ट्स क्लबद्वारा नेपाल बुद्धिचाल संघका पूर्वअध्यक्ष स्व. जोशीको स्मृतिमा आयोजित प्रतियोगितामा डाइनामिक चेस एकेडेमी दमकका भूपेन्द्र निरौला, भक्तपुरका निकेन कुसाथा, सुमन लामा, गणेशमान दुवाल, रौतहटका सुशील चौधरी, दोलखाका राजीव कार्की र फिडे मास्टर मनीष हमाल चौथोदेखि दसौं भएका थिए । महिलातर्फ सुजना लोहनी, अनिशा न्यौपाने, आभा पुडासैनी शीर्ष तीनमा विजयी भए । उनीहरूले १० हजार, ८ हजार र ६ हजार पुरस्कार पाए । सजिन महर्जन ललितपुर उत्कृष्ट भएर ७ हजार प्राप्त गरे । अनरेटेडतर्फ सानुभाइ महर्जन विजेता र विनय राई उपविजेता भए ।