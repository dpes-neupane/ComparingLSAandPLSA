टोटनह्याम हटस्पर्सले एन्टोनियो कोन्टेलाई क्लबको नयाँ म्यानेजर नियुक्त गरेको छ । मात्र १७ खेलपछि सोमबार नुनो एस्पिरितो सान्तोलाई बर्खास्त गरेसँगै कोन्टे नयाँ प्रशिक्षकको रुपमा नियुक्त भएका हुन् । स्पर्स लिगको आठौँ स्थानमा सिमित रहेको छ ।यसअघि प्रिमियर लिगमा चेल्सीको नेतृत्वमा गरेका कोन्टेले पहिलो सिजन नै लिग उपाधि जितेका थिए भने दोस्रो सिजन एफ ए कपको उपाधि उचालेका थिए । तर, उनी सन् २०१८ मा बर्खास्त भएका थिए । ५२ वर्षीय इटालियनले त्यसपछि सिरिए ए मा इन्टर मिलानलाई गत सिजन ११ वर्षपछि लिग उपाधि दिलाएका थिए । एक वर्ष करार बाँकी भए पनि सिजनको अन्त्यमा भने उनले क्लब छाडेका थिए ।   