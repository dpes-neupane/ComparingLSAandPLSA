काठमाडौँ — विदेशी खेलाडीले बजाज पल्सर एभरेस्ट प्रिमियर लिग (ईपीएल) को सुरुआती खेलहरूबाटै आफ्नो दबदबा देखाइसकेका छन् । प्रतियोगिताका चारमध्ये तीन अर्धशतक विदेशी खेलाडीले नै बनाइसकेका छन् । विदेशी खेलाडीको प्रदर्शन आधारमा ईपीएल टोली कति बलियो हुने भन्ने संकेत देखिएको छ । चितवन टाइगर्सले आइतबार कीर्तिपुरस्थित त्रिवि क्रिकेट मैदानमा विराटनगर वारियर्समाथि २ विकेटको जित हात पार्दा सबै स्वदेशी खेलाडी चम्किए । विदेशी खेलाडीको प्रदर्शन कमजोर हुँदा स्वदेशी खेलाडीको साथमा चितवन आफ्नो पहिलो खेलमै उत्कृष्ट सुरुआत गर्न सफल रह्यो । कप्तान सोमपाल कामीले पहिलो ओभरमै २ विकेट लिएर विजयआधार बनाएका थिए । ओपनर हेमराज चन्द्रपाललाई बोल्ड गरेका अर्का मध्यम गतिका बलर कमलसिंह ऐरीले पनि २ विकेट लिए । सागर ढकालले मध्यक्रममा महत्त्वपूर्ण दुई विकेट लिएपछि टस हारेर ब्याटिङमा बोलाएको विराटनगरलाई चितवनले १५१–९ को स्कोरमा रोक्न सफल भयो । राजेश पुलामीले संयमपूर्ण ब्याटिङ गर्दै अविजित ४३ र भीम सार्कीले ३० रन बनाएपछि चितवनले अन्तिम बलमा लक्ष्य पूरा गरेको थियो । ‘पहिलो खेल थियो, विदेशी खेलाडीबाट जस्तो प्रदर्शन सोचेका थियौं, त्यो भएन । हाम्रो घरेलु क्रिकेटरहरू सबैले प्रदर्शन दिएका छन्,’ पहिलो पटक चितवनका कप्तानी गरिरहेका सोमपालले भने, ‘कहिलेकाहिँ यस्तो हुन्छ । हाम्रो युवा टोली छ, त्यसैले प्रदर्शनमा सुधार गर्न बाँकी छ ।’राजेशको संयमपूर्ण ब्याटिङअफगानिस्तानका विकेटकिपर मोहम्मद साहजाद १ रनमै आउट भए पनि चितवनका युवा ब्याटरहरूले जुझारु प्रदर्शन गरे । अन्तिम २ ओभरमा ६ रन, १ ओभरमा २ रन र अन्तिम बलमा जितनिम्ति १ रन चाहिने अवस्थामा राजेशले चौका प्रहार गरेका थिए । उनले ३९ बल खेल्दै २ चौका र २ छक्का प्रहार गरे । युवा बलर प्रतिश जिसीले दोस्रो ओभरमै साहजादलाई विकेटकिपरबाट क्याच गराए । अर्का ओपनर इशान पाण्डे १० रनमा आउट भए । भीम सार्कीले ११ बलमा ५ चौका र १ छक्का प्रहार गर्दै ३० रन जोडेपछि चितवनले पावरप्लेमा ५४ रन बनाइसकेको थियो । जिम्बावे सिकन्दर राजाको बलमा १२ रनमा रहेका भीमले गरेको प्रहार अनिल शाहले लङअन बाउन्ड्रीलाइनमा क्याच फुत्काउँदा चौका भएको थियो । सोक्रममा भीमले राजालाई लगातार ४ चौका प्रहार गरे । राजेशले आफूले प्रहार गरेको दुई छक्का रायन पठानलाई एकै ओभरमा थियो । अर्को ओभरमा भीमले विराटनगरका कप्तान करण केसीलाई पुल गर्दै छक्का प्रहार गरे । लगत्तैको बलमा करणले भीमलाई विकेटकिपरबाट क्याच गराए । समय लिएर खेलेका दिलीप नाथले २१ बलमा २३ रन बनाए । उनले विक्रम भुसालको एकै ओभरमा २ छक्का र १ चौकासहित १७ रन जोडे । अफगानिस्तानका करिम जन्नतले १८ बलमा १ चौका र १ छक्का प्रहार गर्दै १९ रन बनाई राजेशलाई राम्रो साथ दिए । सोमपाललाई ९, सेकुगे प्रसन्नलाई ३ र कमललाई १ रनमा आउट गराएर विराटनगरले खेललाई अन्तिम ओभरसम्म डोर्‍याए पनि राजेश र चितवनले थप नाटकीय बन्न दिएन । विराटनगरका सिकन्दरले ४ ओभरमा ३४ र कप्तान करण केसीले ४ ओभरमा ३० रन खर्चेर २–२ विकेट लिए । प्रतिश जिसी, अनिल खरेल र रायन पठानको नाममा १–१ विकेट रह्यो ।विराटनगरले जुन स्कोर बनायो, त्यसमा केही दोष उनै राजेशको थियो । सोमपालले चितवनलाई स्वर्णिम सुरुआत दिलाउँदा दोस्रो बलमै आसिफ शेखलाई आउट गरे । आसिफले गरेको प्रहार टप एज लाग्दा ‘थर्ड’ मा जन्नतले सानदार रनिङ क्याच लिए । सोमपालले सोही ओभरको अन्तिम बलमा क्यानडाका रायन पठानलाई ४ रनमा बोल्ड गरे । दोस्रो ओभरमा कमलले वेस्ट इन्डिजका चन्द्रपाललाई २ रनमा बोल्ड गरेपछि विराटनगर ठूलो दबाबमा परेको थियो । अनिल शाह १ रनमा भएको अवस्थामा कमलको बलमा राजेशले पहिलो स्लिपमा नियमित क्याच छाड्न पुगेका थिए । त्यो मौकामा अनिलले ३१ बलमा ३ चौका र १ छक्का प्रहार गर्दै ३२ रन बनाए । उनले सिकन्दरसँग तेस्रो विकेटमा ६१ रन जोडे । सिकन्दरले ४७ बल खेल्दै २ चौका र ७ छक्का प्रहार गरी ६७ रन बनाए । ३७ बलमा अर्धशतक पुरा गरेका उनलाई कमलले लङअफमा भीमबाट क्याच गराए । सौरभ खनाल १९ बलमा ३ चौका र २ छक्का प्रहार गरी ३० रन बनाई अविजित रहे । ४ ओभरमा १९ रनमात्र खर्चेका कमल म्यान अफ द म्याचमा चुनिए । सागरले ३ ओभरमा १४, जन्नतले ४ ओभरमा ३२ र सोमपालले ४ ओभरमा ३४ रन खर्चेर २–२ विकेट लिए ।भाग्यमानी पोखराभैरहवा ग्लाडियटर्सले दोस्रो खेलमा निकै जोडदार सुरुआत गर्‍यो । तर वर्षाका कारण खेल रद्द हुन पुगेपछि पोखरा राइनोज निकै भाग्यमानी साबित भयो । ट्यालेन्ट हन्टबाट आएका बलर दुर्गेश गुप्ताले ३ विकेट लिँदै भैरहवाबाट सानदार प्रदर्शन गरे । पोखरा १०.१ ओभरमा ६५ रन बनाउँदा ७ विकेट गुमाएको अवस्थामा वर्षा भएपछि थप खेल हुन सकेन । भैरहवाका दुर्गेश गुप्ताको बलिङ एक्सन । तस्बिर : इलिट जोशी/कान्तिपुरश्रीलंका भेट्रान बलर धम्मिका प्रसादले पहिलो ओभरमै रिचर्ड लेभीलाई आउट गरी पोखरालाई ठूलो धक्का दिए । त्यसपछिको खेल दुर्गेशमा केन्द्रित रह्यो । उनले आफ्नो पहिलो ओभरमै विपिन रावललाई ६ र कप्तान विनोद भण्डारीलाई लगातार बलमा आउट गरे । पहिलो बलको सामना गरिरहेका विनोदको दुर्गेशले लेगस्टम्प उडाइदिए । उनले अर्का ओपनर सुनील धमलालाई १ रनमा बोल्ड गरे । लोकेश बमलाई अविनाश बोहराले शून्यमा आउट गरे । श्रीलंकाका असेला गुणरत्नेले १६ बलमा २ चौका र १ छक्कासहित २३ रन बनाए । उनलाई बंगलादेशका तमिम इकवालले सिधा थ्रोमा रनआउट गरे । तुलबहादुर थापाले वेस्ट इन्डिजका केसरिक विलियम्सलाई पहिलो बलमै एलबीडब्लू आउट गरे । विवेक यादव १६ बलमा १६ रन बनाई अविजित रहे । ११ औं ओभरको पहिलो बलमा विक्रम सोबले तुलबहादुरलाई छक्का प्रहार गरेपछि पानी पर्न थालेको थियो । गोल्डेन डकको शृंखलाशनिबार सुरु प्रतियोगिताको पहिलो खेलको पहिलो बलमै ललितपुर प्याट्रियट्सका कप्तान कुशल भुर्तेललाई काठमाडौं किंग्स इलेभेनका जितेन्द्र मुखियाले आउट गरेका थिए । नेपाली टोलीमा उनका ओपनिङ ब्याटर जोडी आसिफ शेखको आइतबार पनि त्यही हालत बन्यो । चितवनविरुद्ध आसिफ आफूले सामना गरेको पहिलो बलमै आउट भए । त्यो सोमपालको बलिङ थियो ।यी दुईले वैशाखमा भएको तीनदेशीय ट्वान्टी–२० अन्तर्राष्ट्रिय शृंखलामा अविश्वसनीय ब्याटिङ गरेका थिए । नेदरल्यान्ड्सविरुद्धको पहिलो खेलमा आसिफ र कुशल दुबैले अर्धशतक बनाए, जुन दुबैको ‘डेब्यु’ ट्वान्टी–२० अन्तर्राष्ट्रिय खेल थियो । कुशलले पहिलो तीन खेलमै अर्धशतक बनाएका थिए । उनीहरूबीचको यो समानता ईपीएलमा पनि देखियो । दुवै पहिलो बलमा आउटमात्र भएनन्, आउट हुने शैली पनि एकैखाले थियो । काठमाडौं किंग्सका अर्का खेलाडी सुवास खकुरेल पनि अघिल्लो दिन ‘गोल्डेन डक’ नै आउट भएका थिए । तर उनको आउट हुने शैली फरक थियो ।आफूले सामना गरेको पहिलो बलमै उनी रनआउट भए । दोस्रो दिनको खेलमा पहिलो बलमै आउट हुने सूचीमा विराटनगरका सुमित महर्जन र प्रतिश जिसी तथा पोखराका विनोद भण्डारी, लोकेश बम र केसरिक विलियम्स थपिएका छन् । विलियम्स आउट हुँदा यति स्तब्ध थिए कि अम्पायरको निर्णयमा उनी केही समय मैदानमै रोकिएर हाउभाउ प्रदर्शन गरिरहेका थिए ।