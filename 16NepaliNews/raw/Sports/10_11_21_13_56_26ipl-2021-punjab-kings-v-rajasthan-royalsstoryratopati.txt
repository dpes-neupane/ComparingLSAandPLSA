आईपीएल २०२१ को दोस्रो चरणको खेलमा मंगलबार राति राजस्थान र पञ्जाबबीच निकै रोमाञ्चक प्रतिस्पर्धा भएको छ । खेलको अन्तिम ओभरमा पञ्जाब किङ्ग्सलाई जीतका लागि ४ रनको आवश्यकता थियो । तर, टोलीले १ रन मात्र बनाउन सक्यो र खेल २ रनले हार्न पुग्यो । खेलमा २० वर्षीय युवा फास्ट बलर कार्तिक त्यागी हिरो बने । अन्तिम ओभर बलिङ गर्दै उनले राजस्थानलाई अविस्मरणीय जीत दिलाए ।अन्तिम ओभरमा पञ्जाबलाई ४ रन आवश्यक रहेको बेला ऊसँग ८ विकेट बाँकी थियो । टिमका लागि एडेन मार्कराम र निकोलस पूरन ब्याटिङ गरिरहेका थिए । अन्तिम ओभर बलिङ गर्न आएका कार्तिकले पहिलो बलमा शून्य रन दिए, दोस्रोमा १ रन दिएका उनले तेस्रोमा पूरनलाई आउट गरे । चौथो बलमा पनि कसैले रन लिन सकेनन् । पाँचौ बलमा उनले दीपक हुड्डालाई शून्यमा आउट गरे भने अन्तिम बल पनि डट बल फ्याँक्दै राजस्थानलाई रोमाञ्चक जीत दिलाए ।टस हारेर पहिलो ब्याटिङ गरेको राजस्थानले पञ्जाबलाई १८६ रनको लक्ष्य दिएको थियो । राजस्थानका लागि यशस्वी जैसवालले सर्वाधिक ४९ तथा महिमाल लामरोरले ४३ रनको योगदान दिए । पञ्जाबका लागि अर्शदीप सिंहले ५ तथा मोहमद शमीले ३ विकेट लिए ।जवाफी ब्याटिङमा उत्रेको पञ्जाबका लागि मयंक अग्रवालले ६७ तथा कप्तान केएल राहुलले ४९ रन बनाए । योसँगै राहुल आईपीएलमा सबैभन्दा चाँडो ३ हजार रन बनाउने दोस्रो तथा पहिलो भारतीय खेलाडी बनेका छन् । उनले ८० पारीमा यो रेकर्ड बनाएका हुन् । उनीअघि क्रिस गेलले ७५ पारीमा यो रेकर्ड पूरा गरेका छन् । तर, टोलीले ४ विकेटको क्षतिमा १८३ रन बनाउँदै खेल गुमाउन पुग्यो ।