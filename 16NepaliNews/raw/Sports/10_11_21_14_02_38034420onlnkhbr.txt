
काठमाडौं । डच क्लब अयाक्स युरोपियन च्याम्पियन्स लिगको नकआउट चरणमा प्रवेश गरेको छ । समूह सी अन्तर्गत बुधबार राति भएको खेलमा १० खेलाडीमा समेटिएको जर्मन क्लब बोरुसिया डर्टमण्डलाई ३-१ ले पराजित गर्दै अयाक्स दुई खेल अगावै अन्तिम १६ मा पुगेको हो ।
डर्टमण्डको मैदानमा एक गोलले पछि परेको स्थिति उल्टाउँदै अयाक्सले पुनरागमन जित हात पारेको हो ।
खेलको २९औं मिनेटमा माट्स हुमेल्सले रातो कार्ड पाउ मैदान बाहिरिए पनि ३७औं मिनेटमा मार्को रिउसले पेनाल्टीमा गोल गर्दै डर्टमण्डलाई अग्रता दिलाएका थिए ।
तर दोस्रो हाफको अन्तिम १८ मिनेटमा अयाक्सले ३ गोल फर्कायो । ७२औं मिनेटमा डुसान टाडिकले बराबरी गोल फर्काए । त्यसपछि सेबास्टिएन हलरले ८३औं र डेभी क्लासेन इन्जुरी टाइममा गोल गरेपछि अयाक्स ३-१ ले विजयी भयो ।
जितपछि अयाक्सले अपराजित यात्रा कायम राख्दै चार खेलबाट १२ अंक जोडेको छ । समान खेलबाट ६ अंक रहेको डर्टमण्ड दोस्रो स्थानमा छ ।
यसै समूहको अर्को खेलमा पोर्चुगिज क्लब स्पोर्टिङ सीपीले टर्किस क्लब बेसिकटासलाई ४-० ले पराजित गरेको छ । स्पोर्टिङका लागि पेड्रो गोनकाल्भेसले दुई तथा पाउलिन्हो र पाब्लो साराबियाले एक एक गोल गरे ।
स्पोर्टिङ ६ अंक जोडेर तेस्रो स्थानमा छ भने लगातार चौथो हारपछि बेसिकटास अंकविहीन हुँदै पुछारमा छ ।
