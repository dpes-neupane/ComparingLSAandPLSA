धनगढी — धनगढीमा अर्जुन ट्रफी राष्ट्रिय क्रिकेट प्रतियोगिता हुने भएको छ । क्रिकेट प्रशिक्षक अर्जुन खड्काको स्मृतिमा धनगढी क्रिकेट एकेडेमीले अर्जुन ट्रफी यू–१९ राष्ट्रिय क्रिकेट प्रतियोगिता गर्न लागेको हो । धनगढीमा पत्रकार सम्मेलन आयोजना गरी कात्तिक २५ देखि प्रतियोगिता गरिने जानकारी दिइएको छ । प्रतियोगितामा १६ टोलीले भाग लिनेछन् । प्रतियोगितामा क्लब तथा क्रिकेट एकेडेमीले सहभागिता जनाउन सक्ने धनगढी क्रिकेट एकेडेमीका अध्यक्ष सुवास शाहीले बताए । स्वर्गीय खड्का धनगढी क्रिकेट एकेडेमीका संस्थापक प्रशिक्षक हुन् । सुदूरपश्चिमको क्रिकेट विकासमा उनको भूमिका महत्त्वपूर्ण रहेको थियो । लिगकम नकआउटका आधारमा हुने प्रतियोगिता विजेताले ५० हजार र उपविजेताले २५ हजार रुपैयाँ प्राप्त गर्नेछन् ।