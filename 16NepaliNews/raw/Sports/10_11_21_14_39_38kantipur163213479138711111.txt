काठमाडौँ — धरानको राइजिङ क्लबले 'ए' डिभिजन राष्ट्रिय फुटसल लिगमा लगातार दोस्रो जित दर्ता गरेको छ । सोमबारको पहिलो खेलमा राइजिङले काठमाडौंको प्रभातफेरिलाई ११–६ गोलले पराजित गरेको हो ।प्रतियोगिताको उद्घाटन खेलमा काठमाडौंको स्काई गोल्सलाई पराजित गरी सनसनीपूर्ण प्रदर्शन गरेको राइजिङले जित यात्रालाई निरन्तरता दिँदा प्रभातफेरिले भने लगातार दोस्रो हार बेहोर्‍यो । पहिलो खेलमा प्रभातफेरिले घरेलु टोली स्पोर्टस् क्यासलसँग ७–० को हार भोगेको थियो ।आजको खेलमा पहिलो हाफ राइजिङले एकपक्षीय खेल प्रदर्शन गर्‍यो । रेवस मास्केले एक मिनेटभित्र दुई गोल गरेपछि तेस्रो मिनेटमा अग्रता बनाएको राइजिङले पहिलो हाफमा ५–१ गोलअन्तरको अग्रता बनाएको थियो ।दोस्रो हाफमा प्रभातफेरिले सुधारिएको प्रदर्शन गर्दा राइजिङ भने केही ढुक्क देखियो । प्रभातफेरिले ५ गोल थप्दा राइजिङले पनि ६ गोल थप्यो । प्रतियोगितामा सबैभन्दा धेरै गोल भएको खेल पनि यही हो । यो खेलमा १७ गोल सम्भव भयो ।राइजिङका लागि रेवस र विकु तामाङले ह्याट्रिक पूरा गरे । मिलन राईले २ गोल गरे । मिलन लिम्बु, दोर्जे तामाङ र सुदीप गुरुङले १–१ गोल गरे ।प्रभातफेरिका तर्फबाट धिरज श्रेष्ठले २ गोल गरे । धिरज जोशी, राज पौडेल, सिजन गुरुङ र सृजेश पुरीले १–१ गोल गरे ।