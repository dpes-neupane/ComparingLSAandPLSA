सुनसरी — मितेरी फुटसल र सिंगापुर लिफ टिमको संयुक्त आयोजनामा धरानमा च्यारिटेबल प्रथम सिंगापुर तथा मितेरी फुटसल प्रतियोगिता हुने भएको छ ।असोज १० गते देखि १२ गतेसम्म सञ्चालन हुने प्रतियोगिताको उपाधि विजेताले नगद १ लाख ११ हजार १ सय ११ रुपैयाँ र उपविजेताले ५५ हजार ५ सय ५५ रुपैयाँ, ट्रफी, मेडल र प्रमाण पत्र प्राप्त गर्ने छन् । उक्त प्रतियोगितामा आयोजक मितेरी फुटसलको २ टिम र सिंगापुर लिफको २ टिम गरी धरान, इटहरी, काठमाडौं, पोखरा, चितवन, मोरङ, झापा, धनकुटालगायतका करिब ३० टिमले सहभागिता जनाउनेछन् ।प्रतियोगितामा उत्कृष्ट खेलाडी, गोलकिपर र हाइ स्कोररले जनही नगद २ हजार ५ सय रुपैयाँ, ट्रफी र प्रमाण पत्र प्राप्त गर्ने आयोजक मितेरी फुटसलका सञ्चालक एवं अध्यक्ष लुकेन्द्र राईले बताए ।प्रतियोगिता सञ्चालनबाट संकलन भएको रकमले वडाको विजुवा मार्गस्थित एकल महिला जानुका विकको घर निर्माणमा सहयोग गरिने राईले बताए । यसैगरी धरान १३ मा रहेको पेट्रोल पम्पदेखि भेडेटारसम्मको घुम्तीहरुमा र धरान उपमहानगरभित्रका जोखिमयुक्त घुम्ती र चौकहरु गरी ५० स्थानमा ट्राफिक मिरर (कन्भेक्स मिरर) लगाउनमा खर्च गरिने बताइएको छ । प्रतियोगिताका अर्का आयोजक सिंगापुर पुलिस लिफ टिम सिंगापुरबाट छुट्टिमा नेपाल आएका बेला समूहले सामाजिक उत्तरदायित्व निर्वाह गर्न च्यारिटेबल प्रतियोगितको आयोजनामा सहकार्य गरेको सिंगापुर लिफ टिम सदस्य विपिन लिम्बूले बताए ।