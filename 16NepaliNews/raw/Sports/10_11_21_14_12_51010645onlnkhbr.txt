
२३ भदौ, काठमाडौं । श्रीलंकाली विकेटकिपर ब्याट्सम्यान दिनेश चण्डीमालले राष्ट्रिय टिममा समावेश भएकाले आगामी असोजमा हुने एभरेष्ट प्रिमियर लिग (ईपीएल) नखेल्ने भएका छन् ।
चण्डीमालले शरद् भेषवाकरको कप्तानीमा रहेको भैरहवा ग्लाडिएटर्समा खेल्ने तय थियो । ग्लाडिएटर्सले उनलाई अनुबन्ध गरिसकेको थियो र चण्डीमाल पनि नेपाल आएर खेल्न उत्साहित थिए ।
तर राष्ट्रिय टिममा पुनरागमन गरेपछि चण्डीमालले ईपीएल खेल्न नआउने भएका हुन् । भैरहवा ग्लाडिएटर्सले बुधबार उनी नआउने पुष्टि गरेको छ ।
३१ वर्षीय चण्डीमालले दक्षिण अफ्रिका विरुद्ध ओडीआई सिरिज जितमा तेस्रो ओडीआई खेलेका थिए । यस्तै दक्षिण अफ्रिका विरुद्धको तीन खेलको टी–२०आई सिरिजका लागि पनि उनी टिममा समावेश छन् । चण्डीमाल नआउने भए पनि भैरहवाले श्रीलंकाकै उपुल थरंगा र धम्मिका प्रसादलाई अनुबन्ध गरिसकेको छ ।
चौंथो संस्करणको ईपीएल टी–२० असोज ९ देखि असोज २३ गतेसम्म कीर्तिपुरस्थित टीयू अन्तर्राष्ट्रिय क्रिकेट मैदानमा हुनेछ ।
