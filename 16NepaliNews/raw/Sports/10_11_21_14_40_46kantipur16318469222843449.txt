काठमाडौँ — पोखरामा ‘ए’ डिभिजन राष्ट्रिय फुटसल लिग शनिबारदेखि हुँदै छ । अखिल नेपाल फुटबल संघ (एन्फा) को आयोजनामा पहिलोपल्ट हुन लागेको यस लिगलाई मुख्य घरेलु प्रतियोगिताका रूपमा विकास गर्ने लक्ष्य छ । यही प्रतियोगिताबाट राष्ट्रिय टोली तयार गरिँदै छ ।चैतमा देशभरबाट छनोट १० टोलीबीच २० दिनसम्म चल्ने प्रतिस्पर्धाले नेपालमा व्यावसायिक फुटसलको कोसेढुंगाको रूप लिने एन्फाको विश्वास छ । टर्नपाइक इभेन्ट र कान्तिपुरको व्यवस्थापन तथा प्रायोजनमा हुन लागेको राष्ट्रिय फुटसल लिगको पूर्वसन्ध्यामा एन्फा अध्यक्ष कर्माछिरिङ शेर्पासँग कान्तिपुरकर्मी कुशल तिमल्सिनाले गरेको कुराकानी :‘ए’ डिभिजन फुटसल लिगको तयारी सकियो त ?फुटसलको तयारी लगभग सकिएको छ । सबै टोलीहरू पोखरा पुगिसकेका छन् । म्याच अफिसियल, रेफ्री तथा प्राविधिक जनशक्ति आयोजनास्थलमा पुगिसकेका छन् । पोखरा रंगशालास्थित कभर्डहललाई फुटसल पिचमा रूपान्तर गर्ने काम सकिइसकेको छ । असोज २ देखि २२ सम्म नेपालमै पहिलोपल्ट हुन गइरहेको ‘ए’ डिभिजन फुटसल नेपालकै एउटा नमुना प्रतियोगिताका रूपमा लैजाने हिसाबमा पहिलादेखि नै तयारी गरेका हौं । कोरोना महामारीका कारणले दुईपल्ट मिति सार्नुपर्‍यो । धेरै मिहिनेत र प्रतीक्षापछि हामी प्रतियोगिता सफलतासँग आयोजना गर्न गइरहेका छौं । हकीको म्याट प्रयोग गरी फुटसल मैदान बनाउनुभएको छ । यो अन्तर्राष्ट्रिय मापदण्डअनुसार कसरी भयो ?हकी र फुटसलको मापदण्ड मिल्ने भएर नै विज्ञसँग सल्लाह गरी त्यो म्याट प्रयोग गरिएको हो । हामीले पार्केटिङ पिचको तयारी गरेका थियौं । तर समय अभावका कारण सम्भव भएन । हामीले अन्तर्राष्ट्रिय मापदण्डअनुसार नै काम गरेका छौं । पिचमात्र होइन यो प्रतियोगितामा सबै नियम र मापदण्डअनुसार नै लागू गरेका छौं । यो प्रतियोगिताबाट राष्ट्रिय टिम तयारीका लागि टिम छनोट गर्नेछौं । त्यसबाट राष्ट्रिय टिमको नियमित प्रशिक्षण गरी अन्तर्राष्ट्रिय प्रतियोगितालाई तयारी हुनेछ । नेपालले अन्तर्राष्ट्रिय फुटसलमा सहभागिता जनाएको ५ वर्ष भएछ । अन्तर्राष्ट्रिय अनुभव भइसकेपछि त्यसको पूर्वाधार निर्माणमा कुनै पहल भएको छैन त ? हामीले फुटसल पिच निर्माणका लागि बजेट छुट्याएका थियौं । पूर्वाधार निर्माणका लागि पहिले त ठाउँ चाहियो । हामीले सबैतिर प्रयास पनि गरेका छौं । सरकारी स्वामित्वका जग्गाहरू खोजिरहेका छौं । हामीले राष्ट्रिय खेलकुद परिषद्सँग भूकम्पले क्षति पुर्‍याएको त्रिपुरेश्वरस्थित पौडीपोखरी भएको ठाउँ माग गरेका छौं । यसमा परिषद् नेतृत्व सकारात्मक हुनुहुन्छ तर, निर्णय भइसकेको छैन । उहाँहरूले बहुउद्देश्यीय संरचना बनाउने कुराहरू गरिरहनुभएको छ । हामी प्रयासरत छौं किनभने फुटबल संघअन्तर्गत एउटा अन्तर्राष्ट्रियस्तरको फुटसल मैदान हुनुपर्छ । त्यसबाहेक हामीले विभिन्न विद्यालयहरूमा फुटसलको वास्तविक संरचना निर्माणलाई पहल गरिरहेका छौं । कृत्रिम घाँसे मैदानलाई हटाएर फुटसल पिच निर्माण गर्न निजी क्षेत्रलाई पनि अनुरोध गरेका छौं । फुटसल भन्नेबित्तिकै अहिले धेरैलाई भ्रम छ । हामीले त्यसबारे सचेतना जगाउने काम पनि सुरु गरेका छौं । त्यसबाहेक रेफ्री, प्रशिक्षकलगायत प्राविधिक जनशक्ति उत्पादन प्रक्रिया पनि छिट्टै सुरु गर्दैछौं । फुटसल प्रशिक्षक, खेलाडी र अफिसियलको छुट्टाछुट्टै उत्पादन र प्रक्रिया हुनुपर्छ भन्ने हाम्रो पनि मान्यता छ । फुटसलको रेफ्री उत्पादनको सुरुआत पोखरादेखि नै गर्दैछौं । हामीले फुटबल र फुटसललाई छुट्टाछुट्टै अगाडि बढाउन चाहेका छौं । हामीले अहिले सरकारलाई के पनि आग्रह गरेका छौं भने कभर्डहलहरू बनाउँदा कम्तीमा फुटसललाई प्रयोग गर्न मिल्ने बनाइदिनुस् । हामी प्रतियोगिताको समयमा म्याट बिछ्याएर सञ्चालन गर्नेछौं ।फिफाले मान्यता दिएका कारण धेरैको बुझाइ फुटसल र फुटबल उस्तै हो भन्ने छ । हाम्रो देशमा भइरहेको अभ्यास पनि त्यस्तै छ । तपाईंको बुझाइमा फुटसल र फुटबलको फरक के हो ?विश्व फुटबल महासंघले फुटबल, फुटसल र बिच फुटबललाई मान्यता दिएको छ । हामीले बिच फुटबल पनि आयोजना गर्ने तयारीमा थियौं तर कोभिड–१९ ले बिथोलिदियो । फुटसलले फुटबलको तुलनामा धेरै प्राविधिक ज्ञान हासिल गर्न सहयोग पुग्छ । सानो क्षेत्रमा तीव्र गति, सटिक पासलगायतका प्राविधिक ज्ञान धेरै नै पाइन्छ । फुटसल खेल्नेहरूलाई फुटबल खेल्न सजिलो हुन्छ भन्न खोज्नुभएको हो ?फुटबल खेल्नेहरूलाई फुटसलको ज्ञान आफ्नो सफलतामा सहायक बन्नेछ । तर फिटनेसको पार्टमा भने फुटबल नै चाहिन्छ । फुटबलमा धेरै मिहिनेत गर्नुपर्छ । तर फुटबलमा राम्रो गर्ने खेलाडीहरू फुटसलमा आएर पनि राम्रो गर्छन् । हामीले विजय गुरुङलाई नै उदाहरणका रूपमा हेर्न सक्छौं । मैले भन्न खोजेको के हो भने फुटबलमा जुन किसिमको फिटनेस चाहिन्छ, त्योभन्दा कम भएपछि फुटसल खेल्न सकिन्छ । नेपालले सन् २०१७ मा पहिलोपल्ट राष्ट्रिय टिम बनाउँदा फुटबलरहरूलाई पनि समावेश गर्‍यो । अब यी दुई खेललाई छुट्टै व्यवहार गर्ने समय आएन र ? फुटबल र फुटसललाई हामीले विस्तारै फरक बनाउँदै छौं । अब फुटबल, फुटसल र बिच फुटबल खेल्ने राष्ट्रिय टोली फरक–फरक हुनेछ । यसका लागि आवश्यक सबै जनशक्तिहरू फरक हुनेछन् । त्यसैले हामीले यो खेललाई स्थापित गर्नुपर्ने आवश्यकता छ । मेरो विचारमा टर्नपाइक इभेन्ट र कान्तिपुरले यो फुटसललाई व्यावसायिक बनाउन जुन कार्यक्रम गरिरहेका छन् । जस्तो प्रयास गरेको छ, त्यो निकै सकारात्मक छ । यसले नेपाली फुटसल विकासमा कोसेढुंगाका रूपमा स्थापित हुने देखेको छु । फुटबलबाट पूर्ण रूपमा अलग गराउन फुटसलको व्यावसायिकता अत्यन्तै जरुरी छ । हामी छिट्टै महिला फुटसल सुरु गर्ने योजनामा छौं । प्रशिक्षक, रेफ्रीलगायत जनशक्ति उत्पादन गर्दैछौं । फुटसल एकेडेमीको योजना बनाइरहेका छौं । पूर्ण व्यावसायिक बनेपछि यो स्वायत्त खेलका रूपमा अगाडि बढ्छ । त्यसबाहेक प्रतियोगिताहरू पनि बढाउँदै लगिनेछ । प्रतियोगितामा नियमित सहभागिताका लागि क्लबको दिगो विकासका लागि कार्यक्रमहरू ल्याउनुपर्ने हुन्छ । प्रतियोगितामात्र बढाएर भएन, अन्तर्रष्ट्रियस्तरको फुटसल पिचहरू हरेक प्रदेशमा निर्माण गर्नुपर्नेछ ।तस्बिरहरू : हेमन्त श्रेष्ठ/कान्तिपुर