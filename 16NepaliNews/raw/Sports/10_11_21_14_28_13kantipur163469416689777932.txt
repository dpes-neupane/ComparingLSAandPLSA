काठमाडौँ — ताजकिस्तानमा हुने एएफसी यू–२३ एसियन कप छनोट खेल्न नेपाली युवा फुटबल टोली मंगलबार त्यसतर्फ गएको छ । नेपालले शुक्रबार इन्डोनेसियाको यू–२३ टोलीसँग मैत्रीपूर्ण खेल खेल्नेछ ।नेपालका प्रशिक्षक बालगोपाल महर्जनले प्रतियोगिताका लागि आइतबार साफ च्याम्पियनसिपको उपविजेता टोलीबाट ६ खेलाडी समावेश गर्दै २३ सदस्यीय टोली घोषणा गरेका थिए । उनले उत्कृृष्ट पाँच उपविजेताभित्र पर्दै सन् २०२३ मा उज्वेकिस्तानमा हुने एएफसी यू–२३ एसियन कपको लक्ष्य बनाएको बताएका छन् ।समूह ‘बी’ मा रहेको नेपालले कात्तिक ८ मा इरान, कात्तिक ११ मा आयोजक ताजकिस्तान र कात्तिक १४ मा लेवनानसँग खेल्नेछ । छनोट चरणमा ११ समूह छन् । प्रत्येक समूहको शीर्ष टोलीका साथै उत्कृष्ट ५ उपविजेतासहित १६ टोली सन् २०२३ मा उज्वेकिस्तानमा हुने एएफसी यू–२३ एसियन कपमा छनोट हुनेछन् ।