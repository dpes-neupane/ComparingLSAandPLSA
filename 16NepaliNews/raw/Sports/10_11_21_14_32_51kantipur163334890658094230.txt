काठमाडौँ — पोखरा राइनोजले वर्षाले प्रभावित बजाज पल्सर एभरेष्ट प्रिमियर लिग (ईपीएल) क्रिकेटको सोमबारको खेलमा काठमाडौं किंग्सलाई पराजित गरेको छ । १ सय ८३ रनको लक्ष्य लिएर आएको पोखराले १५ ओभरमा ५ विकेट गुमाई १ सय ४२ रन बनाएको अवस्थामा वर्षाले खेल रोकिन पुगेको थियो ।जतिखेर पोखरा डकवर्थ लुइस पद्धतिका आधारमा १४ रनले अगाडि थियो, पोखराको यस विजयपछि ७ अंक भएको छ । अहिलेको स्थितिमा पोखरा दोस्रो स्थानमा छ र शीर्ष स्थानको चितवन टाइगर्ससँग क्वालिफायरमा प्रतिस्पर्धाको नजिक छ ।शीर्ष दुई टोलीले फाइनलमा स्थान पाउन क्वालिफायरमा खेल्नुपर्ने प्रावधान छ । ६ अंक बोकेको भैरहवा ग्लाडियटर्सले मंगलबार बिहान हुने खेलमा काठमाडौंलाई पराजित गरेमा टोली नै क्वालिफायरमा पुग्नेछ । तर सोमबार साँझ ५ बजेपछि परेको वर्षाले मंगलबारको खेल हुने सम्भावना देखिँदैन ।काठमाडौं किंग्सलाई प्लेअफमा पुग्न भैरहवालाई मंगलबार पराजित गर्नुपर्ने दबाब छ । तर वर्षाले वा मैदान भिजेकाले खेल हुन नसकेकामा एक अंक थप्दै ३ अंक पुग्ने छ र ललितपुर प्याट्रियट्सलाई नेट रन रेटमा उछिन्दै चौथो टोलीको रुपमा प्लेअफमा पुग्नेछ ।वर्षाले खेल रोकिँदा विवेक यादव २८ बलमा ४१ र लोकश बम ८ बलमा १८ रन बनाई अविजित रहेका थिए । विवेकले ४ चौका र २ छक्का तथा लोकेशले ३ चौका प्रहार गरिसकेका थिए ।पोखराबाट रित गौतम २, रिचर्ड लेभी १७, कप्तान विनोद भण्डारी ५, सहान अराचचिगे २३ बलमा ४३ र असेला गुनारत्ने शुन्य रनमा आउट भएका थिए । काठमाडौंका जितेन्द्र मुखिया र गुलशन झाले २–२ तथा कप्तान सन्दीप लामिछानेले १ विकेट लिए ।यसअघि अमित श्रेष्ठ र रायन बर्लको अर्धशतकमा काठमाडौंले निर्धारित २० ओभरमा ८ विकेट गुमाई १ सय ८२ रन बनाएको थियो । अमितले ४१ बल खेली ६ चौका र २ छक्कासहित ५६ र बर्लले ४३ बल खेली २ चौका र ३ छक्का प्रहार गरी ५० रन बनाए ।सन्दीप ११ बलमा २ चौका र ३ छक्का प्रहार गरी ३१ रन बनाए । रहमनुल्लाह १२, सुवास खकुरेल २, असान प्रियन्जन ५, अमर राउटेला ७ र राजु रिजाल शुन्यमा आउट भए । पोखराका विवेकले १ ओभर बलिङ गर्दै ३ विकेट लिएका थिए । विक्रम सोब, नन्दन यादव, किशोर महतो र अराचचिगेले १–१ विकेट लिए ।