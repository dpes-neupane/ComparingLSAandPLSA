 एडिन जेकोले दुई गोल गर्दा सिरिए ए को डिफेन्डिङ च्याम्पियन इन्टर मिलानले यसअघि अपराजित रहेको बालोग्नामाथि ६–१ को शानदार जीत हासिल गरेको छ । डेन्जेल डम्फ्राइजको क्रसमा लाउटारो मार्टिनेजले गोल गर्दै इन्टरलाई खेलको शुरुवातमा नै अग्रता दिलाएका थिए । मिलान स्क्रीनियरले ३० औँ मिनेटमा अग्रता दोब्बर बनाए । लगत्तै निकोलो बारेलाले तेस्रो गोल थपे । दोस्रो हाफमा माटियास भेसिनोले इन्टरका लागि चौथो गोल गरे । त्यसपछि ६ मिनेटको अन्तरमा जेकोले दुई गोल गर्दै इन्टरलाई सहज जीत दिलाए । खेलको अन्त्यतिर आरर्थर थिएटेले सान्त्वना गोल फर्काए ।प्रशिक्षक एन्टोनियो कोन्टे र स्टार खेलाडी रोमेलु लुकाकुलाई गुमाएको इन्टर यो सिजन नयाँ प्रशिक्षक सिमोनी इन्झागीको नेतृत्वमा अपराजित रहेको छ । ४ खेलबाट १० अंक बटुल्दै टोली केही समयका लागि भए पनि लिगको शीर्ष स्थानमा उक्लिएको छ । पहिलो चार खेलाडीमा टोलीले १६ गोल गरिसकेको छ । इन्टरले लिगमा सन् १९६०–६१ यताकै उत्कृष्ट सुरुवात गरेको हो । अन्य खेलमा एटलान्टा र फ्लोरेन्टिना विजयी बन्यो ।