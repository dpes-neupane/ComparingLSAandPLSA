काठमाडौँ — मेयर कप भेट्रान्स फुटबलमा शनिबार पहिलो दिन त्रिभुवन आर्मी भेट्रान्स र भनीमण्डल क्लबले विजयी सुरुआत गरेका छन् । फ्रेन्ड्स र सानो गौचरन नाइट किङ क्लब (एसएनकेसी) ले भने २–२ गोलको बराबरी खेलेका छन् ।दशरथ रंगशालामा समूह ‘ए’ मा आर्मीले फुटबल फेलोसिप क्लबलाई ७–१ गोलले पराजित गर्दा विकर्ण श्रेष्ठले ह्याट्रिक पूरा गरे । विकर्णले २०, २८ र अन्तिम मिनेटमा गोल गरे । खेल ६० मिनेटको हो । हरि महतोले १७ औं मिनेटमा गोल गरी आर्मीलाई अग्रता दिलाए । पहिलो हाफमै आर्मीलाई ५–१ को अग्रता दिलाउने क्रममा राजु तामाङ (२६) र जनमत कार्की (३०) ले पनि गोल गरे । आर्मीका चक्र तामाङले ४० औं मिनेटमा गोल गरे । फेलोसिपका नन्दनाथ खड्गीले २१ औं मिनेटमा एक गोल फर्काए । समूह ‘बी’ मा भनीमण्डल भेट्रान्सले न्युरोड टिम भेट्रान्सलाई २–० ले हरायो । भनीमण्डलका विजय श्रेष्ठले पहिलो हाफको इन्ज्युरी समयमा गोल गरी अग्रता दिलाए । अन्तिम ४ मिनेटअघि कृष्ण मालाकारले गोल गरी २–० को जित निश्चित गरे । समूह ‘सी’ का फ्रेन्ड्स र एसएनकेसीले २–२ गोलको बराबरी खेल्दै अंक बाँडे । फ्रेन्ड्सका तेज थापाले पाँचौं मिनेटमा दिलाएको अग्रतामा दोस्रो हाफको सुरुमै बालगोपाल साहुखलले बराबरी गोल फर्काए । राजेश शाहीले ४५ औं मिनेटमा एसएनकेसीलाई अग्रता दिलाए पनि फ्रेन्ड्सका मनोज लामाले ५५ औं मिनेटमा गोल गरे । 