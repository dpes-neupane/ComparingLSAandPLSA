टुरिन — युभेन्ट्सले साम्पडोरियालाई ३–२ ले पन्छाउँदै आइतबार इटालियन सिरी ‘ए’ मा दोस्रो जित हात पारेको छ । तर, खेलमा चोट लागेका अर्जेन्टिनी फरवार्ड पाउलो डिबालाबिना नै युभेन्ट्सले च्याम्पियन्स लिगमा चेल्सीविरुद्ध खेल्नुपर्ने हुन सक्छ । एलियान्ज एरिनामा डिबालाले सुरुमै गोलको खाता खोलेका थिए । अरू गोल लियोनार्डो बोनुची र म्यानुयल लोकाटेलीले गरे पनि युभेन्ट्स ८ अंक बनाएर नवौं स्थानमा उक्लियो । चोटग्रस्त खेलाडीको लामो सूची थपिने क्रममा २७ वर्षीय डिबालाले आँसु बगाउँदै मैदान छाड्नुपर्‍यो ।मासिमिलानो एलेग्रीको टिमले च्याम्पियन्स लिगको समूह चरणको दोस्रो खेलमा बुधबार च्याम्पियन चेल्सीविरुद्ध प्रतिस्पर्धा गर्दै छ । यी प्रशिक्षकले सोमबार हुने परीक्षणमा डिबालाको सकारात्मक नतिजा आशा गरेका छन् । यो सिजन प्रतियोगितामा तेस्रो गोल गर्दै डिबालाले उत्कृष्ट सुरुआत गरेका थिए । लोकाटेलीको प्रहार रोकेपछि डिबालाले पाएको अवसरमा नवौं मिनेटमा आकर्षक गोल गरेका थिए ।घरेलु टिमलाई डिबालाको चोटले भावनात्मक बनाइदियो । उनीबिना युभेन्ट्सको प्रदर्शन पनि खराब रह्यो । बोनुचीले ४३ औं मिनेटमा पेनाल्टीमार्फत गोल गरे । तुरुन्तै फाबियो क्वाग्लिएरेलाले साम्पडोरियालाई खेलमा फर्काउने प्रयास गरेपछि माया योसिदाले पाहुना टिमका लागि पहिलो गोल गरे । त्यसमा उनले एन्टोनियो क्यान्ड्रेभाको क्रस उपयोग गर्दै पहिलो हाफमै युभेन्ट्सको अन्तर छोट्याएका थिए । सुरुका ५ खेलमा युभेन्ट्सले तीनपल्ट जित नजिक पुगेर पनि अंक गुमाएको थियो । तर, लोकाटेलीले ५७ औं मिनेटमा गोल गर्दै युभेन्ट्सलाई दुई गोलको अग्रता दिलाए । उनले युभेन्ट्सका लागि पहिलो गोल गरेका हुन् । उनले तीन डिफेन्सलाई छक्याएर प्रहार गरेको बल भने पेनाल्टी क्षेत्रमा व्यस्त साम्पडोरियाका डिफेन्सले रोकिदिए । खेल सकिन ७ मिनेटअघि क्यान्ड्रेभाले गोल गरेपछि युभेन्ट्स समर्थक फेरि चिन्तित भएका थिए ।