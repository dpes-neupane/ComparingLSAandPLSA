माले (माल्दिभ्स) — श्रीलंकाले साफ च्याम्पियनसिप २०२१ मा खराब लयबाट गुज्रिरहेको भारतलाई बिहीबार गोलरहित बराबरीमा रोकेको छ । नेसनल स्टेडियममा भएको खेल पूर्णत: भारतको नियन्त्रणमा रहे पनि गोल गर्न सकेन । यो नतिजापछि श्रीलंका भने तीन खेलबाट एकै अंकमा सीमित रहेर प्रतियोगिताबाट बाहिरिएको छ । श्रीलंका आफ्नो सुरुआती दुई खेलमा बंगलादेश र नेपालसँग पराजित भएको थियो ।दोस्रो हाफमा भारतका लागि फारुख चौधरीले बललाई पोस्टका दिशा दिए पनि त्यो अफसाइड रह्यो र त्यसले गोलको मान्यता पाएन । त्यसलाई छाडेर भारतले निर्णायक सावित आक्रमण बुन्न सकेन ।भारत भने प्रतियोगितामा लगातार दोस्रो बराबरी खेलेपछि अझ दबाबमा आएको छ । भारतको दुई खेलबाट २ अंकमात्र छ । प्रशिक्षक इगोर स्टिमेक आएयता भारतको यो नवौं बराबरी हो ।भारत पहिलो खेलमा बंगलादेशसँग पनि बराबरीमा रोकिएको थियो । राउन्ड रोबिनको आधारमा चलिरहेको प्रतियोगितामा नेपाल दुई खेलबाट ६ अंकसहित शीर्ष स्थानमा छ ।बंगलादेश ४ अंकमा दोस्रोमा छ । माल्दिभ्सले भने अंकको खाता खोलेको छैन । बिहीबारको दोस्रो खेलमा आयोजक तथा डिफेन्डिङ च्याम्पियन माल्दिभ्सले बंगलादेशको सामना गर्नेछ । 