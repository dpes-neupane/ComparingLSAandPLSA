काठमाडौँ — पौडीवाज नासिर हुसेन राष्ट्रिय कीर्तिमानसहित अबुधाबीमा हुने १५ औं फिना विश्व च्याम्पियनसिप २०२१ का लागि छनोट भएका छन् ।नेपाल पौडी संघले आइतबार सातदोबाटोस्थित २५ मिटरको पौडी पोखरीमा आयोजना गरेको छनोट प्रतियोगितामा नासिर २०० मिटर फ्रिस्टायलमा १ मिनेट ५७.८५ सेकेन्डको राष्ट्रिय कीर्तिमान कायम गर्दै ५९९ फिना अंकसाथ विश्व च्याम्पियनसिपलाई छनोट भएका हुन् । यसअघि २५ मिटर दूरीमा ओलम्पियन एलेक्स शाहको नाममा २ मिनेट ००.०४ सेकेन्डको कीर्तिमान रहेको थियो । शाहले उक्त कीर्तिमान दुई वर्षअघि भएको १३ औं दक्षिण एसियाली खेलकुदमा कायम गरेका थिए ।दुई पुरुष र दुई महिलाका लागि भएको छनोट प्रतियोगितामा ओलम्पियन शाह पनि छनोट भएका छन् । ओलम्पिकमा सहभागी दुई खेलाडी एलेक्स शाह र गौरिका उच्च शिक्षा अध्ययनका लागि विदेशमा रहेकाले उनीहरूको निरन्तर प्रशिक्षण र प्रतियोगितामा सहभागिता जनाइरहेको र फिना अंकको निकट समयलाई कायम राखेको आधारलाई मापदण्ड बनाई विश्व च्याम्पियनसिपमा छनोट गर्ने निर्णय भएको संघले जनाएको छ । तर गौरिका भने उच्च शिक्षा अध्ययनका क्रममा रहेका कारणले यसपालि भाग लिन नसक्ने जनाइएको छ । महिलातर्फ दुई खेलाडीमा अनुसिया तण्डुकार र उपास्ती महर्जन विश्व च्याम्पियनसिपलाई छनोट भएका छन् । अनुसियाले १०० मिटर फ्रिस्टायलमा १ मिनट २.६० सेकेन्डसाथ ५१७ फिना अंक तथा उपास्तीले ५० मिटर ब्रेस्टस्ट्रोकमा ३६.२६ सेकेन्डसाथ ४८९ फिना अंकका साथ छनोट हुन सफल भएका हुन् ।सोही छनोटमा पुरुष १०० मिटर बटरफ्लाईमा अनुभव सुब्बाले पनि राष्ट्रिय कीर्तिमान कायम गरे । उनले उक्त दूरी ५९.१० सेकेन्डमा पुरा गरेका थिए । यसअघि उक्त दूरीको कीर्तिमान सैयद हम्जा शाहको नाममा १ मिनेट ००.२५ सेकेन्डको थियो । शाहले उक्त कीर्तिमान आठौं राष्ट्रिय खेलकुदमा बनाएका थिए ।