काठमाडौँ — लुम्बिनी फुटसल क्लबले आसन्न ‘ए’ डिभिजन राष्ट्रिय फुटसललिगका लागि मुख्य प्रायोजक र प्रायोजकसँग सम्झौता गरेको छ । बुधबार आयोजित कार्यक्रममा मुख्य प्रायोजकका रुपमा अल्फा बिटा थिटा र प्रायोजकमा लिनिङ र ज्ञानी पोलिट्यांकस एन्ड पाइप कम्पनीसँग सम्झौता गरेको हो ।अमेरिकाको टेक्ससमा मुख्य कार्यालय रहेको अल्फा बिटा आईटी कम्पनी हो । यसको नेपालमा कार्यालय छ । कम्पनीले लुम्बिनी फुटसललाई ४ लाख रुपैयाँ प्रदान गरेको छ । कार्यक्रममा लुम्बिनी फुटसलका सञ्चालक तथा टिमका प्रशिक्षक प्रज्वल श्रेष्ठ र अल्फा बिटाका सीईओ मिजेश श्रेष्ठले सम्झौतापत्रमा हस्ताक्षर गरे ।सम्झौतापछि अल्फा बिटाका सीईओ श्रेष्ठले आफू पनि फुटबलर नै रहेको र खेल विकासका लागि आएको प्रस्ताव सहजै स्विकार गरेको जनाए । उनले लुम्बिनीलाई उत्कृष्ट प्रदर्शनका लागि शुभकामनासमेत दिए । लुम्बिनीको जर्सीमा अल्फा बिटाको लोगो प्रयोग हुनेछ ।सोही कार्यक्रममा चर्चित खेल सामग्री उत्पादन कम्पनी लिनिङले प्रतियोगिताका लागि जर्सी सेटसहितको खेल सामग्री हस्तान्तरण गर्‍यो । लिनिङको आधिकारिक बिक्रेता चाइना ट्रेड लिंकका मार्केटिङ म्यानेजर कृतराज महर्जन र लुम्बिनीका प्रज्वलले सम्झौतापत्रमा हस्ताक्षर गरे । महर्जन आफैं लुम्बिनी क्लबका खेलाडी हुन् ।उनले आफ्नो टिमको सन्तुलन राम्रो रहेको र लामो समयदेखि तयारी गरेकाले उत्कृष्ट नतिजा आउने विश्वास व्यक्त गरे । लिनिङले जर्सी सेट, पोलो टिसर्टलगायत २ लाखबराबर सामग्री प्रदान गरेको उनले जानकारी दिए । लुम्बिनी फुटसललाई बुटवलमै रहेको ज्ञानी पोलिट्यांक्स एन्ड पाइप कम्पनीले पनि १ लाख ५० हजार रुपैयाँ प्रायोजन गरेको छ । स्थानीय क्लबको प्रचार र राम्रो प्रदर्शनका लागि प्रोत्साहनस्वरुप कम्पनीले सहयोग गरेको हो ।असोज २ देखि २२ सम्म पोखरा रंगशालास्थित कभर्डहलमा हुने प्रतियोगितामा १० टोलीको सहभागिता छ । तीन प्रदेशको एउटै छनोट प्रतियोगिता जितेर फाइनल प्रतियोगितामा आएको लुम्बिनीले आफ्नो पहिलो खेलमा सहरी प्रतिस्पर्धी झरना स्पोर्ट्स क्लब रूपन्देहीसँग खेल्नेछ । क्लबले प्रतियोगितामा शीर्ष चारभित्र रहने लक्ष्य राखेको छ ।