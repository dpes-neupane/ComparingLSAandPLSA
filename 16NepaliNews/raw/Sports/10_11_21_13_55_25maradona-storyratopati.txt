डिएगो म्याराडोनाको निधन भइसकेको छ । तर, उनीसँग जोडिएका विवादहरु सेलाएका छैनन् । म्याराडोनाकी एक पूर्वप्रेमिका अहिले आफूमाथि भएका शृंखलावद्ध दुर्व्यवहारका घटनाबारे मुख खोलेकी छिन् ।  क्युवाकी माभ्यिस अल्भारेज अर्जेन्टिनाका पूर्व कप्तान म्याराडोनासँग चार वर्षसम्म  प्रेम सम्बन्धमा थिइन् । म्याराडोनासँगको प्रेम सुरु हुँदा उनी केवल १६ वर्षकी थिइन् । म्याराडोनाले अल्भारेजबाट बच्चा जन्माउन चाहेका थिए । ‘हो, म पनि डिएगोको बच्चाकी आमा बन्न चाहन्थेँ । महिनावारी रोकिएका बेला गर्भ बसे–नबसेको परीक्षण गर्थें,’ अल्भारेजले भनेकी छिन्, ‘कालान्तरमा म आमा त बनेँ तर, मेरा छोराछोरी म्याराडोनाका सन्तान होइनन् ।’ म्याराडोनाले आफूलाई स्तन बढाउनका लागि शल्यक्रिया गर्न दबाब दिएको पनि उनले बताइन् । त्यसैगरी, म्याराडोनाकै कारण आफूले कलेज छाड्नुपरेको उनको दाबी छ । ‘मैले स्कुल पढ्न छाडेँ, किनकी म्याराडोना स्कुले किशोरीलाई प्रेमिका बनाउन चाहँदैन थिए । उनी  म बिहानै स्कुल गएको हेर्न चाहँदैन थिए । म त्यतिबेला १६ वर्षकी थिएँ र १० कक्षा पढ्थेँ ।’म्याराडोनाले आफ्नी आमासँग भेट्न समेत नदिएको अल्भारेजको आरोप छ । ‘मेरी आमा मलाई हेर्नका लागि ढोका ढक्ढक्याउँथिन् र रुन्थिँन् । तर, म्याराडोनाले मेरो मुख थुनिदिन्थे र ढोका खोल्दैन थिए ।’ अल्भारेजले आफूमाथि शारिरिक हिंसा समेत भएको बताएकी छिन् । ‘उनले मलाई कुट्थे । धेरैपटक यस्तो भयो । एकपटक उनले मलाई डाइनिङ रुमबाट बाहिर धकेले, कारमा लगेर राखे अनि मेरो जगल्टा ताने,’ उनले भनिन् । 