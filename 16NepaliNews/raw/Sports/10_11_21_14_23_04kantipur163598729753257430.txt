काठमाडौँ — ट्वान्टी–२० विश्वकप क्रिकेट प्रतियोगितामा बुधबार भारतले अफगानिस्तानलाई ६६ रनले हराउँदै सेमिफाइनलमा पुग्ने आशा कायमै राखेको छ । जारी प्रतियोगितामा भारत पहिलो खेलमा पाकिस्तानसँग १० विकेट र न्युजिल्यान्डसँग ८ विकेटले पराजित भएको थियो । टस हारेर पहिले ब्याटिङको निम्तो पाएको भारतले निर्धारित २० ओभरमा २ विकेटको क्षतिमा २१० रनको विशाल स्कोर बनाएको थियो । जारी ट्वान्टी–२० विश्वकपमा २०० भन्दा माथि रन बनाउने भारत पहिलो टिम पनि बनेको छ । भारतका लागि ओपनिङ ब्याट्सम्यानद्वय रोहित शर्मा र केएल राहुलले उत्कृष्ट ब्याटिङ गरे । रोहित र राहुलले १४० रनको साझेदारी गरे । रोहितले ४७ बलमा ८ चौका र ३ छक्कासहित ७४ रन बनाए । त्यस्तै राहुलले ४८ बलमा ६ चौका र २ छक्कासहित ६९ रन बनाए । त्यस्तै समान १३ बल सामना गरेका ऋषभ पन्त र हार्दिक पाण्ड्याले नटआउट रहँदै २७ र ३५ रन बनाए । अफगानिस्तानका लागि गुलाबदिन नइब र करिम जनतले १–१ विकेट लिए ।२११ रनको लक्ष्यसहित जवाफी ब्याटिङमा उत्रिएको अफगानिस्तानले भने निर्धारित २० ओभरमा ७ विकेट गुमाउँदै १४४ रन मात्र बनाउन सक्यो । अफगानिस्तानका लागि करिम जनतले सर्वाधिक ४२ रन बनाए । उनले २२ बलमा ३ चौका र २ छक्कासहित ४२ रन बनाएका हुन् । त्यस्तै कप्तान मोहम्मद नाबीले ३५ रन बनाउँदा रहमनुल्लाह गुर्बाजले १९ रन बनाए ।भारतका लागि मोहम्मद शामीले ३ विकेट लिए । त्यस्तै रविचन्द्रन आश्विनले २ विकेट लिँदा जसप्रती बुमराह र रवीन्द्र जडेजाले १–१ विकेट लिए ।जितसँगै भारत समूह २ को चौथो स्थानमा रहेको छ । सुपर १२ का चार खेल जितेको पाकिस्तान यस समूहबाट सेमिफाइनलमा प्रवेश गरिसकेको छ । अब यस समूहबाट अफगानिस्तान, न्युजिल्यान्ड वा भारतमध्येबाट एक टिम सेमिफाइनल पुग्ने सम्भावना रहेको छ । भारत सेमिफाइनल पुग्नका लागि स्कटल्यान्ड र नामिबियाविरुद्ध जित हात पारेर मात्रै पुग्दैन । यी दुई टिमविरुद्ध ठूलो अन्तरको जित हात पार्दै रनरेट पनि उकास्नुपर्नेछ । यो समूहमा ४ अंकसहित दोस्रो स्थानमा रहेको अफगानिस्तानको राम्रो रनरेट रहेको छ ।