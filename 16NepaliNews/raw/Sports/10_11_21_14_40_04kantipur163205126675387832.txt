काठमाडौँ — ‘ए’ डिभिजन राष्ट्रिय फुटसल लिगको आफ्नो पहिलो खेलमा उपाधि दाबेदार शंखमूलले धरानको फुटसल फाइभसँग ३–३ गोलको बराबरीमा रोकिएको छ ।पोखरा रंगशालास्थित कभर्डहलमा आइतबारको दोस्रो खेल शंखमूलले २–० को अग्रता बनाएर पनि बराबरीमा चित्त बुझाउनुपर्‍यो ।शंखमूलका लागि सुशान श्रेष्ठले तेस्रो मिनेटमै गोल गरेका थिए ११ औं मिनेटमा कृजल खड्काले गोल गरेपछि उसले अग्रता दोब्बर बनायो । पहिलो हाफको अन्तिम मिनेटमा फुटसल फाइभका प्रवेश जोशीले एक गोल फर्काएका थिए ।दोस्रो हाफमा शंखमूलले एक गोलमात्र थप्न सक्यो । फुटसल फाइभका विजय श्रेष्ठले ३० औं मिनेटमा गोल गरी खेल बराबरीमा ल्याए ।त्यसको दुई मिनेटपछि शंखमूलले पेनाल्टी पायो । गोलरक्षक धिरज तामाङले आफ्नो बक्सबाट बाहिर निस्केर हातले बल छोएपछि रेफ्रीले उनलाई रातो कार्ड देखाउँदै शंखमूललाई पेनाल्टीको अवसर दिएका थिए । त्यस पेनाल्टीमा गोल हुन नसके पनि त्यसको एक मिनेटपछि दोस्रो हाफमा ६ फल गरेका कारण पाएको पेनाल्टीमा शंखमूलका लक्ष्मण थापामगरले गोल गरे ।३४ औं मिनेटमा सरोज तामाङले गोल गरेपछि फुटसल फाइभले खेल बराबरीमा ल्यायो । त्यसयता गोल हुन सकेन । 