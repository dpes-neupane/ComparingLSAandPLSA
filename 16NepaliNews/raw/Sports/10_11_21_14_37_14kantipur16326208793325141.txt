लन्डन — लिभरपुलले दुईपल्ट अग्रता गुमाएपछि इंग्लिस प्रिमियर लिगमा ब्रेन्टफोर्डले योर्गन क्लोपको टिमलाई रोमाञ्चक ३–३ को बराबरीमा रोकेको छ । यो नतिजापछि शीर्ष स्थानमा लिरभपुलको अग्रता एक अंक मात्र रह्यो ।यसअघि चेल्सी र म्यानचेस्टर युनाइटेड पराजित भएको स्थितिमा लिभरपुलसामू ३ अंकले अगाडि रहने मौका थियो । तर ब्रेन्टफोर्डले लिभरपुललाई जित्न दिएन ।एथान पिनोकको गोलले ब्रेन्टफोर्डले घरमा अग्रता लिएपछि डिएगो जोटाले बराबरी गोल फर्काए । मोहम्मद सलाह र कर्टिस जोन्सले भ्रमणकारी टिमलाई दुईपल्ट अग्रता दिलाए । तर भिटाली जनेल्ट र योने विसाले बराबरी गोल गरे ।सलाहले गरेको गोल प्रिमियर लिगमा लिभरपुलका लागि सयौं रह्यो । बराबरीको नतिजाले उनको कोसेढुंगा उपलब्धि ओझेलमा परेको थियो । 