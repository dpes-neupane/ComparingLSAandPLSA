भारत र पाकिस्तानबीच टी–२० विश्वकप क्रिकेटको समूह चरणको खेलमा आज प्रतिस्पर्धा हुँदैछ । नेपाली समयअनुसार ७ बजेर ४५ मिनेटमा सुरु हुने यो खेललाई लिएर दुबै देशका जनता निकै आतुर देखिएका छन् । दुई देशबीचको खेलमा बन्नसक्ने केही सम्भावित रेकर्ड यस्ता छन् । कीर्तिमानमा बुमराहको नजर  भारतीय फास्ट बलर जसप्रित बुमराहसामु पनि कीर्तिमान बनाउने अवसर छ । उनले ५० टी–२० खेलमा ५९ विकेट लिएका छन् । भारतका तर्फबाट टी २० मा सर्वाधिक विकेट लिनेको सूचीमा बुमराह दोस्रो नम्बरमा छन् । युजवेन्द्र चहलले भारतका लागि सर्वाधिक ६३ विकेट लिएका छन् । तर, चहल यस विश्वकपमा छैनन् । त्यसैले बुमराहलाई चाहलको कीर्तिमान तोड्ने अवसर छ । रोहित शर्माले बनाउन सक्छन् दुई रेकर्ड भारतका ओपनर रोहित शर्मा टी–२० अन्तर्राष्ट्रियमा सर्वाधिक धेरै रन बनाउने मामिलामा तेस्रो नम्बरमा छन् । उनले अहिलेसम्मम १ सय ११ टी २० मा ३२ दशमलव ५४ को औसतमा २८६४ रन बनाएका छन् । यस सूचीमा भारतका विराट कोहली पहिलो र न्यूजील्यान्डका मार्टिन गुप्टिल दोस्रो नम्बरमा छन् । गुप्टिलले १ सय २ खेलमा २९३९ रन बनाएका छन् । रोहित शर्माले पाकिस्तानविरुद्ध ७६ रन बनाउन सके भने गुप्टिललाई पछि पारेर दोस्रो स्थानमा पुग्न सक्नेछन् । त्यसैगरी, टी-२० अन्तर्राष्ट्रियमा सर्वाधिक चौका प्रहार गर्नेको सुचीमा पनि रोहित चौथो नम्बरमा छन् । उनले २ सय ५२ चौका लगाएका छ । थप पाँचवटा चौका लगाउन सके उनले यो सूचीमा तेस्रो नम्बरमा रहेका काबिज गुप्टिललाई उछिन्नेछन् ।विराट कोहलीले बनाउन सक्छन् यस्तो रेकर्ड   टी–२० अन्तर्राष्ट्रिय क्रिकेटमा सर्वाधिक ३१५९ रन बनाउने कीर्तिमान भारतका  भारतका कप्तान विराट कोहलीको नाममा छ । उनीसँग अर्को ठूलो कीर्तिमान बनाउने अवसर पनि छ । यस प्रतियोगितामा थप १५ चौका लगाउन सके भने उनी ३ सय चौका लगाउने विश्वकै पहिलो क्रिकेटर बन्नेछन् । अहिले यो सूचीमा आयरल्यान्डका पल स्टर्लिङ २९५ चौकासहित पहिलो नम्बरमा छन् । तर, उनको टोली विश्वकपबाट बाहिरिइसकेको छ । त्यसैले कोहलीलाई नयाँ अवसर छ । फिल्डिङमा रोहितले बनाउन सक्छन् रेकर्ड  थप एक क्याच लिनासाथ रोहित शर्मा सर्वाधिक धेरै ४३ क्याच लिने भारतीय खेलाडी बन्नेछन् । अहिले सुरेश रैना र रोहित शर्माका नाममा संयुक्त रुपमा समान ४२ क्याच लिने कीर्तिमान छ । सबैभन्दा धेरै क्याच लिने किर्तिमान त महेन्द्र सिंह धोनीका नाममा भएपनि उनले विकेटकिपरका रुपमा क्याच लिएका हुन् । धोनीले करियरका दौरान टी–२० अन्तर्राष्ट्रियमा ९१ क्याच लिएका थिए ।  पाकिस्तानले रच्नसक्छ इतिहास विश्वकपमा अहिलेसम्म पाकिस्तानले भारतलाई हराएको छैन । चाहे एक दिवसीय विश्वकप होस् वा टी–२० विश्वकप । कप्तान बाबर आजमसामु यस्तो खराब इतिहास अन्त्य गर्ने गरेर भारतलाई विश्वकपमा हराउने पहिलो पाकिस्तानी कप्तान बन्ने अवसर छ । 