माले — नेपालले साफ च्याम्पियनसिप २०२१ मा बुधबार बंगलादेशको सामना गर्दैछ र त्यसमा जित अथवा बराबरीको नतिजाबाट नेपालले फाइनलको यात्रा तय गर्नेछ ।राउन्ड रोबिनको आधारमा चलिरहेको प्रतियोगितामा नेपालले आफ्नो अन्तिम खेलका लागि मुख्य प्रशिक्षक अब्दुल्लाह अल्मुताइरीले टिम पनि घोषणा गरेका छन् ।त्यसमा कप्तान किरण लिम्बूसँगै दिनेश राजवंशी, अनन्त तामाङ, गौत्तम श्रेष्ठ, पुजन उपरकोटी, तेज तामाङ, अञ्जन विष्ट, सुजल श्रेष्ठ, नवयुग श्रेष्ठ, आयुष घलान र रोहित चन्द रहेका छन् । हार जोगाउनु पर्ने खेलका लागि प्रशिक्षक अल्मुताइरीले अपेक्षित जितको घोषणा गरेका छन् ।यस खेलबाट रोहितले नेपालका लागि सर्वाधिक खेल खेलेको तथ्यांकमा पूर्व कप्तान विराज महर्जनको बराबरी गरेका छन् । नेपाली राष्ट्रिय टिमबा सन्यास लिइसकेको विराजले ७३ क्याप जितेकोमा अब रोहितले बंगलादेशविरुद्धको खेलसँगै त्यसको बराबरी गरेका छन् र संयुक्त रूपमा दोस्रो स्थानमा उक्लेका छन् । किरणले भने बंगलादेशविरुद्धको खेलबाट कीर्तिमान ७८ औं क्याप जितेका छन् ।साफ च्याम्पियनसिपको इतिहासमा नेपाल र बंगलादेशबीच अहिलेसम्म सात खेल भएकोमा त्यसमध्ये नेपाल तीनमा विजयी रहेको छ भने चार खेल बंगलादेशको पक्षमा रहेको छ । त्यसमध्ये पछिल्ला तीन खेलमा नेपाल लगातार विजयी रहेको छ । समग्रमा नेपाल र बंगलादेशबीच अहिलेसम्म २३ खेल भएका छन् ।त्यसमध्ये नेपालमा सातमा विजयी रहेको छ भने चार खेल बराबरीमा टुंगेका छन् । बाँकी १२ खेलमा भने बंगलादेशले जित निकालेको छ । यी दुई टिमबीचका पहिला पाँच खेलमा नेपाल दुईमा विजयी रहेको छ । यस्तै दुई खेल बराबरीमा टुंगेको छ भने एक खेलमा बंगलादेशले सफलता चुमेको छ ।