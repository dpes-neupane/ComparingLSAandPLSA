अबुधाबी — इंग्ल्यान्डले बंगलादेशलाई ८ विकेटले पन्छाउँदै बुधबार ट्वान्टी–२० विश्वकपमा लगातार दोस्रो जित हात पारेको छ । यी दुई टिमको भेट यो संस्करणको विश्वकपमा पहिलोपल्ट भएको हो ।प्रारम्भिक ब्याटसम्यान जेसन रोयले ३८ बलमा ६१ रन जोडेपछि इंग्ल्यान्डले अबुधाबीमा भएको सुपर १२ को प्रतिस्पर्धामा पाएको १ सय २५ रनको लक्ष्य १४.१ ओभरमै पार गरेको थियो । रोयले आफ्नो ५० औं खेलमा आएर सिधै छक्का प्रहार गर्दै ट्वाटी–२० मा सातौं अर्धशतक बनाएका हुन् । उनले केभिन मालानसँग ७३ रनको महत्त्वपूर्ण साझेदारी गरे । मालानले अविजित २८ रन जोडे ।तीब्र गतिका बाँया हाते बलर टेमाल मिल्सले तीन विकेट लिँदै स्पिनर मोइन अली र लियाम लिभिङस्टोनसँग मिलेर बंगलादेशलाई १२४–९ मै सीमित गरेका थिए । इयोन मोर्गनको कप्तानीमा रहेको इंग्ल्यान्ड ट्वान्टी– २० वरीयताको नम्बर एक टिम हो । दुई ठूला जितसँगै इंग्ल्यान्ड समूह ‘एक’ को शीर्षस्थानमा छ । उसले डिफेन्डिङ च्याम्पियन वेस्ट इन्डिजलाई ६ विकेटले हराएर प्रतियोगिताको सुरुआत गरेको थियो ।बंगलादेश भने सुपर १२ को पहिलो खेलमा श्रीलंकासँग हारेको थियो । बंगलादेशले अबुधाबीमा पहिला ब्याटिङ रोजेर पनि लगातार विकेट गुमाएको थियो । पहिलो ओभरमै १० रन दिएका मोइन दोस्रो ओभरमा ह्याट्रिक नजिक पुगेका थिए । उनलाई त्यो उपलब्धिबाट मुसफिकर रहमानले रोकिदिएका थिए । मुसफिकरले बंगलादेशको इनिङ्समा सर्वाधिक २९ रन बनाए ।अफ स्पिनर मोइनले लिट्टोन दासलाई ९ रनमा डिप स्क्वायरमा क्याच गर्न लगाए भने मोहम्मद नइमलाई ५ रनमै पेभेलियन फर्काइदिए । सकिब अल हसनलाई चार रनमै क्रिस वोक्सले आदिल रसिदलाई क्याच गर्न लगाएपछि बंगलादेशले तेस्रो विकेट गुमाएको थियो । बंगलादेश २६–३ मा पुगेपछि समस्यामा परेको थियो । मुसफिकर र कप्तान महमुदुल्लाह रियादले ३७ रनको साझेदारी गर्दै इनिङ्स कस्ने प्रयास गरेका थिए । तर, यो जोडीलाई लिभिङस्टोनले टिक्न दिएनन् । महमुदुल्लाहलाई १९ रनमै आउट गरेका लिभिङस्टोनले मुसफिकरलाई एलबीडब्लू धरापमा पारे । यसका लागि इंग्ल्यान्डले अम्पायरलाई अपिल गर्नुपरेको थियो ।बंगलादेशले निरन्तर विकट गुमाउने क्रममा अफिफ हुसैनलाई ५ रनमै रनआउटमा गुमायो । नवौं नम्बरमा आएका नासुम अहमदले ९ बलमा १९ रन जोडेपछि बंगलादेश केही सम्मानजनक स्कोरमा पुगेको हो । नासुमले १९ औं ओभरमा रसिदको बलमा दुई छक्का र एक चौका प्रहार गरेका थिए ।इंग्ल्यान्डका ब्याटरसामु सामान्य लक्ष्य भए पनि जोस बटलरको विकेट १८ रनमै गुमायो । तर, रोयले ५ चौका र तीन छक्का प्रहार गर्दै आक्रामक रूपमा बंगलादेशी बलिङलाई कमजोर साबित गरिदिए । मालानले पनि ट्वान्टी–२० विश्वकपमा आफ्नो पहिलो खेलमा उपयोगी ब्याटिङ गरे । उनले पहिलो खेलमा ब्याटिङ गने अवसर नै पाएका थिएनन् । जोनी बेरिस्टोले चौका प्रहार गर्दै इंग्ल्याल्डलाई जित दिलाए । उनी अविजित ८ रनमा रहे ।