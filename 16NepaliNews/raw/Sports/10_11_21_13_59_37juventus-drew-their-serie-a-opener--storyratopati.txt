 इटालियन सिरिए ए को नयाँ सिजनको पहिलो खेलमा उपाधिको दाबेदार युभेन्टस उडिनेजेसँग २–२ को बराबरीमा रोकिएको छ । स्टार खेलाडी क्रिस्टिायनो रोनाल्डोले क्लब छाडेर जाने चर्चाबीच उनी मासिमिलानो एलेग्रीको शुरुवाती ११ मा अटाएका थिएनन् ।तर, युभेका निर्देशक पाभेल नेडभेडले भने पाँच पटकका बालोन डि’ओर विजेतालाई शुरुवातबाट नै नखेलाउनु साझा निर्णय भएको स्पष्टिकरण दिएका थिए । ‘उनी युभेन्टसमा रहनेछन्,’ नेडभेडले भने ।३६ वर्षीय रोनाल्डो खेलको ६० औँ मिनेटमा अल्भारो मोराटाको स्थानमा मैदान प्रवेश गरेका थिए । खेल २–२ को अवस्थामा रहेको बेला इन्जुरी समय उनले फेडेरियो किएसाको क्रसमा हेडमार्फत गोल पनि गरे । तर, भिडियो एसिस्टेन्ट रेफ्रीले त्यसलाई अफसाइड करार गर्दै रद्द गरेको थियो ।यसअघि पाउलो डिबालाले खेलको तेस्रो मिनेटमा नै युभेलाई अग्रता दिलाएका थिए भने २३ औँ मिनेटमा हुवान क्वाड्राडोले युभेको अग्रता दोब्बर बनाए । तर, दोस्रो हाफमा रोबर्टो प्रेरेरा र जेराड डियोलोफूले गोल गर्दै खेल बराबरी गरेका थिए ।  