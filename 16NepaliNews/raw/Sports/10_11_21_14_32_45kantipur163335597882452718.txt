काठमाडौँ — कोरोना भाइरसको महामारीको कारण स्थगित भएको ‘कुमारी बैंक काठमाडौं टिम च्याम्पियनसिप’ कर्पोरेट ब्याडमिन्टन प्रतियोगिता आगामी पुस ६ देखि ९ गतेसम्म सञ्चालन हुने भएको छ । यसअघि गत जेठमा तोकिएपनि महामारीको कारण स्थगित गरिएको थियो ।आयोजक काठमाडौं ब्याडमिन्टन एकेडेमी (केबीए) ले सोमबार दिएको जारी गरेको प्रेस विज्ञप्तिअनुसार त्रिपुरेश्वरस्थित राष्ट्रिय खेलकुद परिषदको भर्ड हलमा उक्त प्रतियोगिता आउने पुसमा सञ्चालन गर्न लागिएको हो । कूल आठ लाख रुपैयाँ पुरस्कारको प्रतियोगितामा पाँच स्पर्धासमावेश गरिएको केबीएका सचिव दीपक थापाले बताए । कुमारी बैंकको मुख्य प्रायोजन रहेको प्रतियोगितामा पुरुष र महिलाका शीर्ष वरीयताका खेलाडीहरूसँगै कर्पोरेटका कर्मचारी र पदाधिकारीहरूले ‘टिम गेम’ को रुपमा प्रतिस्पर्धा गर्नेछन् ।गत वर्ष पुस १७ गते स्थापित केबीएले उत्कृष्ट खेलाडी उत्पादन गर्ने लक्ष्यअनुसार नै देशकै मुख्य प्रतियोगिताको रुपमा काठमाडौं टिम च्याम्पियनसिप कर्पोरेट ब्याडमिन्टन प्रतियोगिता सञ्चालन गर्ने योजना बनाएको बताइएको छ । उसले राष्ट्रिय तथा अन्तर्राष्ट्रिय क्षेत्रमा उत्कृष्ट खेलाडी उत्पादन गर्ने उद्देश्‍यले व्यावसायिक रुपमै युवा खेलाडीहरूलाई नियमित प्रशिक्षण दिइरहेको छ ।