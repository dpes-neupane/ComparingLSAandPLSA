आर्सनलले २२ वर्षीय मिडफिल्डर मार्टिन ओडेसँग स्थायी सम्झौता गरेको छ । गत जनवरीयता रियल म्याड्रिडका ओडेले ऋणमा आर्सनलबाट खेलिरहेका थिए ।  यस सिजन झन्डै ३० मिलियन पाउन्ड खर्चिएर आर्सनलले उनीसँग स्थायी सम्झौता गरेको हो । त्यसैगरी, सेफिल्ड युनाइडेडबाट गोलकिपर आरोन राम्सडेललाई पनि आर्सनलले क्लबमा भित्र्याएको छ । २३ वर्षीय राम्सडेललाई भित्र्याउने क्रममा उसले २४ मिलियन  पाउन्ड खर्च गरेको छ, सम्झौता बापत थप ६ मिलियन पाउन्ड आर्सनलले तिर्ने सहमति पनि बनेको छ । आइतबार चेल्सीविरुद्धको खेलमा राम्सडेल मैदानमा उत्रन सक्छन् । तर आफ्नो भिसा क्लियरेन्सको प्रतिक्षामा रहेकाले ओडेले यो खेल गुमाउनेछन् । आरोन राम्सडेल युरो २०२० मा इङ्ग्लिस टोलीमा थिए । उनले गत सिजन सेफिल्डबाट ३८ वटा प्रिमियर लिग खेल खेलेका थिए । ‘आरोन निकै क्षमतावान् गोलकिपर हुन् र उनीसँग इङ्ग्ल्यान्डबाट अन्तर्राष्ट्रिय खेल खेलेको अनुभव पनि छ,’ आर्सनलका प्रशिक्षक मिकेल अर्टेटाले भने । नर्वेली मिडफिल्डर ओडे २०१५ मा रियल म्याड्रिडमा आबद्ध भएका थिए । तर, उनले रियलबाट केवल ८ खेलमात्रै खेल्न पाए । उनको अधिकांश समय ऋणमा अन्य क्लबबाट खेले । जसमा हिरेन्भिन, भिट्स्सी र रियल सोसिडाड समावेश छन् । गत सिजनको अन्त्यमै अडिगार्डलाई स्थायी रुपमा क्लबमा राख्ने घोषणा प्रशिक्षक आर्टेटाले गरिसकेका थिए । #Martin Odegaard