काठमाडौँ — विराटनगर वारियर्सले बजाज पल्सर एभरेष्ट प्रिमियर लिग (ईपीएल) क्रिकेटमा शनिबार पोखरा राइनोजलाई १ सय ७३ रनको लक्ष्य दिएको छ । पोखराले टस जितेपछि ब्याटिङको निम्तो पाएको विराटनगरले निर्धारित २० ओभर खेलेर ५ विकेट गुमाई १ सय ७२ रन बनायो ।विराटनगरको सुरुआत राम्रो थिएन । चन्द्रपाल हेमराजलाई २ रनमै विक्रम सोबले बोल्ड गरिदिए । दिलशान मुनाविराको विकेट पनि विक्रमले नै लिए । मुनाविराले ११ बल खेली २ चौका र १ छक्कासहित १६ रन बनाए ।अर्का ओपनर आरिफ शेखले ४४ रन बनाउँदै विराटनगरको स्थितिलाई सुधारेका थिए । उनले ३३ बल खेली ६ चौका प्रहार गरे । अनिल शाहले १९ बल खेली १२ र सिकन्दर राजाले २० बल खेल्दै १ चौका र ३ छक्का प्रहार गरी २९ रन बनाए ।कप्तान करण केसी ९ बलमा ३ छक्का प्रहार गर्दै २४ र सन्दीप रजाइली २२ बलमा २ चौका र १ छक्का प्रहार गर्दै २८ रन बनाई अविजित रहे । यी दुईको प्रयासमा विराटनगरले अन्तिम २ ओभरमा ३५ रन जोडेको थियो । 