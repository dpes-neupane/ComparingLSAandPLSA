काठमाडौँ — नेपाल खेलकुद पत्रकार मञ्चले आफ्नो २६ औं स्थापना दिवसको अवसरमा आइतबार दुई पत्रकारलाई सम्मान गरेको छ ।मञ्चले खेल पत्रकारिता सम्मान मुकुन्द दाहाल र सुमन भोम्जन युवा खेल पत्रकारिता पुरस्कार गोविन्दराज नेपाललाई प्रदान गरेको हो । मञ्चले प्रत्येक वर्ष आफ्नो स्थापना दिवसको अवसरमा अग्रज पत्रकारलाई सम्मान र युवा पत्रकारलाई पुरस्कृत गर्दै आएको छ । खेल पत्रकारिता सम्मानस्वरूप दाहाललाई २५ हजार रुपैयाँ प्रदान गरिएको थियो । उनी मञ्चका संस्थापक हुन् । यस्तै सुमन भोम्जन युवा खेलकुद पत्रकारिता पुरस्कारबाट पुरस्कृत नेपाललाई ल्यापटप प्रदान गरिएको थियो । दाहाल न्युज २४ र नेपाल अनलाइन खबरसँग आबद्ध छन् । २०७२ को भूकम्पमा निधन भएका युवा खेल पत्रकार भोम्जनको स्मृतिमा मञ्चले यो पुरस्कार प्रदान गर्दै आएको थियो । मञ्चले भदौ २७ लाई आफ्नो स्थापना दिवसका रूपमा मनाउँदै यस्तो सम्मान प्रदान गर्दै आएको छ । राष्ट्रिय खेलकुद परिषद्का सदस्य सचिव रमेश सिलवाल, नेपाल ओलम्पिक कमिटीका अध्यक्ष जीवनराम श्रेष्ठ, अखिल नेपाल फुटबल संघका अध्यक्ष कर्माछिरिङ शेर्पा, नेपाल पत्रकार महासंघका महासचिव रोशन पुरी, मञ्चका अध्यक्ष दुर्गानाथ सुवेदीले पत्रकारद्वयलाई सम्मान गरेका थिए । 