माले (माल्दिभ्स) — नेपालले साफ च्याम्पियनसिप २०२१ मा आइतबार भारतको सामना गर्दैछ र त्यस अगाडि प्रशिक्षक अब्दुल्लाह अल्मुताइरी सबै नेपाली समर्थकलाई संयमित रहन अनुरोध गरेका छन् । नेसनल स्टेडियमा आयोजित प्रि म्याच कन्फ्रेन्समा अल्मुताइरीले भारतविरुद्ध नेपालले आफ्नो शतप्रतिशत दिने दाबी गर्दै अहिले नै प्रतियोगितामा सबथोक भने प्राप्त भइनसकेको पनि बताए ।आइतबारको पहिलो खेल आयोजक तथा डिफेन्डिङ च्याम्पियन माल्दिभ्सले श्रीलंकाको सामना गर्नेछ । नेपाल र भारतबीचको खेल भने राति हुनेछ । यी दुई खेलको नतिजाले प्रतियोगिताको फाइनल पुग्ने दुई टिमको निर्णय गर्न मद्दत गर्नेछ । नेपाल दुई खेलबाट छ अंकसहित शीर्ष स्थानमा छ र फाइनल प्रवेशका लागि बलियो प्रत्यासी बनेको छ ।बंगलादेशको चार अंक छ र दोस्रो स्थानमा छ । यस्तै माल्दिभ्सको तीन, भारतको दुई र श्रीलंकाको एक अंक छ । अल्मुताइरीले भने, ‘निश्चित रूपमा भारतविरुद्ध हामीले बलियो चुनौती पेस गर्नेछौं । यसमा कुनै शंका छैन । हामी भारतलाई सम्मान पनि गर्छौं । भारत बलियो टिम पनि हो । तर हामी भारतसँगै डराउँदैनौं पनि ।’नेपाली टिमका कप्तान किरण लिम्बूले प्रत्येक नेपाली खेलाडीको सपना नै साफ च्याम्पियनसिप जित्नु रहेको बताउँदै त्यसलाई पूरा गर्न सबैले सक्दो मिहिनेत गरेर खेल्ने पनि बताए । उनले भने, ‘हामीले प्रत्येक पाइला निकै सोच विचार गरेर चालिरहेका छौं । हामीले दुई खेल जितिसक्यौं, अब हाम्रो लागि सबैभन्दा महत्त्वपूर्ण खेलका रूपमा भारतविरुद्धको प्रतिस्पर्धा रहेको छ ।’भारतीय प्रशिक्षक इगोर स्टिमेकले भने नेपाल आफ्नो टिमका लागि परिचित प्रतिद्वन्द्वी रहेको बताउँदै आफ्नो लागि जितबाहेक विकल्प नरहेको बताए । उनले भने, ‘अहिलेसम्मको प्रदर्शनलाई लिएर हामी खुसी छैनौं । तर हाम्रो लागि केही पनि खराव भएको छैन् र हामी नेपाललाई हराउन प्रयासरत रहनेछौं ।’