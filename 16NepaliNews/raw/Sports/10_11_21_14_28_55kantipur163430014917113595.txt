माले (माल्दिभ्स) — नेपालले साफ च्याम्पियनसिप २०२१ को फाइनलमा शनिबार भारतको सामना गर्नेछ । त्यसको पूर्व सन्ध्यामा आयोजित प्रि–म्याच कन्फ्रेन्समा सहायक प्रशीक्षक किरण श्रेष्ठले भारतविरुद्ध नेपाली टिमले बलियो चुनौती पेस गर्ने दाबी गरे । नेपाल लिग चरणको खेलमा भारतसँग पराजित भएको थियो ।त्यसमा नेपाली टिममाथि अत्याधिक सुरक्षात्मक रहेर खेलेको हुनाले आलोचना भएको थियो । त्यसैबारे सोधिएको प्रश्नमा स्पष्टिकरण दिँदै सहायक प्रशीक्षक श्रेष्ठले भने, ‘त्यो खेलमा टिमले गरेको भुललाई ध्यानमा राखेर सच्चिएर खेल्नेछौँ । हामी यसपल्ट जितका लागि खेल्नेछौँ र हाम्रो उद्देश्य जित नै रहेको छ । नेपाल जितका लागि हकदार पनि रहेको छ ।’नेपाल साफ च्याम्पिनसिपको २८ वर्ष लामो इतिहासमा फाइनल पुगेको यो नै पहिलो पल्ट हो । भारत भने कीर्तिमान सात पल्टको विजेता हो र उसले लगातार आठौं पल्ट फाइनल खेलिरहेको छ । सन् २००५ यता भारतले प्रत्येक संस्करणको फाइनल खेलेको छ । भारतीय टिमका सहायक प्रशिक्षक सन्मुघम वेंकटेस भने इतिहासमा धेरै फर्केर हेर्न ठीन नहुने मान्छन् ।उनी भन्छन्, नेपालले तेर्साउने चुनौती पक्कै पनि कठिन हुनेछ । सहायक प्रशिक्षक वेंकटेसले भने, ‘प्रतिद्वन्द्वीका रूपमा हामी नेपालको सम्मान गर्छौँ । हामी नेपाललाई कमजोर मान्ने भुल पक्कै पनि गर्दैनौँ । पछिल्लो समय दक्षिण एसियाली फुटबलमा कुनै टिमले धेरै प्रगति गरेको छ भने त्यो नेपालले हो । हामीले पछिल्ला केही खेल नेपालविरुद्ध खेलेका छौँ र त्यसमा हामी कडा प्रतिस्पर्धाकै सामना गरेका छौँ ।’नेसनल स्टेडियममा हुनुपर्ने प्रि–म्याच कन्फ्रेन्स अन्तिम समयमा आएर रद्द गरिएको थियो र पछि यो भर्चुअल माध्यमबाट भएको थियो । नेपाल र भारत दुवै अन्य टापुमै रहेको तथा माले आउने क्रममा समुद्री बहाव बढेको हुनाले भौतिक रूपमा हुने भनिएको प्रि–म्याच कन्फ्रेन्स रद्द गरिएको हो ।प्रि–म्याच कन्फ्रेन्सकै क्रममा नेपाली टिमका कप्तान किरण लिम्बूले आफ्नो लागि माल्दिभ्स दोस्रो घर रहेको दाबी गर्दै फाइनलमा नेपाली टिमका लागि त्यहाँका फुटबल प्रेमी उत्रने दाबी गरे । उनले दुई सिजन मालेको टीसी स्पोर्टसका लागि व्यवसायिक फुटबल खेलेका थिए । उनले भने, ‘माल्दिभ्सका फुटबल समर्थक नेपालको पक्षमा हुनेछन् र हामी जितका लागि खेल्ने रणनीति लिएर उत्रने छौँ ।’