मोहमम्द शालाहको ह्याट्रिक गर्दा १० खेलाडीमा सिमित म्यान्चेस्टर युनाइटेडले घरेलु मैदानमा लज्जास्पद हार बेहोर्न बाध्य बनेको छ । आइतबार राति युनाइटेड लिभरपुलसँग ५–० को विशाल अन्तरले पराजित बनेको हो ।खेलको शुरुवातमा नै नाबी किएटाले लिभरपुलाई अग्रता दिलाए भने १३ औँ मिनेटमा डिओगो जोटाले लिभरपुलको अग्रता दोब्बर बनाए । पहिलो हाफको अन्त्यतिर शालाहले दुई गोल थप्दै लिभरपुलको अग्रता फराकिलो बनाए । प्रिमियर लिगको इतिहासमा युनाइटेडले पहिलो हाफमा चार गोल खाएको यो पहिलो अवसर हो ।दोस्रो हाफको शुरवातमा नै शालाहले अर्को गोल गदै आफ्नो ह्याट्रिक पुरा गरे । ओल्ड ट्राफोडमा कुनै पनि विपक्षी खेलाडीले ह्याट्रिक गरेको यो १८ वर्षपछि पहिलो पटक हो । पछिल्लो पटक सन् २००३ मा रियल म्याड्रिडका लागि ब्राजिलका रोनाल्डोले ह्याट्रिक गरेका थिए । ह्याट्रिकसँगै शालाहले डिडिएर ड्रोग्बालाई उछिन्दै प्रिमियर लिगमा सर्वाधिक गोल गर्ने अफ्रिकी खेलाडीको कीर्तिमान पनि बनाएका छन् ।उता, दोस्रो हाफमा मैदान प्रवेश गरेका पाउल पोग्बाले किएटामाथि फल हानेपछि १५ मिनेटमा नै रातो कार्ड खाँदै मैदान छाड्न बाध्य बनेका थिए । त्यसपछि कुनै गोल भने हुन सकेन । योसँगै लिभरपुल लगातार दुई अवे खेल गोल नखाई ५ वा सोभन्दा गोलको अन्तरले जित्ने दोस्रो टोली पनि बनेको छ ।   