काठमाडौँ — कुनै–कुनै प्रतियोगिता कोही कसैलाई फाप्ने गर्दैन । किन फाप्दैन ? यसको खासै कारण हुन्न । नेपालका लागि साफ च्याम्पियनसिप फुटबल यस्तै प्रतियोगिता हो । यसको पूरा इतिहास पल्टाउने हो भने नेपालको प्रदर्शन कमजोर रहने गरेको छ । तर, ठीक यहींनिर उल्लेखनीय पक्ष के छ भने साफ च्याम्पियनसिपको प्रत्येक संस्करणअगाडि नेपाललाई बाँकी प्रतिद्वन्द्वीले कहिल्यै कमजोर मानेको छैन । अझ सके उपाधिकै दाबेदार मान्ने गर्छ ।भारतविरुद्धको दुई मैत्रीपूर्ण अन्तर्राष्ट्रिय खेलअगाडि नेपाली राष्ट्रिय फुटबल टोलीका प्रशिक्षक अब्दुल्लाह अल्मुताइरीले ठीकै भनेका थिए, तथ्यांकमात्र आधार मान्ने हो भने नेपाल साफ च्याम्पियनसिपमा सबैभन्दा कमजोर टिममध्ये एक हो । ठट्टाको पारामा उनी भन्थे, ‘हामी त पुछारकै टिम हौं ।’ उनी के तथ्यमा ढुक्क थिए भने साफ च्याम्पियनसिप २०२१ मा नेपालले प्रस्तुत गर्ने चुनौती यसपल्ट कमजोर हुने छैन । नेपालको प्रदर्शन त्यस्तो हुनेछ, जसमा समर्थकले गर्व गर्न सक्छन् ।यसपल्टको प्रतियोगिता माल्दिभ्सको मालेमा हुँदै छ । संयोगले नेपालको पहिलो खेल माल्दिभ्सविरुद्ध नै रहेको छ । कुनै समय त्यस्तो थियो, जतिबेला नेपालले माल्दिभ्सलाई सजिलै हराउने गर्थ्यो । पछि त्यस्तो दिन आयो, जतिबेला माल्दिभ्सले नेपाललाई सजिलै हराउन थाल्यो । बंगलादेशमा भएको सन् २०१८ को पछिल्लो साफ च्याम्पियनसिपमै पनि नेपाल सेमिफाइनलमा माल्दिभ्ससँगै रोकिएको थियो । पछि माल्दिभ्सले ढाकामा साफ च्याम्पियनसिपको ट्रफी उचाल्यो ।आफ्नै भूमिमा हुने प्रतियोगितामा माल्दिभ्स यसपल्ट डिफेन्डिङ च्याम्पियनका रूपमा प्रस्तुत हुँदै छ । नेपालले अबको शुक्रबार हुने उद्घाटन खेलमा माल्दिभ्सको सामना गर्दा एउटा तथ्यले झस्काउने छ । त्यो हो, नेपालले अहिलेसम्म साफ च्याम्पियनसिपको इतिहासमा यो प्रतिद्वन्द्वीलाई हराउन सकेको छैन । नेपालले अहिलेसम्म माल्दिभ्सको सातपल्ट सामना गरेको छ, त्यसमध्ये दुई खेलमा मात्र बराबरी नतिजा निकालेको छ, बाँकी ५ खेलमा पराजित छ ।नेपालले आफ्नो दोस्रो खेलमा श्रीलंकाको सामना गर्नेछ । पछिल्लो समय श्रीलंकाली फुटबल पनि आफैं राम्रो समयबाट गुज्रिइरहेको छैन । घरेलु लिगसम्म नहुँदा श्रीलंकाली फुटबल धराशायी हुने स्थितिमा थियो । त्यसपछि श्रीलंकाली फुटबलमा आपसी कलह चर्को न चर्को छ । यही श्रीलंकाविरुद्ध पनि नेपालको प्रदर्शन उत्तिकै कमजोर छ । सन् २०१५ मा भारतको त्रिवेन्द्रममा भएको साफ च्याम्पियनसिपको आफ्नो पहिलो खेलमा नेपाल यही श्रीलंकाविरुद्ध पराजित रह्यो ।श्रीलंकाविरुद्ध नेपालले साफ च्याम्पियनसिपमा ५ खेल खेलेको छ । त्यसमा नेपाल एकैपल्ट मात्र विजयी छ । एक अर्को खेल बराबरी खेलेको छ । बाँकी ५ खेलमा नेपाल पराजित छ । मालेमा चल्ने राउन्ड रोबिनको तेस्रो खेलमा नेपालको भेट भारतविरुद्ध हुनेछ । भारतविरुद्ध पनि नेपालले एकै जितमात्र निकालेको छ । त्यो सन् २०१३ को साफ च्याम्पियनसिपमा हो, जुन काठमाडौंमै भएको थियो । अन्यथा बाँकी सबै ५ खेलमा नेपाल पराजित छ ।अब रह्यो, नेपालको चौथो प्रतिद्वन्द्वी बंगलादेश । बंगलादेशविरुद्ध नेपालको प्रदर्शन केही हदसम्म राम्रो छ । दुई टिमबीचका ७ खेलमध्ये नेपाल ३ खेलमा विजयी छ । बाँकी ४ खेलमा भने पराजित नतिजा छ । यो तथ्यांकको सबैभन्दा उल्लेखनीय पक्ष के भने ७ खेलमध्ये सुरुआती ४ मा नेपाल लगातार पराजित रह्यो, त्यसपछिका तीन खेलमा भने नेपाल लगातार विजयी छ । पछिल्लो साफमा नेपालले बंगलादेशमाथि ढाकामै सनसनीपूर्ण जित निकालेको थियो ।केही हदसम्म पाकिस्तान र धेरै हदसम्म भुटानविरुद्ध नेपालको प्रदर्शन राम्रो छ । तर यी दुवै टिम यसपालि माल्दिभ्समा हुने छैनन् । त्यसैले यी टिमविरुद्धको पुरानो इतिहासले अर्थ राख्ने छैन । पुराना संस्करणमा त्यस्ता धेरै हार रहेका छन्, जहाँ एक खेलमा सम्हालिन नसक्दा नेपाल चुकेको छ । यसपल्ट प्रतियोगितामा सहभागी ५ टिम सबैले एकअर्काविरुद्ध खेल्नुपर्नेछ । त्यसैले केही हदसम्म सबैसँग सम्हालिने अवसर पनि हुनेछ ।ठीक यहाँनिर फेरि दोहोर्‍याए भन्नुपर्ने हुन्छ, प्रत्येक संस्करणका साफ च्याम्पियनसिप सुरु हुनुअगाडि नेपाललाई कसैले पनि कमजोर आँकेका छैनन्, न त आँक्ने भूल गर्न सक्छन् । भारतीय टोलीका कप्तान सुनील क्षेत्रीले काठमाडौंमा खेल्दा ठीकै भनेका थिए, ‘जति–जति बेला नेपालले भारतको सामना गर्छ, हामीलाई बराबरीको टक्कर दिने गर्छ ।’ फुटबलमा सफलता र असफलताबीचको अन्तर भनेको रौंजत्तिको नै हो । हाम्रो प्रश्न भने त्यही हो, यो बराबरीको टक्करले नेपाललाई साफ च्याम्पियनसिपमा राम्रै सफलता भने कहिले दिलाउँछ ? सायद यसपालि ? 