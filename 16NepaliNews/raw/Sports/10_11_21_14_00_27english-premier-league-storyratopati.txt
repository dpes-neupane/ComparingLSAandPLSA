युरोपियन विजेता चेल्सीले इंग्लिस प्रिमियर लिगमा ३–० को सहज जीत हासिल गर्दै विजयी शुरुवात गरेको छ । शनिबार भएको खेलमा चेल्सी क्रिस्टल प्यालेसविरुद्ध ३–० जीत हासिल गरेको हो ।थोमस टुकलको टोलीका लागि मार्कोस अलोन्सोले २२ यार्ड टाढाबाट पहिलो गोल गरेका थिए । ४० औँ मिनेटमा क्रिस्टियन पुलिसचले गोल गर्दै चेल्सीको अग्रता दोब्बर बनाए । दोस्रो हाफमा ट्रभो चालोबाहले अर्को गोल थप्दै टोलीको जीत सुनिश्चित गरे ।कीर्तिमानी ९.७५ करोड पाउन्डमा क्लबमा अनुबन्ध भएका रोमेलु लुकाकु भने क्वारेन्टिनमा रहेका कारण खेल्न पाएनन् भने एन’गोलो कान्टे र हाकिम जियेच घाइते भएका कारण टोलीमा गरेनन् ।उता, राफायल बेनिटेजले पनि एभर्टनको म्यानेजरको रुपमा विजयी शुरुवात गरेका छन् । एक गोलले पछि परेको स्थिति उल्टाउँदै उनको टोलीले साउथह्याम्पटनलाई ३–१ गोलले हरायो ।एडम आर्मस्ट्रङले साउथह्याम्पटनलाई अग्रता दिलाए पनि दोस्रो हाफमा रिचार्लिसन, एब्डुलाए डोकुरे र डोमिनिक काल्भर्ट लेविनले गोल गर्दै टोलीलाई जीत दिलाए ।अन्य खेलमा लेस्टर सिटीले वुल्भ्सलाई १–० र वाटफोर्टले रोमाञ्चक खेलमा एस्टन भिल्लालाई ३–२ गोलले हरायो ।