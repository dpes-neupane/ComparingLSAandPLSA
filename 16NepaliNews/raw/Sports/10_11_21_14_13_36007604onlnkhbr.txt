
१७ भदौ, काठमाडौं । नेपालले आज (बिहीबार) भारतसँग घरेलु मैदानमा अन्तर्राष्ट्रिय मैत्रीपूर्ण खेल खेल्दैछ । ८ वर्षयता भारतविरुद्ध जित हात पार्न नसकेको नेपाल यस पटक घरेलु मैदानमा जित्ने लक्ष्यका साथ खेल्दैछ ।
तर नेपालमा एक महत्वपूर्ण सदस्य भने भारतविरुद्धको टिममा हुने छैनन् । क्लब ड्युटीका कारण हाल इन्डोनेसियामा रहेका रोहित चन्दले भारतविरुद्धको खेलमा उपस्थत हुन नसकेकोमा दु:खी भएको बताएका छन् ।
उनले बिहीबार सामाजिक सञ्जालमा नेपाली टिमलाई शुभकामना सन्देश दिँदै आफू खेल्न नपाएकोमा दु:ख व्यक्त गरेका हुन् । रोहित इन्डोनेसियाली लिगमा पर्सिजा जाकार्ताबाट खेल्छन् ।
‘भारतविरुद्धको खेलका लागि चाहेर पनि उपस्थित हुन नसकेकोमा एकदमै दु:खी छु । भौतिकरूपमा जाकार्तामा रहे पनि मेरो मन-मष्तिस्क दशरथ रंगशालामा नै हुनेछ,’ रोहितले लेखेका छन्, ‘इन्डोनेसिया आएपछि ८ दिन अनिवार्य क्वारेन्टिन बस्नु पर्ने नियमका कारण प्राविधिक रुपमा नेपाल आउन सम्भव नभएको सबैलाई जानकारी गराउन चाहान्छु । यो विषयमा यसअघि नै एन्फालाई जानकारी गराइसकेको छु ।’
उनले नेपाल आउने जाने गरेमा दुई हप्ता भन्दा बढी समय घाटा लाग्ने भएकोले पनि यस पटक भारतविरुद्ध खेल्न सम्भवन नभएको जनाएका छन् । ‘नेपाल आएको अवस्थामा मेरो १६ दिन त्यसै ‘लस’ हुने अवस्थामा यो समयमा आफूलाई तयारी राख्दै प्रतिस्पर्धामा निखाँरिने मेरो योजना हो । किनभने आगामी महिना हुने साफ च्याम्पियनसिपका लागि तयारी महत्वपूर्ण छ । अन्त्यमा नेपाली टिम फेरि पनि शुभकामना । धन्यवाद,’ उनले लेखेका छन् ।
भारतविरुद्धको खेलले आगामी अक्टोबरमा माल्दिभ्समा हुने साफ च्याम्पियनसिपका लागि फाइदा पुग्ने समेत रोहितले लेखेका छन् । ‘भारतविरुद्ध आज हुने अन्तर्राष्ट्रिय मैत्रीपूर्ण खेलका लागि नेपाली राष्ट्रिय टिमलाई अग्रिम शुभकामना । कोभिड-१९ महामारीकाबीच घरेलु मैदानमा अन्तर्राष्ट्रिय मैत्रीपूर्ण खेल हुनु नेपाल टिम र नेपाली समर्थकका लागि सुखद पक्ष हो । भारतविरुद्धको खेलले आगामी महिना माल्दिभ्समा हुने साफ च्याम्पियनसिपका लागि नेपाललाई फाइदा पुग्ने विश्वास छ,’ उनले भने ।
नेपालले भारतसँग दुई मैत्रीपूर्ण खेल खेल्दैछ । पहिलो खेल आज र दोस्रो खेल आइतबार हुनेछ । साफ अक्टोबर १ देखि १६ सम्म माल्दिभ्समा हुनेछ ।
रोहितले गत नोभेम्बरमा चोटका कारण बंगलादेश विरुद्धको दुई मैत्रीपूर्ण खेल गुमाएका थिए । त्यसयता नेपालले खेलेको ७ वटै खेलमा रोहितले खेलेका छन् ।
गत मार्चमा नेपालमै भएको बंगलादेश र कीर्गिस्तान यू-२३ टिम सम्मिलित थ्री नेशन्स कपको उपाधि नेपालले जित्दा रोहित उत्कृष्ट खेलाडी घोषित भएका थिए ।
