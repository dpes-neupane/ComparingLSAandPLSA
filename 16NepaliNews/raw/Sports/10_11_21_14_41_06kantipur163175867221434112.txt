काठमाडौँ — पाँचपल्टको सहिद स्मारक लिग ‘ए’ डिभिजन च्याम्पियन एनआरटीले बुधबार केल्मीसँग चार वर्षका लागि खेल पोसाक र सामग्रीका लागि प्रायोजन सम्झौता गरेको छ ।त्यसमा एनआरटीका अध्यक्ष सुन्दर नरसिंह जोशी र केल्मीको आधिकारिक बिक्रेता कामरु ट्रेडिङका प्रबन्ध निर्देशक प्रदीप न्यौपानेले हस्ताक्षर गरेका छन् । सम्झौताअनुसार केल्मी क्लबको किट पार्टनर भएको छ । केल्मीले अब आवश्यकताअनुसार क्लबलाई खेल पोसाक र सामग्री उपलब्ध गराउने छ । कात्तिक २९ देखि सुरु हुने नयाँ संस्करणको ‘ए’ डिभिजनमा एनआरटीले केल्मीको जर्सी लगाएर खेल्नेछ । त्यस अवसरमा क्लबका अध्यक्ष जोशीले केल्मीसँग जोडिन पाएकोमा खुसी व्यक्त गरे ।