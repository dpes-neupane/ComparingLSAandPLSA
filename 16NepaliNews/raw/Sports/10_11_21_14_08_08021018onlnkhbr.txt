
१५ असोज, काठमाडौं । बागमती प्रदेशस्तरीय पुरुष तथा महिला सेभेन ए साइड बागमती सेभेन्स रग्बी प्रतियोगिता शनिबार हुने भएको छ ।
नेपाल रग्बी संघको आयोजना तथा बागमती प्रदेश खेलकुद विकास परिषद्को सहकार्यमा एक दिने प्रतियोगिता हुन लागेको हो । महिला तथा पुरुष १० टोली सहभागी प्रतियोगिता भक्तपुरको मध्यपुर युथ फुटबल क्लबको मैदानमा हुनेछ । पुरुषतर्फ ७ टोली र महिलातर्फ ३ टोली सहभागी छन् ।
पुरुषतर्फ काठमाडौं, नुवाकोट, काभ्रे, चितवन, मकवानपुर, रामेछाप र भक्तपुर रहेका छन् । यस्तै महिलातर्फ मकवानपुर, काठमाडौं र नुवाकोट जिल्ला रहेका छन् । खेल सिंगल राउण्ड रोबिनको आधारमा हुनेछ ।
पुरुषतर्फको विजेताले १५ हजार पाउँदा उपविजेताले १० हजार पाउनेछ । यस्तै महिलातर्फको विजेताले १० हजार प्राप्त गर्दा उपविजेताले ५ हजार पाउने आयोजक बागमती रग्बी सेभेन्सले बताएको छ । उत्कृट पुरुष तथा महिला खेलाडीले ५ हजार रुपैयाँ पुरस्कार पाउनेछन् ।
