
१० भदौ, काठमाडौं । नेपाली राष्ट्रिय फुटबल टिमले साफ च्याम्पियनसिपअघि कतारमा बन्द प्रशिक्षण गर्ने भएको छ । बिहीबार अखिल नेपाल फुटबल संघ (एन्फा)ले नेपालको बन्द प्रशिक्षण कतारको दोहामा हुने जनाएको छ ।
एन्फाका अनुसार नेपाली टिम सेप्टेम्बर १० मा दोहा प्रस्थान गर्नेछ । आगामी अक्टोबरमा माल्दिभ्समा हुने साफ च्याम्पियनसिपको तयारीका लागि कतारमा क्याम्प राख्न लागिएको एन्फाले जनाएको छ ।
साफ अक्टोबर १ देखि १६ सम्म हुनेछ । एन्फाका अनुसार अहिले प्रशिक्षणमा रहेका २५ खेलाडी नै कतार जानेछन् । कतारबाटै नेपाली टोली सेप्टेम्बर २७ मा माल्दिभ्स जानेछ ।
नेपाली टिम हाल पोखरामा बन्द प्रशिक्षणमा छ । साफको तयारीकै क्रममा नेपालले भारतसँग दशरथ रंगशालामा दुई मैत्रीपूर्ण खेल खेल्नेछ । नेपाल र भारतबीच सेप्टेम्बर २ र ५ मा खेल हुनेछ ।
