काठमाडौँ — बजाज पल्सर एभरेस्ट प्रिमियर लिग (ईपीएल) खेलतालिका एकै दिनमा दुईपल्ट परिमार्जित गरिएको छ । वर्षाका कारण लगातार चौथो खेल रद्द भएपछि ईपीएलले मंगलबार नयाँ खेल तालिका पुनः प्रकाशित गरेको हो । वर्षाले आइतबार भैरहवा ग्लाडियटर्स र पोखरा राइनोजबीचको खेल १०.१ ओभरपछि अवरुद्ध परेको थियो । त्यसयता भने कुनै खेल हुन सकेको छैन । पछिल्ला तीन खेल टस नै नगरी रद्द भएको छ । त्यसपछि आयोजकले मंगलबार बिहान यी खेल पुनः खेलाउने हिसाबमा खेलतालिका मिलाएर सार्वजनिक गरेको थियो । मंगलबार काठमाडौं किंग्स इलेभेन र पोखरा राइनोजबीचको खेल पनि रद्द भएपछि दिनमै दोस्रोपल्ट खेलतालिका प्रकाशित गरिएको हो । दुई दिनदेखि परिरहेको वर्षाले भिजेको मैदान सुक्न नपाउँदै पुनः वर्षा भएको थियो । सोमबार रद्द भएको काठमाडौं किंग्स र विराटनगर वारियर्स तथा भैरहवा र चितवन टाइगर्सबीचको खेल बिहीबार तथा मंगलबार रद्द काठमाडौं र पोखराबीचको खेल शुक्रबार सारिएको छ । आइतबार खेलेका भैरहवा र पोखरालाई १–१ अंक प्रदान गरिएको छ ।