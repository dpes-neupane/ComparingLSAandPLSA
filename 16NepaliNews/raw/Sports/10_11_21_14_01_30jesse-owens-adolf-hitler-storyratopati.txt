 १९३३ सम्म आइपुग्दा एडोल्फ हिट्लर जर्मनीको तानाशाह बनिसकेका थिए । गैर नाजी पार्टी, संगठन र मजदूर युनियनहरु हराइसकेका थिए । जर्मन राष्ट्रवादी र नश्लीय चिन्तनले जरो गाडिसकेको थियो । यस समय जर्मनीमा ओलम्पिकको तयारी भव्य चलिरहेको थियो । खेलकुदको महाकुम्भ आयोजना गर्नुको लक्ष्य आर्य नश्लीय सर्वोच्चताको मिथकलाई प्रवर्द्धन गर्नु थियो ।ओलम्पिकअघि तदाकथित आर्य भन्दै हल्का पहेंलो रंगको कपाल, निलो आँखा भएका व्यक्तिहरुको अनुहार विभिन्न जर्नलहरुमा हाइटलाइट गरिएको थियो । अप्रिल १९३३ मा नाजी खेलकुद कार्यालयले स्थानीय खेलकुद निकायहरूलाई ‘आर्य मात्र’ नीति लागु गर्न आदेश दिइसकेको थियो । यो नीतिले विश्वभर तरङ्ग सिर्जना ग–यो । अमेरिका र युरोपका ओलम्पिक कमिटीहरूले बर्लिन एकजुट भएर बर्लिन ओलम्पिक बहिस्कार गर्ने तयारी थाले ।१९३४ मा अमेरिकी ओलम्पिक कमिटीका अध्यक्ष एग्रि ब्रुनडेज जर्मनीमा यहुदी खेलाडीलाई बेइज्जत गर्ने काम भइरहेको आरोप लगाए । उनका अनुसार जर्मन अधिकारीहरूले ती खेलाडी बसेका पूर्वाधारहरूमा छापा मार्ने गरेका थिए ।जर्मनीले यहुदी खेलाडीहरूमाथि खराब व्यवहार नगर्ने प्रतिबद्धता सुनिश्चित गरेसँगै अमेरिका बर्लिनमा खेलाडीहरु पठाउनका लागि सकारात्मक भएको थियो ।१९३५ डिसेम्बरमा अन्तर्राष्ट्रिय खेलकुद महासंगठहरुमा अमेरिकाको प्रतिनिधित्व गर्ने एमेच्योर एथलेटिक युनियनमा खेलाडी पठाउने विषयमा छलफल भयो, साँघुरो बहुमतबाट खेलाडी पठाउने निर्णय गरियो ।१ अगस्ट १९३६ मा बर्लिन ओलम्पिक औपचारिक रूपमै सुरु भयो । अमेरिकी टोलीबाट १८ जना अश्वेत खेलाडीहरूले पनि यस प्रतिस्पर्धामा सहभागिता जनाएका थिए, तीमध्येका एक जेस्से ओवेन्स ओलम्पिक इतिहासकै सर्वाधिक प्रख्यात खेलाडी बने ।२२ वर्षीय धावक ओवेन्सले यस प्रतियोगितामा लङ जम्प, १ सय मिटर, २ सय मिटर र ४ गुणा १ सय मिटर रिलेमा स्वर्ण जिते । उनी ओलम्पिकको एकै संस्करणमा चारवटा स्वर्ण जित्ने पहिलो अमेरिकी ट्रयाक एन्ड फिल्ड खेलाडी बने ।ओलम्पिक सकिएसँगै हिट्लरले ओवेन्सको बेइज्जती गरेको खबर सनसनीपूर्ण रूपमा फैलियो । सबैभन्दा धेरै फैलिएको खबर थियो, ओवेन्सले पहिलो स्वर्ण जित्नासाथ हिट्लर उठेर हिँडे । ओबेन्सले यो खबरलाई सुरुमा निराधार माने, त्यसपछि फेरि यो सही रहेको दाबी गरे ।हिट्लरले ओवेन्ससँग हात नमिलाएको साँचो हो । तर, ओवेन्समात्रै होइन, ओलम्पिकको पहिलो दिनपछि विजयी भएका कुनै पनि खेलाडीसँग उनले हात मिलाएका थिएनन् ।पहिलो दिन अर्थात् १ अगस्टमा भने उनले सबै जर्मन स्वर्ण विजेता र केही फिनिस खेलाडीहरुसँग पनि हात मिलाएका थिए । अफ्रिकी अमेरिकी हाई जम्पर कोर्नीलिउस जोनसनले २ अगस्टमा स्वर्ण जित्नुअघि हिट्लरले रङ्गशाला छाडेका थिए, हिट्लरका स्टाफहरूका अनुसार त्यतिबेला अन्यत्रै उनको पूर्व निर्धारित कार्यक्रम तय थियो ।यस विषयमा अन्तर्राष्ट्रिय ओलम्पिक कमिटीका प्रमुख हेन्री डि बेलियटको पनि ध्यानाकर्षण भएको थियो । उनले या त कसैसँग हात नमिलाउन वा सबै स्वर्ण विजेतासँग हात मिलाउन हिट्लरलाई आग्रह गरेका थिए । तर, सबैलाई थाहा थियो, हिट्लरले कसैलाई टेर्नेवाला छैनन् ।३ अगस्टमा ओवेन्सले १ सय मिटर ड्यासतर्फ आफ्नो पहिलो स्वर्ण जितेका थिए । हिट्लरले यस खेलमा ओवेन्ससँग भेटेनन् र हात पनि मिलाएनन् । तर, हिट्लरले ओवेन्सलाई परैबाट नाजी सेलुट ठोकेका थिए । ओवेन्स आफैँ पनि यसलाई केही समयपछि पुष्टि गर्दै हिट्लरले आफूलाई मैत्रीपूर्ण रूपमा बधाईको हात हल्लाएको बताए ।ओवेन्सलाई हिट्लरले अपमान गरेको हल्ला फैलिएपनि यो साँचो थिएन । बरु, अपमान त अमेरिकी राष्ट्रपति फ्रेङ्कलिन डी रुजवेल्टले गरेका थिए । ओलम्पिक सकिएको एक महिनापछि ओवेन्सले नै यसको खुलासा गरेका थिए । ‘हिट्लर होइन मलाई रुजवेल्टले अपमान गरेका हुन् । यी राष्ट्रपतिले मलाई बधाई सन्देश पनि पठाएनन्,’ उनले भनेका थिए ।रुजवेल्टले ओवेन्सको विजयलाई कहिल्यै स्वीकारेनन् । न त उनले बर्लिन ओलम्पिकमा भाग लिएका अफ्रिकी मुलका १८ जना अमेरिकी खेलाडीहरुका उपलब्धिलाई नै स्वीकारे । ह्वाइट हाउसमा १९३६ मा गोरा खेलाडीहरूलाई मात्रै निमन्त्रण गरियो ।किन यस्तो भयो ? यसबारे धेरै टिप्पणीहरू छन् । विशेष गरी, नश्लीय मुद्दामा उदार बनेर दक्षिणतर्फका अतिवादी डेमोक्र्याट्सहरुको समर्थनलाई गुमाउन उनी चाहँदैन थिए भनिन्छ ।बर्लिन ओलम्पिकमा प्रतिस्पर्धा गर्ने अश्वेत ओलम्पियनहरुको उपलब्धिलाई ह्वाइट हाउसले २०१६ मा आएर बल्ल स्वीका–यो । राष्ट्रपति बाराक ओबामाले खेलाडीका परिवारजनलाई बोलाएर एउटा कार्यक्रम आयोजना गरे, जहाँ यी खेलाडीहरूको जीवन र उनीहरूका उपलब्धिको खुसी साटियो ।लुट्ज लङसँगको मित्रताजेस्से ओवेन्सको चर्चा हुँदा लुट्ज लङसँगको उनको मित्रता पनि छुट्दैन । बर्लिन ओलम्पिकमा लङ जम्पतर्फ जर्मन खेलाडी लुट्ज ओवेन्सका प्रमुख प्रतिस्पर्धी थिए । कुनै हालतमा ‘आर्य’ले जित्नुपर्छ भन्ने हिट्लरको मानसिकतालाई लुट्जले मैदानमा लागु गर्न सकेनन् । उनी इमानदार देखिए । पहिलो राउन्डमा दुईपटक फल खेलिसकेका ओवेन्स तेस्रोपटक फल खेल्दा बाहिरिने खतरा थियो । उनले तेस्रो जम्प हान्नुअघि लुट्जसँग सल्लाह मागे । र, लुट्जको सल्लाहअनुसार नै जम्प गरेर फाइनलमा पुगे ।फाइनलमा लुट्जसँग नै प्रतिस्पर्धा भयो र उनैलाई हराइदिए । ‘लुट्ज लङसँगको २४ क्यारेटको दोस्ती र उनको इमानदारिता सामु मैले जितेका कप र स्वर्ण सबै फिक्का हुन्,’ ओलम्पिक सकिएपछि उनले प्रतिक्रिया दिएका थिए । 