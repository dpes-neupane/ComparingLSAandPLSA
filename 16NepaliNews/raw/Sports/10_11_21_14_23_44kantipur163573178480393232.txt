अबुधाबी — अफगानिस्तानले आइतबार ट्वान्टी–२० विश्वकपको समूह चरणमा दोस्रो जित निकालेको छ । यसका लागि उसले नामिबियालाई ६२ रनले पराजित गर्‍यो ।अफगानिस्तानले पहिले ब्याटिङ गर्दै पाँच विकेट गुमाएर १ सय ६० रन बनाएको थियो । त्यसमा आफ्नो अन्तिम खेल खेलिरहेका पूर्वकप्तान अस्गर अफगानले ३१ रन बनाए । त्यसपछि नामिबिया २० ओभरमा नौ विकेट गुमाएर ९८ रनमै सीमित रह्यो ।त्यसमा पाँच वर्षयता पहिलोपल्ट ट्वान्टी–ट्वान्टी खेलिरहेका सिमर हमिद हसन र नभिन उल हकले तीन–तीन विकेट लिए । नभिन खेलको प्लेयर अफ द म्याच रहे, तर उनले यो अवार्ड अस्गरलाई प्रदान गरे । खेलको ठीक अगाडि अस्गरले नामिबियाविरुद्धको प्रतिस्पर्धा नै आफ्नो अफगानिस्तानका लागि अन्तिम खेल हुने घोषणा गरेका थिए ।अन्तर्राष्ट्रिय खेलबाट संन्यास घोषणा गरेका अस्गर अफगानलाई आइतबार बिदाइ गर्दै नामिबियाका खेलाडी । तस्बिर : एएफपीवर्तमान कप्तान मोहम्मद नाबीले टस जितेर पहिले ब्याटिङको निर्णय गरेपछि मोहम्मद साहजादले आक्रामक सुरुवात दिलाए । प्रारम्भिक ब्याट्सम्यान साहजादले ३३ बलमा ४५ रन बनाए र त्यसमा दुई छक्का सामेल थिए । जेजे स्मिथको बलमा डिप स्क्वायरमा समातिएपछि उनका साथी प्रारम्भिक ब्याट्सम्यान हजरतुल्लाह जजाइले ३३ रन बनाएर आक्रामक रणनीति कायम राखे । उनले दुई छक्का प्रहार गरे । नामिबियाका २० वर्षीय लेग स्पिनर जान निकोलले रहमुल्लाह गुरबाज र नजिबुल्लाह जाडरनलाई आउट गरेपछि अफगानिस्तान केही सुस्त भएको थियो ।लगत्तै अस्गर ब्याटिङका लागि मैदानमा ओर्लेका थिए र खेल केही क्षणका लागि रोकिएको थियो । नामिबियाली खेलाडीले उनलाई लहरै रहेर ताली बजाउँदै स्वागत गरे । अस्गरले २३ बलमा ३१ रन थपे र त्यसमा तीन चौका तथा एक छक्का सामेल थिए । रुबेन ट्रम्पपेलमनले १९ ओभरको अन्तिम बलमा उनलाई आउट गरेपछि पनि सबै नामिबियाली खेलाडीले उनीसँग हात मिलाएर भावपूर्ण बिदाइ दिए । कप्तान नाबीले १७ बलमा ३२ रन बनाए ।त्यसमा उनले एक छक्का र पाँच चौका प्रहार गरे । ट्रम्पपेलमनले ३४ रनमा दुई विकेट लिए । यस्तै निकोलले पनि २१ रनमा दुई विकेट हात पारे । अफगान इनिङ्सको समाप्तिमा अस्गरले प्रतियोगिताको बीचमै संन्यास लिनुपर्ने कारण पनि खुलाए र यसका लागि शुक्रबार पाकिस्तानविरुद्धको खेलमा सामना गरेको हारलाई प्रमुख माने । उनले भने, ‘त्यो हार निकै पीडादायी रह्यो, त्यसैले मैले संन्यास लिने निर्णय गरें । मैले संन्यास लिएको छु, यस क्षणको बयान गर्न सकिन्न ।’उनले अब आफूले नयाँ र युवा टिमलाई अफगान टिममा स्थान दिन चाहेको पनि बताए । अस्गरले अफगानिस्तानका लागि क्रिकेटका तीनै ढाँचामा नेतृत्व गरेका छन् । उनले कुल छ टेस्ट, १ सय १४ वान डे र ७५ ट्वान्टी–ट्वान्टी खेलेका छन् । उनको अन्तर्राष्ट्रिय खेल जीवन १२ वर्ष लामो रह्यो । अन्तर्राष्ट्रिय क्रिकेट काउन्सिल (आईसीसी) ले खेललगत्तै अस्गरको प्रशंसा गर्दै प्रेस विज्ञप्ति निकालेको छ । त्यसमा आईसीसीले उनलाई क्रिकेटको सफल दूत भनेको छ ।आईसीसीले भनेको छ, ‘अफगानिस्तानमा क्रिकेटलाई लोकप्रिय बनाउन उनको ठूलो हात रहेको छ । विश्व क्रिकेटमा अफगानिस्तानको उदयमा पनि उनले उत्तिकै भूमिका खेलेका छन् ।’पाकिस्तानविरुद्धको खेलबाट अफगानिस्तानले एक परिवर्तन गर्दै हमिद हसनलाई टिममा राखेको थियो भने चोटग्रस्त स्पिनर मुजिब उर रहमानलाई आराम दिएको थियो । टिमको यो रणनीति सफल पनि रह्यो र नामिबियालाई सस्तोमा समेट्न सिमर नै निर्णायक रहे ।नभिनले दुवै प्रारम्भिक ब्याट्सम्यान क्रेग विलियम माइकल भान लिन्गेनलाई आउट पारेपछि नामिबिया दुई विकेट गुमाएर १६ रनको खराब स्थितिमा पुगेको थियो । त्यसपछि कुनै पनि समय नामिबियाले आफूलाई सम्हाल्न सकेन । नभिनले पनि अस्गरको प्रशंसा गरे । उनले भने, ‘अफगानिस्तानले जति पनि कप्तान पाएको छ, त्यसमध्ये अस्गर नै सबैभन्दा उत्कृष्ट छन् । म यो प्लेयर अफ द म्याचको अवार्ड उनलाई नै समर्पित गर्न चाहन्छु । हामी उनको उपस्थितिलाई पक्कै गुमाउनेछौं ।’