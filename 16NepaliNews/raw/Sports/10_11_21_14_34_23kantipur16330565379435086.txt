काठमाडौँ — एघार स्टार क्लबका रत्न वज्राचार्य र सुनील शाक्यको जोडी बालकुमारी रिमिक्स सातौं ललितपुर जिल्लाव्यापी ब्याडमिन्टन प्रतियोगितामा पुरुष युगल तर्फ बिजयी सुरुवात गर्न सफल भएका छन् । उनीहरूले आयोजक बालकुमारी रिमिक्स क्लबका पूर्णभक्त चित्रकार र अनिल महर्जनको जोडीलाई २१–८, २१–१२ को सोझो सेटमा हराए । महालक्ष्मी टोल विकासका रञ्जित घतानी र शुक्र तामाङको जोडी ठेचो ब्याडमिन्टनका विशाल बस्नेत र इन्द्र कार्कीको जोडीसँग २१–१०, २१–१२ को सेटमा पराजित भयो ।प्रयागपोखरीका उज्ज्वल दाहाल र श्रृजन ताम्राकार, आयोजकका सुजिप महर्जन र उज्ज्वल शाक्य तथा सुनाकोठीका रवीन्द्र महर्जन र राजकृष्ण महर्जनको जोडी विजयी भएको छ । योङस्टारका शान्ता शाक्य र सुसन शाक्य, बालकुमारीका चन्द्र महर्जन र सुरेन्द्र महर्जन, सैंबु सर्कलका शान राई र अञ्जन थापा, रिभाइभका राम केसी र अजय थापाको जोडी दोस्रो चरण पुगे । ललितपुरका राष्ट्रिय शीर्ष २० र्‍याङकिङबाहेकका पुरुष युगल र ४५ वर्षमाथिका भेट्रान्स खुला गरी दुई विधामा प्रतिस्पर्धा भइरहेको छ । 