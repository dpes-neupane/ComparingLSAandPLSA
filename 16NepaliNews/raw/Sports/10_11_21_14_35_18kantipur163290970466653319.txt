धनकुटा — धनकुटामा आयोजित खुला मिनी म्याराथन दौडमा विभागीय टिम आर्मीले वर्चश्व कायम राखेको छ । विश्व मुटु दिवसको अवसर पारेर बुधबार आयोजना गरिएको पुरुष र महिला दुवैतर्फको प्रतियोगितामा आर्मीका अधिकांस खेलाडीहरु विजयी भए ।पूर्व प्रहरी संस्थाको आयोजनामा भएको प्रतियोगितामा पुरुषतर्फ आर्माका रोशन तामाङ र सविन राई क्रमशः पहिलो र दोस्रो भए । यस्तै, महिलातर्फ आर्मीकी रेनुका पाख्रिन तामाङ पहिलो भइन् । बसपार्कबाट सुरु भएको चार किमी दुरीको प्रतियोगिता मदनचोक, चुवाबोट, परिचयमोड, भीमनारायण चोक, माथिल्लो कोप्चे, बिहीबारे हटिया, तल्लो कोप्चे, यलम्बर चोक, कोसी ग्याँस हुँदै मदन चोकमा आएर समापन भएको थियो । पुरुषतर्फका विजयी प्रतियोगीले क्रमशः नगद ५ हजार, ४ हजार र ३ हजार रुपैयाँ प्राप्त गरे । यस्तै, महिलातर्फ क्रमशः ४ हजार, ३ हजार र २ हजार रुपैयाँ प्राप्त गरे । प्रतियोगितामा विभागीय टिम नेपाल आर्मी, नेपाल प्रहरी र सशस्त्र प्रहरीका खेलाडीहरू समेत सहभागी थिए ।