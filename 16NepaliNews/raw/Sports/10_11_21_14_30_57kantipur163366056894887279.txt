काठमाडौँ — ड्रागन उसु क्वानले प्रथम कालभैरव खुला जुनियर उसु प्रतियोगिताको ट्रफी जितेको छ । बिहीबार ड्रागन ७ स्वर्ण, २ रजत र १ कांस्य पदक जित्दै टिम च्याम्पियन बन्यो ।कालभैरव उसु क्वानद्वारा आयोजित प्रतियोगितामा काठमाडौं उसु क्वान ५ स्वर्ण, ५ रजत र १० कांस्य जित्दै दोस्रो भयो । तेस्रो भएको त्रिकोण उसु क्वानले ५ स्वर्ण, ३ रजत र २ कांस्य जित्यो । त्रिपुरेश्वरस्थित राखेप सेमिकभर्डहलमा भएको प्रतियोगिताको थाउलोतर्फ त्रिकोणका मनीष तामाङ र ड्रागनकी लाक्पा डोल्मा शेर्पा उत्कृष्ट खेलाडी भए । सान्सौंमा काठमाडौंका नवीन माझी र यिङयान उसु क्वानकी रेश्मा तामाङ उत्कृष्ट खेलाडी चुनिए । विजेतालाई राष्ट्रिय खेलकुद परिषद्का पूर्वकोषाध्यक्ष मीनकृष्ण महर्जनलगायतले पुरस्कृत गरे । दुईदिने प्रतियोगितामा २ सय १० खेलाडीले प्रतिस्पर्धा गरेका थिए ।