विराटनगर — झापाको रोलिङ क्लब मोरङमा सुरु चौथो बेलबारी गोल्डकप फुटबल प्रतियोगिताको अन्तिम चारमा पुगेको छ । उद्घाटन खेलमा बिहीबार झापाले च्यासल क्लब काठमाडौंको चुनौती टाईब्रेकरमा ४–३ गोलले पन्छाउँदै सेमिफाइनल यात्रा गरेको हो ।डाँगीहाट युथ क्लबको आयोजनामा लक्ष्मीमार्ग खेल मैदानमा बिहीबार सुरु प्रतियोगितामा च्यासलले पहिलो हाफको १२ औं मिनेटमा सुशन लामाको गोलमा लिएको अग्रतालाई जोगाउन नसक्दा पाहुना टिम पहिलो खेलबाटै घर फर्कन बाध्य भयो । पहिलो हाफसम्म च्यासलले एक गोलले अग्रता लिँदा दोस्रो हाफको २४ औं मिनेटमा झापाका हेनरी वेलुले गोल गर्दै खेललाई बराबरीमा ल्याएपछि खेलको छिनोफानो टाईब्रेकरबाट गर्दा झापा भाग्यमानी बन्यो । झापाका गोलकिपर मनोज प्रधानले म्यान अफ द म्याच हुँदै ५ हजार रुपैयाँ पुरस्कार पाए । विजेताले ५ लाख र उपविजेताले अढाई लाख पुरस्कार पाउनेछन् । प्रतियोगिताको दोस्रो खेल शुक्रबार सशस्त्र प्रहरी बलको (एपीएफ) र भारतको आमुक्त परिवार वेस्ट बंगालबीच हुने छ ।