काठमाडौँ — चितवन टाइगर्सले बजाज पल्सर एभरेस्ट प्रिमियर लिग (ईपीएल) मा आइतबार विराटनगर वारियर्सविरुद्ध टस जितेर फिल्डिङ रोजेको छ । चितवनका कप्तान कप्तान सोमपाल कामीले टस जितेर विराटनगरलाई ब्याटिङमा बोलाएका हुन् ।विराटनगरको कप्तानी करण केसीले गरिरहेका छन् । नेपालका पूर्वकप्तान पारस खड्काले अन्तर्राष्ट्रिय क्रिकेटबाट दुई महिनाअघि नै संन्यास लिइसकेकाले विराटनगरले नेतृत्वको जिम्मा करणलाई दिएको हो । विराटनगरको टोलीमा भेट्रान स्पिनर वसन्त रेग्मी पनि छैनन् ।सोमपाल पहिलोपटक चितवनबाट खेलिरहेका छन् । दुई सिजनअघि उनी काठमाडौं किंग्स–११ मा थिए । चितवनले उनलाई ‘ट्रेड’मार्फत ल्याएको थियो । चितवनबाट दिलीप नाथ, मोहम्मद साहजाद, साहव आलम, सागर ढकाल, कमलसिंह ऐरी, भीम सार्की, सेकुगे प्रसन्न, करिम जन्नत, राजेश पुलामी मगर, ईशान पाण्डे खेलिरहेका छन् ।विराटनगरबाट करणसहित, आसिफ शेख, सुमित महर्जन, अनिल खरेल, विक्रम भुसाल, सौरभ खनाल, प्रतिस जीसी, सिकन्दर राजा, हेमराज चन्द्रपाल र रायन पठान खेलिरहेका छन् ।विराटनगर २०१८ सिजनको विजेता हो । चितवनले २०१९ को पछिल्लो सिजनको राउन्ड रोबिन लिगको अन्तिम खेलमा विराटनगरलाई नै पराजित गरी प्लेअफमा पुगेको थियो ।