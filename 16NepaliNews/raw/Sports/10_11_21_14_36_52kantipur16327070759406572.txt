काठमाडौँ — साफ च्याम्पियनसिपको तयारीमा रहेको नेपालले आइतबार अभ्यास खेलमा ओमानसँग ७–२ को हार बेहोरेको छ । पहिलो हाफमा २–१ ले पछाडि रहेको नेपालले त्यसपछि पाँच गोल खाएको थियो ।पहिलो हाफमा कम अनुभवी खेलाडीलाई उतारेको ओमानले दोस्रो हाफमा भने अधिकांश पहिलो रोजाइका खेलाडीलाई खेलाएको थियो । उसका लागि अब्दुल्लाजिज अल मुक्बालीले दुई गोल गरे ।नेपालका लागि आयुष घलान र अनन्त तामाङले एक गोल गरे । ओमान फिफा वरीयताको ९०औं स्थानमा रहेको बलियो टिम हो । खेल कतारको दोहामा भएको थियो । अब नेपाली टिम सोमबार माल्दिभ्सको मालेतिर लाग्नेछ । 