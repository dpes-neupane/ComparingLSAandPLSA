काठमाडौँ — दर्शिल श्रेष्ठले गणेशमान सिंह टेनिस प्रतियोगितामा यू–१२ छात्रतर्फको फाइनलमा बोरिस अधिकारीलाई ७–५, ६–२ ले पराजित गर्दै आइतबार उपाधि जितेका छन् ।सातदोबाटोस्थित टेनिस कोर्टमा भइरहेको प्रतियोगिताको सोही उमेर समूहको छात्रातर्फ समृद्धि महर्जनले सफलता हात पारिन् । उनले फाइनलमा शिभाली गुरुङलाई ६–३, ७–५ ले पराजित गरिन् । छात्रतर्फ यू–१० को फाइनलमा आशभ सम्राट हाडाले रोमाञ्चक प्रतिस्पर्धामा स्पन्दन उदासलाई ७–६, ६–३, ११–९ ले पन्छाउँदै उपाधि कब्जा गरे ।जुनियरकै छात्रा यू–१४ तर्फ सुनिरा थापा र आद्या पौडेल उपाधिका लागि भिड्ने भएका छन् । सुनिराले जेनी खड्कालाई ६–४, ६–१ र आद्याले प्रशंसा मोक्तानलाई ६–३, ६–३ ले हराएर फाइनल यात्रा तय गरेका हुन् । छात्रतर्फ यू–१४ स्पर्धामा आयुष्मान हजुर घले र सक्षम श्रेष्ठको जोडीले उपाधिका लागि दर्शिल श्रेष्ठ र श्रीजन भट्टराईको जोडीको सामना गर्ने भएको छ । घले र श्रेष्ठले श्लोक खड्का र श्रीयोग आचार्यको जोडीलाई ६–१, ६–१ ले हराएर फाइनलमा स्थान बनाएको हो भने दर्शिल र श्रीजनले राजवीर मानन्धर र प्रनव महर्जनको जोडीबाट वाकओभर पाएको हो ।सिनियरतर्फ मेन्स डबल्सतर्फ निहाल जंगबहादुर थापा र अकी राउतको जोडीले प्रदीप खड्का र अनिल शाहीविरुद्ध फाइनल खेल्ने भएको छ । थापा र राउतको जोडीले प्रनव खनाल र जितेन्द्रको जोडीलाई ६–४, ६–३ ले तथा खड्का र शाहीको जोडीले ऋतिक राणा र नवीन पाइजाको जोडीलाई २–६, ६–१, ११–९ को कठिन जितका साथ उपाधि भिडन्त पक्का गरेका हुन् ।यस्तै, वुमेन्स डबल्सतर्फ प्रेरणा कोइराला र सलोनी तामाङको जोडी तथा अभिलाषा विष्ट र इरा एम. राउतको जोडी फानललमा पुगेका छन् । प्रेरणा र सलोनीको जोडीले रयना शाह र प्रकृति श्रेष्ठको जोडीलाई ६–२, ६–१ ले तथा अभिलाषा र इराको जोडीले अज्जा रेग्मी र इभा अधिकारीको जोडीलाई ६–०, ६–१ ले पराजित गर्दै उपाधि भिडन्त निश्चित गरेका हुन् ।