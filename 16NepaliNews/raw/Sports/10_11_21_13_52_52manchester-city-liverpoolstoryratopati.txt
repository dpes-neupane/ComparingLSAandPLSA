१० खेलाडीमा सिमित म्यानचेस्टर सिटी आफ्नै घरेलु मैदानमा क्रिस्टर प्यालेससँग पराजित भएको छ । एमेरिक लपोर्टेले रातो कार्ड खाँदा सिटी २–० ले पराजित भएको हो ।खेलको शुरुवातमा नै सिटी एक गोलले पछि परेको थियो । विल्फ्रेड जाहाले छैटौँ मिनेटमा प्यालेसलाई अग्रता दिलाएका थिए । योसँगै प्यालेसका लागि प्रिमियर लिगमा ५० गोल गर्ने पहिलो खेलाडी बनेका छन् । लिगमा यो सिजन उनको तेस्रो गोल थियो । पहिलो हाफको इन्जुरी समयमा सिटी १० खेलाडीमा सिमित बनेको थियो । दोस्रो हाफको अन्त्यतिर कोनोर ग्यालगरले गोल गर्दै प्यालेसको जीत सुनिश्चित गरे । पेप ग्वार्डिओलको प्रिमियर लिगमा यो २ सयौँ खेल थियो । पराजयपछि साबिक विजेता सिटी १० खेलमा २० अंक बटुल्दै लिगको तेस्रो स्थानमा सिमित बनेको छ । उता प्यालेस लिगको १३ औँ स्थानमा रहेको छ ।शनिबार नै भएको अर्को खेलमा उपाधि दाबेदार रहेको लिभरपुल पनि घरेलु मैदानमा ब्राइटनसँग २–२ को बराबरीमा रोकिएको छ । २–० ले पछि परेको स्थिति उल्टाउँदै ब्राइटनले अंक बटुल्न सफल भएको हो ।खेलमा जोर्डन हेन्डरसन र साडियो मानेले लिभरपुलाई अग्रता दिलाए पनि इनोक मियुप्यु र लियान्ड्रो ट्रोसाडले गोल गर्दै खेल बराबरी गरे । २२ अंक बटुल्दै लिभरपुल लिगको दोस्रो स्थानमा छ भने ब्राइटन छैटौँ स्थानमा रहेको छ । 