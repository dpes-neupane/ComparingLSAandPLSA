अफगानिस्तानबाट अमेरिकी तथा नेटो सैनिकहरुको फिर्तीसँगै तालिबानको बिना रक्तपात सत्ता कब्जाका कारण अहिले अफगानिस्तान पुनः चर्चामा छ । यसलाई केहीले सन् १९९६ मा तालिबानको उदयको रूपमा सम्झिरहेका छन् । केहीले अमेरिकी बर्हिगमनलाई सन् १९७५ ताका उत्तरी भियतनामको अमेरिकी उपस्थिति रहेको दक्षिण भियतनाम माथिको विजयपछि दक्षिण भियतनामको राजधानी साइगोन (हालको होचिमिन्ह शहर) बाट अमेरिकीहरुको बर्हिगमनको रुपमा पनि सम्झे ।केही पश्चिमाहरुमा अर्को बिन लादेनको उदयको चिन्ता रहेको बुझिन्छ । जेहोस् अफगानिस्तानको घटनाक्रमसँगै अफगानिस्तानको भविष्य तथा यसको क्षेत्रीय तथा अन्तराष्ट्रिय प्रभावहरूका बारे बिभिन्न अड्कलबाजीहरू गरिन थालिएको छ ।नेपालको चिन्ता र चासो भनेको सम्भवतः त्यहाँ हजारौ संख्यामा रहेका नेपालीहरुको रोजगारी गुम्ने पक्षसँग सम्बन्धित मानिन्छ । त्यहाँ फसेकाहरूलाई त्यहाँबाट सुरक्षित रूपमा नेपाल ल्याउने चुनौति थपिएको छ । त्यहाँ धेरै नेपालीहरु प्राविधिक तथा सुरक्षा क्षेत्रमा काम गर्दै आएका छन् । नेपाली प्राविधिकहरुको त्यहाँको लघु जलविद्युत क्षेत्रमा राम्रै देन रहेको मान्नुपर्छ ।अफगानिस्तान को इतिहास नेपालसम्म थोरै भएपनि ठोकिने गर्दछ । जमानामा यो ठाउँ दक्षिण एशिया प्रवेश गर्ने तथा सिल्क रोडको मार्ग थियो । इसापूर्वको अन्ततिर गन्धार (हाल कान्दहार) बौद्ध कलासंस्कृतिको केन्द्रको रुपमा रहेको र मध्यकालमा भारतको दिल्ली चढाई गरी शासन गरेका केही अफगानीहरुको सम्बन्ध नेपालका केही जातजातिसँग जोडिएमा आश्चर्य मान्नु पर्दैन । इतिहासकार इमानसिंह चेम्जोङले भन्ने गरेको त्यहाँको हजरा जातिको नेपालका केही जनजातिसँगको सम्बन्धको कुरा होस् । त्यहाँको द्धन्दबाट सबैभन्दा बढी मार पर्नेमा त्यहाँको सिधासाधा हजरा जनजाति नै हो ।अर्को भनेको यसको क्षेत्रीय तथा अन्तराष्ट्रिय प्रभावका कुराहरू छन् । अफगानिस्तानमा तालिबानीको उदय र अमेरिकी बर्हिगमनसँगै अमेरिकी तथा पश्चिमा प्रभावमा हस आउदै गरेका टीकाटिप्पणीहरू आउने क्रम तीव्र भएको छ । त्यहाँनेर अमेरिकी राष्ट्रपति जोन बाइडेनले अब सैन्य बलमा परिवर्तन ल्याउने युगको अन्त भएको घोषणाले दोस्रो विश्व युद्धपछि स्थापित परम्परागत अमेरिकी विदेश नीतिमा यूटर्न भएको प्रष्ट संकेत गर्छ । जसलाई सकारात्मक नीति मान्नु पर्छ । यसबाट हस्तक्षेपकारी भूमिका कारण केही देशहरू र विशेषगरी मुस्लिम बाहुल्य देशहरूमा अलोकप्रिय बन्न पुगेको अमेरिकालाई आफनो छवि सुधार्न मदत गर्ने विश्वास गरिन्छ ।दोस्रो विश्वयुद्धपछि साम्यवाद तथा समाजवाद र पूँजीवादको रस्साकस्सी बीच सन् १९७९ मा सोभियत संघको प्रत्यक्ष हस्तक्षेपलाई असफल बनाउन अमेरिकाले प्रयोग गरेको धार्मिक जिहादी हिंसात्मक आन्दोलनले आज स्वयं अमेरिका तथा पश्चिमाहरू अप्ठ्यारोमा परेको देखिन्छ । आज यसबाट एशिया, अफ्रिका र यूरोप पनि प्रभावित बनेको देखिन्छ । अफगानिस्तानमा उत्पन्न हुन सक्ने धार्मिक अतिवादको सल्को रूस, मध्य एशिया, चीन तथा भारतसम्म आउन सक्ने आधारहरू नभएका होइनन् । नेपाल पनि यसबाट कहाँ सग्लो हुन सक्छ र !सबैभन्दा महत्वपूर्ण कुरा अफगानिस्तानको भविष्यको कुरालाई लिएर छ । किनकि लामो युद्ध र अस्थिरता खेप्दै आएको अफगानिस्तानमा तालिवानले राजनीतिक अस्थिरता प्रदान गर्न सक्छ कि सक्दैन भन्ने नै हो । धर्म, सम्प्रदाय तथा कबिलाइहरूमा विभक्त र बाक्लो गरिबी रहेको अफगानिस्तानमा नेपालको जस्तो समावेशी राजनीतिको विशिष्ट महत्व रहेको मान्नुपर्छ र यसले नै त्यहाँको राजनीतिक स्थायित्व हुने नहुने कुराको निर्धारण गर्ने विश्वास गरिन्छ ।तालिवानमा त्यहाँको बहुसंख्यक पस्तुन (जसको हिस्सा कूल जनसंख्याको करिब ४२ प्रतिशत रहेको छ) को बाहुल्यता छ र यिनको पाकिस्तानसँगको सांस्कृतिक तथा सामाजिक सम्बन्धका कुराहरू छ । त्यहाँ अन्य अल्पसंख्यकहरु त्वाजिक, हजरा, तुर्क, उज्वेक, क्रिग आदिलाई साथ नलिँदा द्दन्द बढ्न सक्ने कुरा हालै पंचशीर उपत्यकामा देखिँदो युद्धबाट अनुमान लगाउन नसकिने होइन । त्यसैले यहाँ बृहत्तर राजनीतिक माहौलको आवश्यकता छ । यसले तालिबानको सफलता वा असफलताबारे निर्धारण गर्नेछ । सम्भवतः यो गौरवशाली इतिहासको हेक्का तालिवानले गर्न सक्यो भने सबै बृहत्तर राजनीतिक माहौल बन्न सघाउने छ अन्यथा अतिवादी पथलाई नै समाएर अघि बढ्दा थप द्दन्न चर्किने सम्भावना देखिन्छ ।बाह्य निगाहाबाट राष्ट्रपति भएको आरोप लाग्ने गरेका विदेशी नियोगमा जागिर खाएका डाक्टर असरफ घानीले त्यहाँ बृहत्तर राजनीतिक माहौलतर्फ ध्यान दिन नसक्दा आज उनी एक्लै भएको उदाहरण विश्वसामु छर्लङ्ग छ । तर, यसपटक तालिवानले सत्ता कब्जा गर्नासाथ बद्लाको राजनीति नगर्ने र सक्दो सबैलाई समेट्ने भन्ने वक्तव्यले तालिवानले आफनो पुरानो छवि बदल्न खोजेको प्रष्ट देखिन्छ । र, यसबाट अफगानिस्तानमा केही सकारात्मकता आउन सक्ने हल्का अडकलबाजी गरिदैछ । यद्यपि तालिबानको व्यवहारिक राजनीति हेर्न अलि कुर्नु पर्ने हुन सक्छ ।अहिलेको साँघुरिदो विश्व जमानामा सन् १९९६ मा जस्तो तालिवानलाई जे गरे नि छुट हुने अवस्था पक्कै छैन । अर्को, तालिबानको आगमनसँग बिना प्रतिवाद गर्ल्यामगुर्लुम ढलेको त्यहाँको सैन्य तथा प्रशासनिक र सार्वजनिक संस्थाहरूको सुधार नितान्त आवश्यक देखिन्छ । यसले त्यहाँ कुशासन र भ्रष्टचार कुन हदसम्म थियो भन्ने कुराको पनि संकेत गर्छ । सुशासन तथा भ्रष्टाचारमा अफगानिस्तान विश्वमा दश पुछारमा रहेको तथ्यांक नभएको होइन । अर्को कुरा, तालिवानबाट सबैभन्दा त्रस्त अफगानी सिर्जनशील युवा र यसमा पनि महिला र मिडिया रहेको छ जसको विश्वास र भरोसा अहिलेको समयमा तिनलाई आवश्यक पर्नेछ भन्ने कुराको हेक्का तालिवानलाई पक्कै हुँदो हो ।समग्रमा भन्नु पर्दा भियतनामको जस्तो त्यहाँ नेतृत्वको अभाव प्रष्ट हुन्छ किनकि यि दुबै विश्व महाशक्तिहरूको जुँगाको लडाइसँग सम्बन्धित देखिन्छ । र यि दुबै देशहरुको भ्रमण गरिसकेको सन्दर्भमा भन्नु पर्दा भियतनाम दहे रूपमा आर्थिक रूपमा उदाउँदो छ भने अफगानिस्तान बेहाल अवस्थामा देखिन्छ ।अर्को अफगानिस्तानमा बद्लिएको भूराजनीतिको कुरा पनि छ । हिजोसम्म अमेरिका तथा सोभियत मात्र मुख्य खेलाडी थिए भने अहिले पाकिस्तान एउटा मुख्य खेलाडीको रूपमा देखिएको छ । सन् १९९६ मा तालिवान आउनुमा पाकिस्तानको आर्शिवाद थियो । तर, अलकायदाको उदयले त्यहाँ तिनको पनि नियन्त्रण नरहेको देखियो । तालिवान नेतृत्वमा पस्तुनहरुको बाहुल्यताबाट पनि पाकिस्तानको महत्व आफैं खोजिने छ ।यो पनि सत्य हो कि अफगानिस्तान युद्धबाट पाकिस्तानले पनि केही मूल्य चुकाइरहेको छ । हालैका दिनहरुमा  पाकिस्तानमा बढदो धार्मिक अतिवाद, हिंसाका घटनाहरूले पनि यो संकेत गर्छ । त्यसैगरी ठूलो संख्यामा अफगानी शरणार्थीहरुका कारण पाकिस्तानले सामाजिक तथा आर्थिक समस्याहरु भोग्दै पनि आएको देखिन्छ । विगतको तालिवानको हर्कत सम्झने हो भने अफगानिस्तानका असफलताका बाछिटाहरूबाट दक्षिण एशिया र विशेषगरी भारत प्रभावित हुने आँकलन गरिँदैछ र यसबाट नेपाल पनि अलग थलग भएर पक्कै बस्न सक्दैन ।त्यसैले त्यहाँ बाह्य पक्षहरू जसले हारे पनि अफगानी जनताले हार्नु हुदैन भन्ने मूल कुरा हो । युद्ध र अस्थिरताबाट जर्जर बन्न पुगेको अफगानिस्तानमा त्यहाँका जनताले शान्तिपूर्वक जीवनयापन गर्न पाउनुले मात्र अफगानिस्तानका असफलताका बाछिटाहरू कम हुन सक्छन् र यो सबैभन्दा महत्वपूर्ण कुरा हो । अब पश्चिमा प्रयासले मात्र अफगानिस्तान सामान्य अवस्थामा नफर्किन सक्छ । एशियाली प्रयासको पनि आवश्यकता देखिँदो छ ।अहिले अफगानिस्तानमा राजनीति’ (संवाद तथा सहकार्यका) शून्य प्राय छ, बन्दुक र डर तथा त्रासको माहौल जस्तो देखिन्छ । राजनीतिलाई ब्यूँताउन पाकिस्तान एक्लैले सक्दैन भन्ने कुरा विगतले देखाइसकेको छ । यसबेला सही र स्वार्थ नभएका मध्यस्थकर्ताको अभाव देखिँदो छ । संयुक्त राष्ट्र संघको भूमिका न्यूयोर्कको मिटिङ हलमा सीमित बन्दै गएका बेला चीन, भारत, जापान तथा आशियान भियतनामीहरुको सहयोग र प्रयासहरू महत्वपूर्ण हुने विश्वास गर्न सकिन्छ ।(चौधरी पूर्वी एशियाको आँखीझ्याल पुस्तकका लेखक हुन् । उनले अफगानिस्तानको स्थलगत भ्रमण गरेका छन् )#afaganistan