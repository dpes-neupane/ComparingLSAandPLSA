विश्वका सबै धर्म ज्वरग्रस्त लाग्छन् । उनीहरू सबै उदास देखिन्छन् । मन्दिर, मस्जिद, गिर्जाघरहरू सबै श्मसानघाटजस्ता जीवनशून्य लाग्छन्, त्यहाँ कुनै उत्सव देखिँदैन, उल्लास देखिँदैन ।चर्च जानुस् – शूलीमा झुन्ड्याइएका जीसस देख्नुहुन्छ, मस्जिद अगाडि गीत र संगीतको अनुमति छैन । त्यहाँ एक मृतशान्ति छ । बौद्ध भिक्षुहरू बिहानैदेखि ‘जीवन दुःख हो’ भनी पाठ दोहो-याइरहेका भेटिन्छन् । जैन साधुहरू नग्न बसेका छन् र आङ्खनो शरीरलाई उपवास गरेर गलाइरहेका छन् । सुन्दर युवतीहरू पनि धर्मको नाममा कपाल मुण्डन गरी वैधव्य वस्त्र धारण गरी उदास देखिन्छन् । कापालिक साधकहरू श्मासनघाटमै बसी चितामा बचेको अर्धजलित मासु खाएर गुजारा गरिरहेका छन् ।एकथरी हिन्दू नागा सन्यासीहरू आङ्खना जनेन्द्रीयमा किला ठोकी त्यसको प्रदर्शनीमै रमाएका छन् । अर्काथरी भने प्रचण्ड गर्मीमा धुनी जगाएर शरीरलाई तपाएर आफैंलाई सताइराखेका छन् । कोही का“टीको ओछ्यान बनाई सुतेका छन् भने कोहीचाहिँ भाङ, गा“जा र धतुरो खाई, खरानी दली धर्मको नाममा अचेत विदुषक बनेर घुमिरहेका छन् ।धर्मले मनुष्यलाई आनन्दित बनाउनु सट्टा सर्कसको जोकर बनाएको देखिन्छ । यस्तो जीवन निषेधात्मक, उल्लासविहीन र दुःखवादी धर्मबीच विधायक, उत्सवपूर्ण, प्रेम, राग, आनन्द र संगीतले भरिएका कृष्ण एक्ला बेबुझ नक्षत्र लाग्छन् । धर्महरूले कतै न कतै शारीरिक कष्ट, मानसिक दमन तथा भौतिक दरिद्रतालाई मुक्तिमार्गको आवश्यक अङ्ग ठानेका छन् जुन एक दुःखद भ्रम मात्रै हो ।धार्मिक व्यक्तिको प्रचलितलक्षण नै भइसकेको छ – निराश, उदास, गम्भीर र दुःखी हुनु । हाँसिरहेका बुद्ध, ठट्टा गरिरहेका राम र स्त्री मित्रहरूसँग परिहास गरिरहेका महावीरको हामी कल्पना पनि गर्न सक्दैनौं । धर्महरूको यस्तो निषेधात्मक परिप्रेक्ष्यमा सतत् प्रफुल्लित, मयुरप्वाँख मुकुटले सजिई बा“सुरी बजाएर असङ्ख्य युवतीस“ग रास रचाइराखेका श्रीकृष्ण धर्मको जगत्मा जीवन, आनन्द र उत्सवका एकमात्र आशा हुन् ।धर्मको जगत्मा कृष्ण एक नौलो अध्याय हुन् । कृष्णबाहेक सबै अवतारी पुरुष या त ब्रह्मचारी छन् या त कठोर एक पत्नीव्रत छन् । यता कृष्णका भने आठ मुख्य रानीहरू छन् – रुक्मिणी, सत्यभामा, जाम्बवती, कालिन्दी, मित्रविन्दा,सत्या, भद्रा, लक्ष्मणा । यी आठ प्रत्येक पटरानीहरूसँगको विवाह पनि कुनै पारम्परिक तथा धार्मिक रीतिथितिले नभई बडो उपद्रवी ढङ्गले भएको छ । यीमध्ये अधिकांश हरेर, जितेर, भगाएर या उपहारस्वरूप ल्याइएका हुन् ।यतिमै पनि कृष्णको प्रेम रित्तिँदैन, उहाँका अनगिन्ती प्रेमिका पनि छन् । त्यसमा विवाहित युवती पनि छन् र छोराछोरीका आमाहरू पनि छन् । साधारणतः पुरुषले एक स्त्रीलाई नै बुझ्न र सम्हाल्न कठिन हुन्छ । एउटै स्त्रीलाई भौतिक र शारीरिक रूपमा सन्तुष्ट गर्न धौ–धौ परिरहेको हुन्छ । तर, हाम्रा रासविहारीका हरेक प्रेमिका उनीसँग सन्तुष्ट छन् । उनी कसैसँग बाँधिएका छैनन्, त्यसैले सबैलाई औधि प्रेम गर्न सक्छन् ।रामायणमा कथा छ कि रावणकी बहिनी सुपर्णखाले लक्ष्मणको युवा सौन्दर्यप्रति आकर्षित भई प्रेम निवेदन गरेकी थिई । तर मर्यादा पुरुषोत्तम रामका भाइ भएकाले लक्ष्मणले त्यस प्रणय निवेदनको जवाफ सुपर्णखाको नाक काटेर सधैंका लागि उसलाई कुरूप बनाएर बडो हिंस्रक र कठोर रूपमा दिए । यस्तै प्रणय निवेदन सुपर्णखाले कृष्णसँग गरेकी भए उसले मानवीय संवेदनाले परिपूर्ण पे्रमपूर्ण जवाफ पाउँथी ।उल्लेख छ, कंस बधपछि जब कंसकी दासी कुब्जाले कृष्णसँग यस्तै प्रणय निवेदन गरेकी थिई, उसले बडो मानवीय र हार्दिक उत्तर पाई । कृष्णले उसको पनि प्रेम स्वीकार गरे ।कृष्णले आफ्नी बहिनी सुभद्रा र आफ्ना सखा अर्जुनबीचको अनुराग थाहा पाई आफ्ना दाजु बलरामलगायत यदुवंशीहरूको विरोध हुँदाहुँदै अर्जुनलाई सभुद्रा भगाउन उक्साए । अन्य कुनै अवतारी पुरुषलाई प्रेमको पक्षमा यसरी ठाडै उभिन संकोच लाग्ला । तर, हाम्रा लीलाराज श्रीकृष्णलाई जनमानसको संकुचित धारणाले प्रभावित गर्दैन ।हिन्दूका नौ अवतार भइसकेका छन् । सबै अवतारहरू आफैंमा अलौकिक भए पनि हिन्दूहरू कृष्णलाई मात्रै पूर्ण अवतार मान्छन् । किनभने, अरू अवतारहरू देश, काल र परिस्थितिले बाँधिएका देखिन्छन् । उनीहरूको एक रङ  एक स्वर छ । तर, श्रीकृष्ण धर्मको जगत्का इन्द्रधनुष हुन्, उनमा सातै रङ र सातै स्वर छ । उनलाई कुनै मर्यादाले बाँधेर राख्न सकिँदैन । त्यसको अर्थ उनी अमर्यादित भने होइनन्, उनी मर्यादातीत हुन् ।रामको भविष्यवाणी लेख्न सकिन्छ । भनिन्छ पनि – वाल्मीकिले रामको भविष्य राम जन्मिनुभन्दा पहिले रामायणमा लेखिसकेका थिए र रामले सोहीअनुसार व्यवहार गरे । तर, कृष्णजस्तो व्यक्तिको भविष्यवाणी गर्न सकिँदैन । कृष्ण कुनै पूर्वनिश्चित ढाँचामा बाँच्दैनन् । किनभने, क्षणको आवश्यकता नै उनको धर्म हो । उनी क्षण–क्षण जिउ“छन् र क्षण–क्षण निर्णय गर्छन् । यस्ता व्यक्तिको जीवनमा विरोधाभास देखिनु कुनै आश्चर्य होइन । श्रीकृष्ण चरित्रवान् होइनन्, व्यक्तिवादी हुन् । मुस्लिम कवि रसखानले कृष्णचरित्रको विशेषता निम्न पदमा बडो मिठो गाएका छन् –‘जाहीं अनादि अनन्त श्रुति वेद बतावेनारद ते शुक, व्यास रटैं तौं पार न पावेंताहिं अहिर कि छोहरिया छछिया​भरी छाछ पैं नाच नचावे ।’‘जसलाई श्रुति र वेदहरू सबैले अनादि र अनन्त बताउ“छन् । नारद, शुकदेव र व्यास जस्ताले जति खोजे पनि पार पाउँदैनन् । त्यस्ता कृष्णलाई ग्वाला युवतीहरूले ठेकीभरि मोहीका लागि नचाउँछन् ।’गीताका श्रीकृष्ण परम् विद्वान्, ज्ञानवान्, गम्भीर छन् भने भागवतका श्रीकृष्ण एकदमै चञ्चल गैरगम्भीर र अति रसिक छन् । भवगत् गीतामै कृष्णको अनेक व्यक्तित्व देखिन्छ । महाभारतमा श्रीकृष्ण एक सच्चा मित्र, एक परम् योगी, कुशाग्र विश्लेषक, प्रखर कर्मयोगी, सर्वत्यागी परिव्राजक, ज्ञानीजस्ता अनेक गुणसम्पन्न व्यक्तित्वका रूपमा देखापर्छन् । कहिले उनी शान्तिदूतका रूपमा देखा पर्छन् भने कहीँ युद्धका परम पक्षपातीका रूपमा ।कृष्णको व्यक्तित्व परस्परविरोधी आयामहरूले भरिएको भए पनि त्यही बीचमा पनि एक समन्वयको संगीत छ । जुन कृष्ण बाँसुरी बजाएर नाच्छन् त्यही कृष्ण शुदर्शन चक्रले संहार गर्छन् । जो कृष्ण बृजवालाहरूका दहीका घैंटा फोरी रमाउ“छन्, जमुनामा स्नान गरिरहेका युवतीका वस्त्र चोरेर नग्न पारी उनीहरूलाई जिस्क्याउ“छन्, त्यही कृष्ण युद्धमैदानमा गीताजस्तो गहन, गम्भीर उद्घोष गर्छन् । कृष्णको व्यक्तित्वको यही विराटता र निजता हो । यस्ता विरोधी स्वरहरूको समन्वय क्राइष्टमा, बुद्धमा, महावीरमा, मोहमदमा, राममा कसैमा भेट्न सकि“दैन । त्यसकारण हिन्दूहरूले श्री कृष्णबाहेक अरू कुनै अवतारलाई पूर्ण मान्दैनन् ।केही विद्वान्को मत छ– कृष्ण एक व्यक्ति होइनन्, अनेक व्यक्तिका कथाहरू हुन् । कसैकसैले त कृष्णको व्यक्तित्वको विविधता देखेर यो कविहरूको रंगीन कल्पनामात्र हो भन्छन् । यदि आधुनिक मनोवैज्ञानिकहरूलाई विश्लेषण गर्न दिने हो भने उनीहरूले कृष्णमा बहुचित्तवान्, मल्टीसाइकिक सेजोफ्रेनिक व्यक्तित्व देख्लान् । ती कृष्ण कहिले परम आनन्दित हुन्छन् भने कहिले एकदम शान्त भइदिन्छन् ।कहिले दुःखवादी देखिन्छन् भने कहिले एकदम हर्षवादी । यस्ता विरोधाभासी व्यवहार देखाउने मनलाई आधुनिक मनोविज्ञानले खण्डित चित्त या सेजोफ्रेनिक माइन्ड भन्दछ र रोगका रूपमा लिन्छ । तर, रुग्ण र विक्षिप्त मन कहिल्यै आनन्दित र परम् सृजनशील हुनै सक्दैन । त्यसैले कृष्णको व्यक्तित्व अबुझ र अपरिभाषित छ ।कृष्ण शब्दको अर्थ हुन्छ त्यस्तो केन्द्र, जसले सबैलाई आकर्षित गर्छ । त्यसकारण कृष्णले जति कवि, कलाकार, लेखक, योगी, ज्ञानी, भक्तलाई आकर्षित गरेका छन्, त्यति अन्य कसैले गर्न सकेका छैनन् । विगत ५ हजार वर्षमा श्रीकृष्ण हिन्दू चित्तको परम आकर्षणका केन्द्र बनी बसेका छन् र यो आकर्षण अब हिन्दू चित्त र भारतखण्डमा मात्र सीमित छैन । गीता अनुवादित भई पहिलोपटक पश्चिममा पुग्दा पश्चिमी दार्शनिकहरू छक्क परे । ७ सय श्लोकभित्र जीवनमा उठ्न सक्ने समस्त प्रश्नहरू र तिनका उत्तर साथै समस्त दर्शनको सार निचोड त्यो पनि कुनै धर्म वा सम्प्रदायसँग नबाँधीकनै ‘नन सेकुलर’ स्वरूपमा ।१९६५ मा पश्चिम बंगालबाट ६९ वर्षको वृद्धावस्थामा कृष्णको सन्देश लिएर अमेरिका पुगेका भक्तिवेदान्त स्वामी प्रभुपादले १२ वर्षभित्र ४ हजार गोरालाई दीक्षा दिई संसारभरि १०० भन्दा बढी कृष्ण भावना संघका मन्दिरहरू बनाउनुभयो । उहा“ पुगेको ५ वर्षभित्रै विश्वभरि नै कृष्ण चैतन्य आन्दोलनको नाम प्रख्यात भयो । संसारका सबै प्रमुख शहरहरूमा कृष्ण संकृतन गुन्जियो ।यद्यपि अनेक सरकारहरूले यसलाई भित्रभित्रै रोक्न अनेक प्रयासहरू नगरेका होइनन् । तर, कृष्णको शिक्षणको आकर्षणले सबै सीमा तोडेर आफूलाई स्थापित गरेरै छाड्यो । यद्यपि प्रभुपादको पूरै हरे कृष्ण आन्दोलन गीतामा नभई भागवतमा आधारित छ । किनभने उहाँले हरेक व्यक्तिलाई सुरुदेखि नै कण्ठीधारी वैष्णव ब्र≈मचारी भक्त बनाउने चेष्टा गर्नुभयो, चियासम्म पिउन निसिद्ध गरिदिनुभयो । गीतामा आधारित दमनमुक्त उदात्त र उदार विचारहरूमा उहा“को शिक्षण आधारित भएको भए अहिले आधा विश्वले कृष्णलाई अपनाउनेथियो ।कृष्णको अर्को विशेषता के हो भने ५ हजार वर्षपूर्व जन्मिएर पनि उनले भविष्योन्मुखी शिक्षण गरे । आउने दिनमा धर्मले बाँच्नु छ भने सान्प्रदायिक संकीर्णताबाट मुक्त हुनैपर्छ ।विशेषतः सिग्मन्ड फ्रायडपछि मनुष्य एक नयाँ आमायमा सोच्न विवश भएको छ । अब दमनवादी दर्शन धेरै दिन बाँच्दैनन् । दमनले विक्षिप्तता र कुरूपता मात्रै पैदा गर्छ । यस पृष्ठभूमिमा कृष्णको जीवन्त र समग्र स्वीकारको धर्म नयाँ सम्भावनाका रूपमा रहेको छ ।अल्वर्ट स्वेत्जरले भारतमा प्रचलित धर्मको आलोचनामा एउटा महत्वपूर्ण अभिव्यक्ति दिएका छन् । उनले भनेका छन्– भारतका सबै धर्म जीवननिषेधित छन् । यस कुरामा सच्चाइ छ, तर कृष्णका हकमा भने यो कुरा सरासर गलत हो ।दुःखवादी धर्महरूको अथाह मरुभूमिमा कृष्ण टिमटिमाउँदा ओएसिस हुन् । सबै गम्भीर गुरुहरूका बीच नाचिरहेका कृष्णले मात्रै सुन्दरता र उल्लासलाई पूर्णरूपमा आत्मसात गरेको पाइन्छ । सुन्दर जीवन, सुन्दर वस्त्र, नाच, कीर्तन, ठट्टा, रोमान्स यी सब कृष्णलाई स्वीकार छन् । तर, कृष्णको बहुआयामिक व्यक्तित्वलाई कृष्णका भक्तहरूले पनि स्वीकार्न सकेका छैनन् । कृष्णमाथि जति लेखिएको छ र गीताको जति भाष्य गरिएको छ ती सबै एकांगी छन् । पूर्ण कृष्णलाई अहिलेसम्म ओशोसिवाय कसैले समेट्न सकेको छैन ।गान्धी गीतालाई माता भनी पूज्छन् तर युद्धभूमिका कृष्ण उनलाई स्वीकार्य छैनन् । सुरदास बालकृष्णको गुनगान गर्छन्, युवा तर प्रेमी कृष्ण उनलाई पच्दैनन् । तिलक कर्मयोगी कृष्णलाई मात्र मान्छन् । जयदेवलाई प्रेमी र रसिक कृष्ण मात्र स्वीकार्य छन्, वैराग्यका प्रतीक कृष्ण उनलाई मान्य छैनन् । त्यस्तै स्वामी प्रभुपाद गीतालाई भक्तिशास्त्रका रूपमा मात्र चित्रण गर्छन्, सांख्यका कृष्ण उनलाई स्वीकार्य छैनन् ।यसप्रकार कृष्णलाई समग्ररूपमा बुझ्नु सट्टा सबैले आफ्नो–आफ्नो रुझानमात्रै कृष्णमा देख्छन् । पहिलोपटक कृष्णको बहुआयामिक व्यक्तित्वलाई ओशोले बुझेजस्तो लाग्छ । उहा“द्वारा रचित साढे ६ हजार पृष्ठको विस्तृत गीता दर्शनमा मात्र श्रीकृष्णका सबै आयामलाई बुझेको र व्यक्त गरेको पाइन्छ ।