आज २४औँ जनयुद्ध दिवस । यसलाई सत्तारुढ नेकपाले देशव्यापी रुपमा मनाउँदैछ । विगतमा दुई विपरीत ध्रुवमा उभिएका एमाले र माओवादी पार्टीबीच एकता भई संयुक्त रुपमा जनयुद्ध दिवस मनाउनु आफैँमा ऐतिहासिक कदम हो । माओवादी जनयुद्धको जगमा भएको यो युगान्तकारी परिवर्तन सम्मान र इतिहासप्रतिको साझा अपनत्वलाई दर्शाउँछ । जनयुद्ध आफैँमा विशिष्ट राजनीतिक कदम थियो भनिरहन नपर्ला । बीसौँ सताब्दीमा भएका कम्युनिस्ट क्रान्तिले स्थापना गरेका समाजवादी सत्ताहरुहरुमध्ये मुख्यतः सोभियत समाजवादी सत्ताको विघटनपछि अन्तर्राष्ट्रिय कम्युनिस्ट आन्दोलनमा ठूलो फेरबदल आयो । शोभियत संघ र पूर्वी युरोपका समाजवादी सत्ताहरुको विघटनसँगै अन्तराष्ट्रिय कम्युनिस्ट आन्दोलनमा आएको निराशा र विघटनले नेपाली कम्युनिष्ट आन्दोलन पनि अछुतो रहन सकेन । जसका कारण नेपालका कतिपय कम्युनिस्ट पार्टीहरुले पनि आफ्नो आधारभूत मूल्यमान्यता र सिद्धान्तलाई थाती राखेर २०४६ को आन्दोलनसँगै प्राप्त राजतन्त्रसहितको वहुदलीय व्यवस्थामा आफूलाई समाहित गर्न पुगे ।राष्ट्रिय र अन्तराष्ट्रिय कम्युनिस्ट आन्दोलनले धक्का खानुपरेको र प्रतिकूल परिस्थिति सामना गर्नु परिरहेको विषम स्थितिमा २०५२ फाल्गुण १ गते अर्थात् आजैका दिनबाट तत्कालीन नेकपा (माओवादी)को नेतृत्वमा महान जनयुद्धको सुरुवात भएको थियो । नेपालजस्तो सानो मुलुकमा माओवादी दर्शनमा आधारित जनयुद्धलाई अधिकांश मानिसले दुस्साहसवादी कदमका रुपमा अथ्र्याउँदै यो धेरै दिन टिक्न नसक्ने उग्रवादी वामपन्थी दुस्साहसवादका रुपमा चित्रित गर्दै थिए । तर सबै अड्कलबाजीलाई चकनाचुर पार्दै जनयुद्धले विश्वलाई नै चकित पार्दै गुणात्मक विकास गर्दै गर्यो । जनयुद्धका कारण तत्कालीन राजनीतिक शक्ति सन्तुलनका आधारमा २०६२ मंसिर ७ मा तत्कालीन संसदवादी दल र विद्रोही माओवादीबीच १२ बुँदे सहमति हुन गयो । यसले नेपाली राजनीतिमा युगान्तकारी परिवर्तनको आधार तयार गर्यो । जसअनुसार संविधानसभा र गणतन्त्रका लागि जनआन्दोलन र जनयुद्धको संयोजन सहित १९ दिने जनआन्दोलन भयो । यो आन्दोलनले पुरानो संविधान र सरकारको खारेजी, अन्तरिम संविधानको निर्माण, अन्तरिम सरकारको गठन, संविधानसभाको निर्वाचनमार्फत् गणतन्त्रको घोषणा गर्ने माओवादी एजेण्डामा राष्ट्रिय सहमति बन्न पुग्यो । व्यापक षड्यन्त्र र दाउपेचका वावजुद नेपालमा ऐतिहासिक पहिलो संविधानसभाको निर्वाचन सम्पन्न भयो । उक्त निर्वाचनमा माओवादी पार्टीलाई नेपाली जनताले आफ्नो मतद्वारा सबैभन्दा ठूलो पार्टीका रुपमा निर्वाचित गराए । यो निर्वाचन परिणामलाई यथास्थितिवादी शक्तिले सहज रुपमा नस्वीकार्दा निर्वाचन सम्पन्न भएको ५ महिनापछि मात्रै माओवादी अध्यक्ष प्रचण्डको नेतृत्वमा नेपालमा पहिलो गणतान्त्रिक सरकारको गठन भयो ।आर्थिक, सामाजिक, राजनीतिक, साँस्कृतिक रुपान्तरणका लागि उथलपुथलकारी युद्धको नेतृत्व गर्दै आएको माओवादीको प्रभाव रहेको संविधानसभा र सरकारका विरुद्ध व्यापक घेराबन्दी सुरु हुन थाल्यो । जसका कारण माओवादी नेतृत्वकै सरकार र संविधानसभा असफल भयो । संविधानसभाबाट संविधान बन्न नसकेपछि दोस्रो पटक संविधानसभाको निर्वाचनमा जान मुलुक बाध्य भयो । उक्त निर्वाचनमा माओवादी पार्टी तेस्रो शक्तिमा खुम्चिन पुग्यो । माओवादीलाई कमजोर बनाएपछि मात्रै परिवर्तनका एजेण्डालाई कमजोर बनाउन सकिन्छ भन्ने शक्तिहरु दोस्रो संविधानसभामा हावी भए । त्यसो त माओवादी आफैँ पनि आन्तरिक शक्ति संघर्षमा विभाजित भए । वदलिएको परिस्थिति र राष्ट्रिय आवश्यकतालाई बुझ्ने र लागु गर्ने सवालमा माओवादीभित्र देखापरेको अन्तरविरोध, गुट–उपगुटका कारण माओवादी थप कमजोर हुँदै थियो । जसका कारण माओवादी मात्रै होइन, मधेसी, महिला, जनजाती, मुस्लिम लगायतका जनताका मागहरु कमजोर बन्न पुगे । यद्यपि माओवादी आफू कमजोर भए पनि स्वाभिमान र अधिकारको लडाईंमा युगौँदेखि पछि परेकाहरुलाई यसले सशक्तीकरण गर्यो । ‘नहुनुभन्दा कानो मामा भए नि जाती’ भनेझैँ व्यापक कमीकमजोरीका बीच माओवादीले आफ्ना आधारभूत मुख्य एजेण्डालाई संविधानमा लिपिबद्ध गरी नयाँ संविधान जारी गर्ने कुरामा अगुवाइ गरेकै हो । तत्कालीन शक्ति सन्तुलनका आधारमा माओवादीले योभन्दा प्रगतिशील संविधान दिन सक्ने स्थिति थिएन । अबको कार्यभार  संविधान कार्यान्वयन, राज्यको पुनर्संरचनासहित राजनीतिक स्थीरता र समाजवादको आधार तयार पार्न समाजवादी शक्तिहरु मुख्यतः कम्युनिस्ट पार्टीहरुबीचको एकता पहिलो आवश्यकता थियो र हो । २०२८ सालमा जनवादी राज्यसत्ताका लागि माओवादलाई आत्मसाथ गर्दै झापाबाट सशस्त्र संघर्षको उद्घोष गर्दै नेपाली राजनीतिमा उदाएको तत्कालीन माले (पछि एमाले) र २०५२ साल फाल्गुण १ गतेबाट नयाँ जनवादी राज्यसत्ता स्थापनाका लागि माओवाद नै मान्दै जनयुद्धको शंखघोष गरेको मााअ‍ेवादी (पछि माओवादी केन्द्र) बीच लामो समयपछि अहिले एकता प्रक्रिया सम्पन्न भएको छ । दर्शन एउटै भए पनि फरक राजनीतिक अभ्यास गर्दै आएका यी दुई ठूला कम्युनिस्ट पार्टीहरुबीच पार्टी एकता हुनु मुलुकको आवश्यकता र जनताको चाहना हो ।नवगठित नेकपाको मार्गदर्शक सिद्धान्त माक्र्सवाद–लेनिनवाद हो भने क्रान्तिको लक्ष्यको वैज्ञानिक समाजवाद हो भनिएको छ । समाजवादी क्रान्तिको आधार तयार पार्नु पार्टीको तत्कालीन कार्यदिशा हो । गणतन्त्रको स्थापनासँगै नेपाली समाज पुँजीवादी युगमा प्रवेश गरेकाले पुँजीको विकास गर्दै समाजवादको आधार तयार पार्नु नेकपाको तत्कालीन कार्यभार हो । यससँगै वैचारिक र सांगठानिक व्यवस्थापनमा ठूलो चुनौती छ । सशस्त्र संघर्ष र माओवादी दर्शनबाट प्रशिक्षित माओवादी र संसदीय अभ्यासमा अभ्यस्त एमालेबीचका कार्यकर्ताहरुलाई एउटै विचारको व्यानरमुनि एकीकृत गर्न पनि त्यति सजिलो छैन ।तसर्थ पनि पार्टीले ठोस कार्यनीति लिन र कार्यविभाजन गर्न सकेको छैन । केन्द्रमा एकता भए पनि तल्ला कमिटिहरुमा एकता अवरुद्ध छ । केन्द्रीय समितिकै नेताहरु भूमिकाविहीन भएका छन् । सरकार र पार्टीबीच उचित संयोजनको अभावका कारण पार्टीभित्रैबाट सरकारको आलोचना सुरु हुन थालेको छ, जसले विपक्षीलाई नै बल पुगिरहेको  छ । त्यसैले यो अन्यौलतालाई र अकर्मण्यतालाई चिर्नका लागि पार्टी एकतालाई तत्काल पूर्णता दिने, शान्ति प्रक्रियाका बाँकी कामलाई बीट मार्दै सरकारलाई प्रभावकारी बनाउनु नै पार्टीको अहिलेको कार्यभार हो ।सरकारबाट अपेक्षा  परिवर्तनलाई संस्थागत गरेर ‘सुखी नेपाली, समृद्ध नेपाल’ बनाउनको लागि जनताले कम्युनिस्ट पार्टीलाई बहुमत दिएका हुन् । देशबाट गरिबी, अशिक्षा, अभाव, असुरक्षा, भ्रष्टाचार, कुरिती–कुसंस्कारको अन्त्य गरी स्थायित्वसहित राष्ट्रिय अर्थतन्त्रको निर्माण गर्नु र समाजवादी क्रान्तिको आधार तयार पार्नु सरकार र पार्टीको प्रमुख दायित्व हो । तर जनताका तत्कालीन र आधारभूत समस्याभन्दा पनि ठूलो महत्वाकांक्षी योजनातिर सरकार उन्मुख भएको हो कि भन्ने भान हुन्छ । पार्टीका नेताहरुले ख्याल गर्नुपर्ने कुरा यो हो कि सरकारका काममा नै नेकपाको भविष्य जोडिएको छ । चुनावमा गरिएका प्रतिबद्धता र जनताका सपना पूरा गर्न सरकार दृढ इच्छाशक्तिका साथ अगाडि बढ्नुपर्ने हो तर सरकार यतिबेला प्रतिपक्षबाट मात्रै होइन, आफ्नै पार्टीभित्रबाट समेत आलोचित भइरहेको छ । चुनौती र अवसरका बीचमा उभिएको सरकारले सामाजिक रुपान्तरणसहित समाजवाद आधार तयार पार्ने कार्यक्रमहरु अगाडि बढाउन जरुरी छ । होइन भने निरन्तर बहुमतमा रहे पनि जनअपेक्षा अनुसार काम गर्न र राष्ट्रिय स्वाधीन अर्थतन्त्र निर्माण गर्न नसक्दा संसारमा धेरै प्रगतिशील सरकारहरु असफल भएका उदाहरण छन् ।   