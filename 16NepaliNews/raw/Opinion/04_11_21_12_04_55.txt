डा. केशवमान शाक्य र मनिकर कार्की अहिले देश राजनीतिक रूपान्तरणको एउटा प्रक्रियाको उत्कर्षमा छ । निरङ्कुश राजतन्त्रको अन्त्यसँगै देशमा गणतन्त्र, धर्मनिरपेक्षता, सङ्घीयता, समावेशी तथा समानुपातिक प्रतिनिधित्वसहितको लोकतन्त्रको उदय भइसकेको छ भने सङ्घीय स्वरूपमा पुनःसंरचित स्थानीय तहको पहिलो र दोस्रो चरणको निर्वाचनसमेत सम्पन्न भइसकेको छ । यो निर्वाचनले संविधानतः पुनःसंरचित राज्यको स्थानीय तहमा आर्थिक तथा राजनीतिक अधिकारको निक्षेपण गर्नेछ ।अब निर्वाचन पश्चात् स्थानीय तहहरूमा धमाधम स्थानीय सरकार गठन भइरहेको छ । यद्यपि अब प्रदेश नं. २ मा चुनाव हुन बाँकी छ र त्यहाँको चुनावले स्थानीय सरकारको स्वरूपले पूर्णता पाउनेछ । अब स्थानीय तहको निर्वाचन पश्चात् प्रदेश अनि सङ्घको समेत निर्वाचन सम्पन्न भई संविधानले व्यवस्था गरेको सङ्घीय स्वरूपमा देश पुनःसंरिचत हुनेछ । स्थानीय, प्रदेश र सङ्घ गरी तीनवटै तहको निर्वाचन सम्पन्न भइसकेपछि राजनीतिक व्यवस्था परिवर्तनको युगीन अध्याय व्यावहारिक रूपमै कार्यान्वयित हुनेछ र मुलुक अर्को चरणमा प्रवेश गर्नेछ ।  त्यो हो– आर्थिक विकास र समृद्धिको चरण । यद्यपि राजनीतिक व्यवस्था परिवर्तनको अध्यायको सफल कार्यान्वयन हुनका लागि केही जटिलताहरू पक्कै छन् । तिनको कुशल व्यवस्थापन नै अहिलेको आवश्यकता पनि हो । अनि नयाँ संविधानको कार्यान्वयनमा देशका राजनीतिक शक्तिहरू र आम नागरिकमा कत्तिको सहकार्य हुन्छ, त्यसैमा यी मुद्दाहरूको भविष्य पनि अन्तरनिहित हुनेछ ।मुलुकको व्यवस्था परिवर्तनसँगै अहिले राजनीतिक, आर्थिक, सामाजिक एवं सांस्कृतिक सम्बन्धहरूको अन्तरवस्तुमा युगीन फड्को अर्थात् प्याराडाइम सिफ्ट हुने सङ्क्रमणकालीन अवस्थाबाट हामी गुज्रिरहेका छौँ । वस्तुतः यो अवस्थाले आम नागरिकको गरिखाने जीवनशैलीमा परिवर्तनको उद्देश्य बोकेको हुन्छ । आम जनताको गुणस्तरीय दैनिकी र भरपर्दो आम्दानीको स्रोतको अपेक्षा गरेको हुन्छ । समाजको पिँधसम्मै राजनीतिक परिवर्तनको प्रत्यक्ष अनुभूति गर्न पाउने अवस्थाको परिकल्पना गरेको हुन्छ । नागरिकको आत्मसम्मानपूर्ण बाँच्न पाउने हैसियत बनाउने अपेक्षा गरेको हुन्छ । हो, निःसन्देह त्यो भनेको आर्थिक विकास र समृद्धिकै अवस्था हो ।  मूलतः विकास भनेको भौतिक सम्पन्नताको अवस्था हो, जसमा भौतिक संरचनाहरूको निर्माण र उत्पादन पर्याप्त मात्रामा भएको मानिन्छ । तर, समृद्धिले ती भौतिक संरचना र उत्पादित वस्तु तथा सेवाको समन्यायिक वितरणसमेतलाई जनाउँदछ । समृद्धिले आम जनताको जीवनस्तरमा आउने परिवर्तनसमेतलाई इङ्गित गर्छ र यसले समुन्नत समाजको निर्माणलाई जोड दिन्छ । हो, हामीलाई अहिले चाहिएको त्यही समन्यायिक वितरणसहितको आर्थिक विकास अर्थात् समृद्धि हो । इतिहासमा के गर्यौँ ? आधुनिक विकासको इतिहास हेर्दा केवल शासकीय ऐस, आरामको मनोकङ्क्षा पूरा गर्नका लागि विकासको प्रक्रिया सुरु भएको देखिन्छ । जङ्गबहादुर राणाले बेलायतको भ्रमण गरेपछि सुरु भएको आधुनिक विकासको प्रक्रिया दरबारबाट बाहिर पुग्नै सकेन । जङ्गबहादुरले बेलायत भ्रमण गरेपछि त्यहाँको दरबारको बनावट, साजसज्जाका वस्तुहरू, बगैँचा, पानीका फोहोरा, दरबारभित्र बिजुलीबत्तीका झुमरहरू देखेपछि नेपालमा पनि त्यही शैलीमा दरबार बनाउन लगाए । वीर समशेरले सुन्दरीजलबाट पानी ल्याएर बगैँचामा पानीको फोहरा राखे भने चन्द्र समशेरले फर्पिङबाट बिजुली निकालेर दरबारमा झुमर बाल्न सुरु गरे । अनि जुद्ध समशेरले मकवानपुरको भीमफेदी हुँदै चित्लाङको बाटो मोटर बोकाएर काठमाडौँ झिकाए । त्यहीँ मोटर गुडाउनका लागि काठमाडौँको न्युरोडदेखि रत्नपार्क वरिपरि बाटो बनाए ।  त्यसयता महेन्द्रले विकासलाई मुख्य नारा बनाए तर उनले जनताका राजनीतिक अधिकारहरू कुण्ठित गरेर विकासको मूल फुटाउँछु भन्दा त्यो केवल खोक्रो नारामै सीमित रहन पुग्यो । २०१७ सालयता चीन र रुसले केही कारखानाहरू बनाइदिए । युरोप, अमेरिका र जापानले आर्थिक विकासको प्याकेजहरू दिए । तर, यी सबै सहयोगहरू केवल औपचारिकतामै सीमित देखियो । सन् १९९० पछि चाहिँ नेपाल भित्रिने वैदेशिक सहयोगहरू सबै ‘पिस मिल एप्रोच’मा गयो । यसमा हामीले हाम्रो आवश्यकता र प्राथमिकता अनुसार केही गर्न नपाउने अवस्था सिर्जना हुन पुग्यो ।  यही अवधिमा विकासका लागि भन्दै आवधिक पञ्चवर्षीय योजना सुरु भयो । पञ्चवर्षीय योजनाहरूले ल्याएको मुख्य कार्यक्रममा भूमिसुधार, औद्योगिक विकास, कृषिको आधुनिकीकरण, आधारभूत आवश्यकता पूरा गर्ने, आफ्नो गाउँ आफैं बनाऊँ, गरिबी निवरण, साक्षरता बढाउने जस्ता प्रचारात्मक प्रकृतिका कार्यक्रमहरू नै थिए । फेरि ती सबै कार्यक्रमहरूको वित्तीय व्यवस्थापक विदेशी दाताहरू नै हुने भएकाले जेजति काम गर्नुपर्ने हो, दाताहरूकै खटन र प्रेस्क्रिप्सनका आधारमा गर्नुपर्ने भयो ।  यहाँ न त औद्योगिक विकासको मास्टर प्लान नै तयार भयो न त जीविकोपार्जनकेन्द्रित विकासको मोडेलले फड्को नै मार्न सक्यो । देशमा ठूलो मात्रामा रोजगारीको अवसर सिर्जना हुन सकेन र सन् ९० पछि ग्रामीण क्षेत्रमा बेरोजगार भएर बसेका युवाहरू विदेशतिर कामको खोजीमा जाने प्रवृत्ति सुरु भयो । अहिले ५० लाख युवाहरू विदेशमा काम गरिरहेका छन् । यसरी हेर्दा आर्थिक विकासका लागि इतिहासको झण्डै २०० वर्षमा हामीले केही पनि गरेको देखिँदैन । अबको सम्भावना के हो ? समृद्धिका लागि सबैभन्दा पहिले हाम्रो सम्भावनाको पहिचान गर्नुपर्छ । प्राकृतिक स्रोत साधन, जलस्रोत, जमिन, वनजङ्गल, पर्यटन क्षेत्र, जनशक्ति र दुई ठूला छिमेकी देशको बजार नै हाम्रा सम्भावनाहरू हुन् । नेपालले आफूलाई यी दुई देशहरूको आर्थिक गतिविधिको केन्द्र बनाउन सक्छ, जसका लागि गतिशील पुल बनेर आफूलाई विश्व बजारसँग जोड्न सम्भव छ । हामी आफ्नै आन्तरिक कारणले विगत लामोसमयसम्म राजनीतिक अलमलमै रुमल्लिन पुग्यौं । भारतीय विकास अर्थशास्त्री दीपकलाल यस्तो अवस्थालाई ‘डिरिगिस्टे डोग्मा’ भन्छन्, जसको अर्थ हो अलमल र अन्योलग्रस्त हुनु हो । हामी पनि इतिहासदेखि नै विकास र समृद्धिको सवालमा त्यही डोग्मामै रुमल्लिरहेका छौँ । अब हामी त्यो अलमलबाट बाहिर निस्कने बेला भइसकेको छ । हाम्रो सम्भावनाको क्षेत्रमध्ये जलस्रोतको उपयोगको सवालमा हामीले योजनाबद्ध काम गर्न सकेका छैनौँ । एक शताब्दीभन्दा लामो समयको विद्युत उत्पादनको इतिहास बोकेको हाम्रो देशले अहिलेसम्म एक हजार मेगावाट बिजुली पनि उत्पादन गर्न सकेको छैन । हामीसँगै विकास थालेका दक्षिण कोरियाले अहिले एक लाख मेगाबाट बिजुली उत्पादन गरिरहेको छ । हामीले जलविद्युत उत्पादनमा जोड दिन सक्यौँ भने औद्योगीकरण र आधुनिकीकरणका लागि आवश्यक पर्ने सम्पूर्ण ऊर्जा पनि प्राप्त हुन्छ र बढ्दै गएको पेट्रोलियम पदार्थको सघन निर्भरतालाई न्यूनीकरण गर्न सकिन्छ । त्यस्तै कृषि, वनजङ्गल, जैविक विविधता र देशको भौगोलिक सुन्दरतालाई नेपालको पर्यटनसँग जोडेर दिगो आर्थिक लाभको क्षेत्र बनाउन सकिन्छ ।  के हो समृद्धिको सूत्र ?  हामीले परिकल्पना गरेको समृद्धि हालिस गर्न सबैभन्दा पहिले आर्थिक विकास र समृद्धिलाई मूल राजनीतिक मुद्दा बनाएर अगाडि बढ्नुपर्छ । त्यसका लागि राजनीतिक दलहरूबाट स्पष्ट दृष्टिकोणसहित कार्यान्वयनको प्रतिवद्धता आउनु जरुरी हुन्छ । अहिले देशको विकास र समृद्धिलाई नै मुख्य गन्तव्य बनाएर देशको वैकल्पिक शक्तिका रूपमा नयाँ शक्ति पार्टीको स्थापना भएको छ । नयाँ शक्तिले नेपालको वर्तमान सन्दर्भ सुहाउँदो समृद्धिको सूत्रको रूपमा ५ ‘स’को डक्ट्रिन प्रस्तुत गरेको छ । जसमा समतामूलक समृद्धि, समानुपातिक एवं समावेशी लोकतन्त्र, स्वाधीनता र सार्वभौमसत्ता, सदाचार एवं सुशासन र समुन्नत समाजवाद रहेका छन् । नयाँ शक्तिले प्रस्तुत गरेको यही ५ ‘स’को डक्ट्रिन नै अबको सन्दर्भमा मुलुकको समृद्धिको सूत्र हो ।  यो हासिल गर्न प्रारम्भिक चरणमा हामीले पर्यटन, कृषि उत्पादन, कृषिजन्य औद्योगिक विकास, सडक तथा भौतिक पूर्वाधार, सिमेन्ट, जडीबुटी प्रशोधन, जलस्रोत जस्ता क्षेत्रको विकास गरेर परनिर्भर अर्थतन्त्रलाई अन्तरनिर्भर बनाउनु जरुरी हुन्छ । नेपाल आफैंसँग भएका कच्चा पदार्थहरूको खपत हुने किसिमका उद्योग कलकारखानाहरू स्थापनामा जोड दिएर औद्योगिक उत्पादन बढाउनुपर्छ ।  पछाडि परेको ग्रामीण अर्थतन्त्र र गतिशील उन्नत सहरी अर्थतन्त्रबीचको अन्तरविरोध कम गर्दै सहरी अर्थतन्त्रमा ग्रामीण अर्थतन्त्रको योगदान बढाउनु नै समृद्धिको आधार हो । ग्रामीण अर्थतन्त्रमा आवश्यकताभन्दा बढी श्रम (सरप्लस लेबर) थुप्रिएको हुन्छ र धेरै अर्ध बेरोजगार हुन्छन् । सहरी अर्थतन्त्र गतिशील हुने हुँदा श्रमको माग बढिरहेको हुन्छ । हामीले समृद्धि हासिल गर्नका लागि गाउँ र सहरको अर्थतन्त्रबीच परिपूरक सम्बन्ध स्थापित गर्नुपर्छ ।  औद्योगिकीकरणको कुरा गर्दा नेपालमा कस्तो प्रकारको उद्योग आवश्यक छ ? यसमा पनि नीतिगत स्पष्टता हुनु जरुरी छ । हामीले पहिलो चरणमा कृषिजन्य पदार्थमा आधारित उद्योग कलकारखानाहरू स्थापनामा जोड दिनुपर्छ । यसो गर्दा हामीले गाउँमा रहेको अनुत्पादक श्रमलाई सहरी क्षेत्रमा ल्याएर रोजगार दिन सकिन्छ । परिणामतः कम्तीमा कृषिजन्य पदार्थहरूको आयातलाई प्रतिस्थापन गर्न सकिन्छ । अहिले हामी गाउँघरमा घुमफिर गर्दा बाटाघाटो नजिकका जमिनहरूमा कृषकले व्यावसायिक तरकारी खेती गरेको देख्छौं । मासु र दुग्धजन्य पदार्थको उत्पादनमा कृषक आकर्षित भएको देख्छौँ । यो केही स्थानीय बजारमुखी गतिविधि भए तापनि यसले मात्रै समग्र देशकै अर्थबजारलाई प्रभावित पार्न सक्दैन । यसर्थ, अबको आवश्यकता भनेको व्यवसायमुखी कृषि नै हो ।  अहिले हामी युवा जनशक्तिको उच्चतम् बचतमा छौँ । देशको कूल जनसङ्ख्याको ४७ प्रतिशत युवा जनशक्ति छ, जुन अहिलेसम्मकै उच्च हो । संयुक्त राष्ट्रसङ्घ विश्व बालकोष र राष्ट्रिय योजना आयोगले भर्खरै गरेको सर्भेक्षणले जनाएअनुसार अबको तीन दशक मात्र उल्लेख्य अनुपातमा देशमा काम गर्ने उमेर समूहको युवा जनशक्ति कायम रहनेछ । त्यसपछि यो अनुपात घट्नेछ, अर्थात् देशमा काम गर्ने युवाशक्तिको अभाव हुनेछ । यसर्थ, हामीसँग पर्याप्त मात्रामा भएको दक्ष, अर्धदक्ष र अदक्ष जनशक्तिको समुचित उपयोग नै हाम्रो सामथ्र्य हो, जुन सबै देशसँग छैन र हुँदैन पनि ।  समृद्धिको अर्को सूत्र हो– भौतिकपूर्वाधारको विकास । नेपाल जस्तो अल्पविकसित देशमा पर्याप्त मात्रामा सडक, सरकारी भवन, बाँध, नहर, रङ्गशाला आदि भौतिक पूर्वाधार निर्माण हुन नसक्नु नै अविकासको कारण हो । देशको कमजोर अर्थतन्त्रमा सरकारले गर्ने पुँजीगत खर्च नै देशमा रोजगार सृजना र आर्थिक गतिशीलताको आधार हुन जान्छ । यसले कूल ग्राहस्थ उत्पादन वृद्धि र कामदारहरूलाई रोजगार र व्यापार व्यवसायमा वृद्धि गर्न सघाउ पुग्छ । तर, विडम्बना के छ भने सरकारको कार्य क्षमता असाध्यै कमजोर हुँदा छुट्याएको बजेट पनि खर्च नहुने र भ्रष्टाचारले धेरै बजेट चुहिन जाँदा अपेक्षा गरे अनुसारको कार्य प्रगति भइरहेको छैन ।   हामीले हामीसँग भएको स्रोत साधनको संरक्षणसहितको सदुपयोग गर्दै आफ्ना आवश्यकता र प्राथमिकता अनुसार यी सूत्रहरूको प्रयोग गरेर आर्थिक विकासको पाइला अगाडि बढायौँ भने अबको केही वर्षमा नै हामी समृद्धिको दिशातर्फ लम्किन सक्छौँ । यसका लागि अब खाँचो छ त स्थिरतासहितको राजनीतिक प्रणाली अनि सक्षम र दूरदृष्टि राख्नसक्ने नेतृत्व । के हामी जनताबाट प्रत्यक्ष निर्वाचित हुने त्यस्तो नेतृत्व पाउन सक्छौँ ? हो, देशको विकास र समृद्धिको सपनालाई साकार पार्न अब शासकीय स्वरूपलाई बदल्ने आँट गर्नैपर्छ ।   