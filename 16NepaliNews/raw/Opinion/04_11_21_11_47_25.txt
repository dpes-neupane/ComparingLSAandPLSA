नेपालका कतिपय राजनेताहरुले भनेको सुनिएको छ, राजनीति गर्नेहरुका लागि साहित्यको केहीे काम छैन । गीतसङ्गीतको काम छैन । कुनै उपयोगिता नै छैन ? यसतर्पm हाम्रो कुनै चासो नै छैन । चासो लिन हामीसित फुर्सत् पनि त छैन । यसो भन्दाभन्दै पनि राजनीतिले साहित्यलाई नसहेको, साहित्यनिर्माताहरुलाई गाली, धम्की र पीडा समेत दिएको इतिहास भने हामी पटक पटक पढिभोगिआएका छौं । मकैको खेती पुस्तकमा लेखकले मकैबालीमा लाग्ने कीराको बयान गर्दा सत्तासीन राणाहरुले आपैmलाई कीरा भनेको ठाने, पुस्तकमा गरिएको कीराको बयान आफ्नै बयान ठाने । राणाहरु पनि शून्य सहनशीलताका थिए । पुस्तक लेखकलाई जेलमा पुर्याए । त्यहीँ सडाएर मारे । सत्तासीन सामन्तहरुका मनोविज्ञानको यो पनि एउटा सटीक दृष्टान्त नै हो । मैले एक जना विद्वान् साथीबाट पुरानो चीनका एक बादशाहको बारेमा सुनेको थिएँ । त्यो बादशाह आफूलाई सर्वशक्तिमान् ईश्वर ठान्थ्यो । अन्य विभिन्न सामन्त महासामन्तहरुमा जस्तै त्यस बादशाहमा पनि कतै कसैबाट आफ्नाबारेमा भएका टीका टिप्पणी सुन्न सक्ने धैर्य थिएन । एक पटक त्यसले  चीनका केही साहित्यकारहरु आफ्ना गीत कविता र काव्यमा आलङ्कारिक भाषाबाट बादशाहको टिप्पणी गर्छन् भन्ने सुनेछ । सुनेपछि उसलाई रातभरि निद्रा लागेन । बिहान सिपाहीहरु बेलाएर उसले राजधानीको ठूलो चउरमा दुईतिर खम्बा गाडेर निश्चित नापको उँचाइमा एउटा डोरी टाँग्न अह्रायो । मुलुकका तमाम कवि गीतकार साहित्यकारहरुलाई त्यस डोरीनिर लहरै उपस्थित गराएर डोरीभन्दा माथि टाउको उठेकाहरुलाई टाउको काट्नू र डोरीमुनि टाउको परेकाहरुलाई कट्टी खुस्काएर थला बसाल्नू भन्ने आदेश दियो । यसपछि चीनमा बादशाहको डोरी भनेपछि लेखक कलाकारहरुले सावधान रहनु पर्ने अवस्था बन्यो । वादशाह त गजबको स्थिति बाँधेँ भन्थ्यो । तर यो स्थिति त्यो बादशाह नमर्दासम्म पनि कायम रहन भने सकेन ।चिनियाँ बादशाहका डोरीकोे यो ऐतिहासिक प्रसङ्ग विगतमा  पन्चप्रशासकहरुका सन्दर्भमा हाम्रो नेपालमै पनि मननीय थियो । पन्चायती प्रशासनमा पनि कविता काव्य गीत लगायतका साहित्य रचनामा सेन्सरसिपको डोरी टाँगिएकै हो । तर पनि कविकलाकारले विभिन्न सिप प्रयोग गरेर आफ्ना रचनाशिल्प जनताबीच पुर्याइछाडे । क्रान्तिकारी युवा तथा विद्यार्थीहरु जनताका आँगन आँगनमा पुगेर ‘गाउँ गाउँबाट उठ’ जस्ता जागृति र क्रान्तिका गीत घन्काउँदै  नाचे । यथास्थितिविरुद्ध जनतामा जागृतिको शङ्खनाद गरिछाडे ।अहिले नेपालमा कुनै बादशाहको शासन छैन । परम्परागत राजा महाराजा एवम् घोषित सामन्तहरुको शासन छैन । निर्वाचन शैली र संस्कति जस्तो भए पनि जनताका मतबाट निर्वाचित प्रतिनिधिका रुपमा नेता कार्यकर्ताहरुको शासन छ । तिनै प्र्रतिनिधिहरुबाट पारित लोकतान्त्रिक विशेषणसहितको सम्बिधान पनि छ । संविधानमा मौलिक अधिकारका प्रावधान पनि छन् । यो यस्तो स्थितिमा अहिले एक जना गायकले ‘लुट कान्छा लुट’ भन्ने एउटा गीत यूट्यूवमा राख्दा धेरै जनताले कान ठाडा पारेर सुने । एकै रातमा गीत सर्व व्यापक भयो । गीत व्यङ्ग्यको लवजमा थियो र त्यसमा कतिपय बिम्वहरु प्रयोग भएका थिए । गीत सरल सुबोध भएकोले जनसाधारणले बुझ्न गाह्रो थिएन ।पन्चायतकालमा गाउँ गाउँबाट उठ जस्ता गीतमा क्रान्तिकारी युवाहरु र विद्यार्थीहरु बुरुक् बुरुक् नाचेजस्तै यसपालि यो ‘लुट कान्छा लुट’ गीतमा सर्वसाधारण जनता चोक चोक र आँगन आँगनमा निस्केर नाचे । जनता लुटाहा भएर र लुट्न उत्प्रेरित भएर नाचेनन् । लुट संस्कृतिका विरुद्ध जुरु जुरु भएर नाचे । जनता मूर्ख बनेर नाचेनन्, चेतनशील बनेर नाचे ।  गीतको व्यङ्ग्यबोधका साथ नाचे । यथास्थितिविरोधी राजनीतिक उत्साहनका साथ नाचे । गीतको आवाजलाई आफ्नै आवाज बनाएर नाचे ।मलाई लाग्यो जनतामा यो व्यङ्ग्यचेतना हाम्रा प्रधानमन्त्री ओलीज्यूकै निरन्तर शिक्षण प्रशिक्षणको करामत हो । हाम्रा प्रधानमन्त्री प्रत्येक प्रसङ्गमा एक दुइटा उखान तुक्का प्रयोग गर्नुहुन्छ । हाम्रा प्रायःजसो उखानतुक्का व्यङ्ग्यमूलक नै छन् । यस कोणबाट हाम्रा प्रधानमन्त्री ओली हर अभिव्यक्तिमा व्यङ्ग्य पस्कनुहुन्छ । उहाँ सफल व्यङ्ग्यकार हुनुहुन्छ । उखानतुक्का हाम्रो समृद्ध नेपाली जनजीवनमा वर्षौँअघिदेखि उम्रेर हुर्केको एक किसिमको व्यङ्ग्य कविता नै हो । प्रधानमन्त्री ओली कवि पनि हुनुहुन्छ ।नेपाली कांग्रेस त कविता बुझ्दैन । देश के हो, जनता के हो त्यो पनि बुझ्दैन नेपाली कांग्रेस । काँग्रेस त केवल सत्ता र सम्पत्तिको भाषा बुझ्छ । त्यसैको लागि गति छाडेर लागि पर्छ । काङ्ग्रेसको विगत ३० वर्षको इतिहासले यसै भन्छ । आफूलाई मार्क्सवादको धुरन्धर ठान्ने हाम्रा कामरेडहरु त जनता र जनपक्षीयताका नारामा उक्लेर चुनाव जित्दै सत्तामा आएका हुन् । अहिले उनीहरु जनताको सुख र मुलुकको समद्धिको पक्षमा छन् । लूटका पक्षमा छैनन् । जो लूटका पक्षमा छैनन् र भ्रष्टाचारप्रति शून्य सहाशीलताको गुरुगम्भीर अभ्यासमा छन्  तिनले लूट कान्छा लूट जस्ता व्यङ्ग्य शैलीका साधारण गीतबाट तर्सनु र उतर्सिनु पर्ने कुनै कारण नै छैन । भन्न मनै लाग्छ भने ‘हामी नेपाली काङ्ग्रेसको निरन्तरता होइनौं, हामी देश र जनता लुट्ने काम गर्दैनौं, तिमीले आँैल्याएका कान्छा हामी होइनौं, हामी त तिमीहरुका आवाजको कदर गर्ने जनप्रतिनिधिहरु हौँ’ भनिदिए पुग्छ । हैन र ?व्यङ्ग्यचेतका हिसावले हेर्दा नेपालीहरु अनजान छैनन् । हाम्रा कामरेडहरु पनि अनजान हुनुहुन्न । खराब मान्छेहरुलाई मात्र खराबीप्रतिको व्यङ्ग्य सुन्दा असह्य हुन्छ । मर्नुबराबर पनि लाग्न सक्छ । असल मानिसहरुलाई त खराबहरुप्रतिको व्यङ्ग्य सुन्दा असहज लागदैन । दुःख लाग्दैन । बरु स्वाद लाग्छ । गीत कविता काव्य र सामान्य अभिव्यक्तिमा पनि व्यङ्यले तिक्खर पना थप्छ । तिक्खर अभिव्यक्तिमा व्यङ्ग्य त हुन्छ नि ।घरको बार्दलीबाट सडकतिर फर्केर कसैले चोर, चोर, भन्दै करायो भने सडकमा फाल छोडेर भाग्ने दगुर्ने को हुन्छन् ? चोरको खुट्टा काट् भन्दा खुट्टा तान्ने को हुन्छन् । ती कि त चोर हुन्छन् कि त होस गुमाएर चल्ने दगुर्ने बिचरा मनुवाहरु हुन्छन् । यो नेपाली जनताले युगौंदखि भनिआएको र बुझिआएको कुरा हो । साधारण व्यङ्ग्यगीतबाट तर्सिने उतर्सिने साथीहरु, भन्नुस् त  तपाइँहरु को ? सर्वसाधारण जनताको व्यङ्ग्यमिश्रित आवाजबाट तपाइँलाई दुःख लाग्यो ? तपाइँहरु कुन संसारबाट आउनुभएको ? तपाइँहरु पनि इतिहासका चिनी बादशाहले जस्तै कवि साहित्यकार गीतकार र गायकहरुका अगाडि नापोको डोरी तन्काउन चाहनुहुन्छ ?साथीहरु, तपाइँहरु अध्यक्ष ओलीका कार्यकर्ता हुनुहुन्छ भने वहाँबाट व्यङ्ग्यबोध पनि ग्रहण गर्नुहोस् । ग्रहणशीलताले राजनीतिक व्यक्तित्वमा प्रखरता थप्छ । साहित्य, गीत संगीत त ओखती हो । यसबाट विकृति विसङ्गतिका कीटाणृुहरु मर्छन् । स्वास्थ्यलाभ हुन्छ । पुराणकालमै ऋषि मार्कण्डेयले पत्ता लगाएको थेरापी पनि हो गीत सङ्गीत र साहित्य । (श्रुतं हरति पापानि तथारोग्यं प्रयच्छति । अर्थाथ् सुन्दा रोग हरण हुन्छ, पाप हरण हुन्छ, आरोग्य प्राप्त हुन्छ ।—मार्कण्डेय पुराण ।) ओखतीले रोगाणुहरु मर्छन्, विषाक्त जीवाणुहरु मर्छन् । पुनः स्वास्थ्यलाभ  हुन्छ । हामी जनताले जानेबुझेका आयुर्विज्ञानले पनि यस्तै भन्छ ।विगत तीन दशकसम्म नेपालमा सत्तासीन नेपाली कांग्रेसको जननिरपेक्ष र निरन्तर सत्तासम्पत्तिमुखी राजनीतिक संस्कृतिको कारण नेपाली सत्तासमाजमा झांगिएका विकृति विसंगतिमाथि गरिएका व्यंग्यले कसको कान तात्छ ? मेरो विचारमा नेपाली कांग्रेसको कान तात्छ । शेरबहादुर देउवाहरुको कान तात्छ । कांग्रेसका भोजबहादुर र मोजबहादुरहरुको कान तात्छ । किनकि नेपाली राजनीतिमा बीसौं वर्षसम्म लूटको खेती चलाइआउने नेपाली कांग्रेस हो । अहिले आएर हाम्रा नेकपाका कमरेडहरुको पो कान तातेको पाइयो । नेकपाका कामरेडहरुले नेपाली कांग्रेसको लूटवादी राजनीतिक संस्कृतिको स्वामित्व कहिलेदेखि सकार्नुभयो  र कमरेडहरुको पनि कान तात्यो ? लूट कान्छा लूट जस्ता व्यङ्ग्य गीतले नेपाली जनताको सुख र नेपालको समृद्धिका लागि दिन रात नभनी लागिपरेका नेकपाका सरकारी कामरेडहरुको कान किन तात्यो ? असारमा खेत जोतखन गरेर, हिल्याएर, साएर धान रोपिरहेका किसानका अगाडि गएर कसैले ‘बाँझो राखिस् खेत कान्छा, बाँझो राखिस् खेत् । आषाढमा बाँझो राखिस् मंसीरमा चेत्’ भन्दै गीत घन्कायो भने त्यो किसान मुसुक्क हाँसेर आफ्नो खेतमा रोपाइँ गरिरहन्छ कि त्यो गीत गाउने व्यक्तिसँग कान तताएर ठाडठाडै पौंठेजोडी खेल्न जान्छ ?(अगस्त्यजी आज्ञा गर्नुहुन्छ हे कुमार बावु, जोस त युवाहरुको सम्पत्ति हो त्यो चाहिन्छ । जसरी उदाउँदो सूर्यमा राप ताप ज्योतिष्मत्ता सबै चाहिन्छ । तर जोससँगै होस पनि चाहिन्छ, विवेकशील आँखा पनि चाहिन्छन् । विवेकविनाका आँखा के आँखा ?  विवेकविनाको बोध के बोध ? निःस्वार्थ, परोपकारी, सही सज्जन मानिसहरुको सङ्गत र विवेकबाट वास्तविक आँखा खुल्छन् । यो कुरा नेपालका बुढापाकाहरुले उहिल्यैदेखि भन्दै आएका हुन् । यसैले हे कुमारजी, हामी हाम्रो देश र जनताको इतिहास पनि पढौं । इतिहासबाट पनि आँखा खुल्छन् । ‘इति, ह, आस=इतिहास’ । इति=यस्तो, ह=साँच्चै, आस=थियो, अर्थात् हाम्रो विगत यस्तो थियो । हामी त्यहाँबाट यहाँ आइपुगेका छौं । हामी त्यो पनि पढौं । इतिश्री सुखसमृद्धिपुराणे....।)