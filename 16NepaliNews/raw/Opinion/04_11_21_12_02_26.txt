पृष्ठभूमिः      सन् २०१३ मा चिनियाँ नीति निर्माताहरूले विदेश नीतिको सन्दर्भमा रणनीतिक बहस गर्नुको साथै छिमेक कूटनीतिको विषयमा पनि एक कार्याशाला गोष्ठी आयोजना गरे । कार्यक्रममा राष्ट्रपति सी जिनपिङले छिमेकीहरूमा स्थायित्वसहितको सम्बन्ध विस्तार गर्न आर्थिक तथा सुरक्षा रणनीतिमा जोड दिनुभयो । यसै वर्षका अन्त्यमा राष्ट्रपति सीले वान बेल्ट वान रोड (ओबर) को बृहत् महत्वाकाङ्क्षी रणनीतिक परियोजनाको घोषणा गर्नुभयो । २०१४ बाट आधिकारिक रूपमा यसलाई राष्ट्रिय आर्थिक विकास रणनीतिमा समावेश गरियो । यो आधुनिक विश्व इतिहासकै सबैभन्दा ठूलो भूमण्डलीकृत पूर्वाधार सञ्जालको परियोजना हो, जसले विश्वव्यापी रूपमा ठूलो तरङ्ग पैदा गरेको छ ।प्रकृति       ‘साझा समृद्धिका लागि वान बेल्ट वान रोड’ भन्ने मूल नारासहित उद्घोष गरिएको विशाल योजनाको प्रकृति, चरित्र, उद्देश्य, सम्भावना र समस्याको बारेमा सबैतिर चर्चा भइरहेको छ । यसको चरित्र भू–आर्थिक कि भू–राजनीतिक भन्ने सन्दर्भमा गम्भीर छलफल केन्द्रित छ । चिनियाँहरूले यसलाई मूलतः साझा पूर्वाधार विकास र साझा व्यापार मार्फत साझा समृद्धिको रणनीति भनेका छन् । यता अमेरिका र भारतले यसलाई भूराजनीतिक र भू–सामरिक भन्दै शङ्काको घेरामा राखेको छ । यसमा भू–राजनीतिक, भू–आर्थिक, भू–सामारिक  भू–सांस्कृतिक रणनीतिहरू अन्तरनिहित रहेको दाबी गरिएको छ । खैर यो बहुआयामिक, बहुउद्देश्यीय र दीर्घकालीन रणनीतिक परियोजना भने पक्कै हो ।क्षेत्र      यो एसिया, युरोप र अफ्रिकालगायतका ६८ मुलुकलाई जोड्ने सम्पर्क  रणनीति हो । यसले झण्डै साढे चार अरब जनसङ्ख्या र विश्वको कुल ग्राहस्थ उत्पादनको ४० प्रतिशत हिस्सा ओगटेको छ । मध्य एसियाबाट अफ्रिका हुँदै युरोप जोड्ने पुलको काम गर्नेछ । रेशम मार्ग र २१औँ शताब्दीको सामुन्द्रिक रेशम मार्गलाई विशेष आर्थिक कोरिडोर बनाइने छ । भूमि रेशम मार्गलाई छवटा विशेष क्षेत्रीय आर्थिक कोरिडोरमा विभाजन गरिएको छ । यसमा पहिलो पश्चिम चीन– पश्चिम रसियासम्म, दोस्रो चीन–मङ्गोलिया हुँदै पूर्वी रसियासम्म, तेस्रो पश्चिम चीन–पश्चिम एसिया हुँदै टर्कीसम्म, चौथो दक्षिण चीन–भियतनाम, लाओस, थाइल्यान्ड र मलेसिया हुँदै सिङ्गापुरसम्म, पाँचौँ दक्षिण चीन–म्यानमार र बङ्गलादेश हुँदै भारतसम्म र छैटौँ चीन–पाकिस्तानको बालुचिस्तान हुँदै गोदार बन्दरगाहसम्मको आर्थिक को िरडोर रहेको छ । उता सामुद्रिक रेशम मार्गमा बन्दरगाह र रेलवे पूर्वाधार मार्फत चीनको तटीय क्षेत्र–सिङ्गापुर, हिन्द महासागर, अरब सागर, भूमध्य सागर हुँदै इटलीसम्मको लम्बे आर्थिक कोरिडोर पर्दछ ।उद्देश्यः      ओबरलाई भू–राजनीतिक रूपमा हेरिए पनि यो चीनको जल्दोबल्दो आर्थिक समस्यासँग अभिन्नरूपमा गाँसिएको छ । यद्यपि यसमा रणनीतिक चालकहरू नभएको होइन । तथापि मूलभूत रूपमा यो आन्तरिक गहिरो आर्थिक खाडल सम्याउनुमा केन्द्रित छ । साझा पूर्वाधार निर्माण र व्यापार मार्फत साझा समृद्धि यसको रणनीतिक लक्ष्य हो । चीनको पूर्वी तटबाट झण्डै पाँच हजार किमि टाढा रहेको सिन्जियाङ, तिब्बत, क्विनघाई र गान्सु प्रान्तहरू सङ्घाई भन्दा पाँच गुणा कम विकसित रहेको छ । यही असमानता र पछौटेपनकै कारण सिन्जियाङमा उहिघुर मुस्लिम अतिवाद हावी भएको चिनियाँहरूको निष्कर्ष छ । यसका लागि पनि सन्तुलित विकास अपरिहार्य भएको छ । छिमेकी अर्थतन्त्रको सीप र अुनभवलाई जोड्दै आफ्नो आन्तरिक क्षेत्रीय विकासलाई प्रोत्साहन गर्ने चिनियाँ रणनीति छ ।       सृजनामा आधारित अर्थतन्त्र निर्माण एउटा लक्ष्य हो । चिनियाँ उद्योगहरूको स्तरीकरण, उत्पादन वृद्धि अनि आन्तरिक पहुँच क्षमता अभिवृद्धि गर्नु अर्को लक्ष्य हो । यसले उत्पादन उद्योगहरूलाई अझ रचनात्मक, गुणात्मक र साना उद्योगहरूलाई पुनः संरचना गर्ने लक्ष्य राखेको छ । चिनियाँ प्रविधिलाई ओबर मुलुकहरूमा विस्तार गरी उपकरणहरू खपत गर्दै चिनियाँ कम्पनीलाई अन्तर्राष्ट्रिय मापदण्डमा पुर्याउने रणनीति हो । चिनियाँ मान्यतामा तेस्रो दर्जाको कम्पनीले सामान, दोस्रो दर्जाको कम्पनीले प्रविधि र पहिलो दर्जाको कम्पनीले स्तर र गुण उत्पादन गर्दछ । उसले कम्पनीहरू पहिलो दर्जाको बनाउन चाहेको छ । चीनले यो विशाल पूर्वाधार निर्माणमार्फत व्यापक सम्पर्क विस्तार गरेर विश्वमा आर्थिक नेत्रृत्व सुदृढ गर्ने रणनीति लिएको छ ।      त्यस्तै द्रूत रेल प्रविधि मार्फत तीव्र आर्थिक विकास यसको लक्ष्य हो । यसको लागि करिब दस हजार वैज्ञानिक र इन्जिनियरहरू विदेशमा अनुसन्धान गरिरहेका छन् । चीनमा विश्वको आधाभन्दा बढी द्रूत रेलमार्ग छन् । उसले थाइल्यान्ड, इन्डिया, इन्डोनेसिया र मलेसिया लगायतका मुलुकमा यो प्रविधि विस्तार गर्दैछ । जाकार्ता–वान्डुङ १४२ किमि द्रूत रेलमार्ग जापानलाई प्रतिष्पर्धामा उछिन्दै चीनले ठेक्का पारेर काम गरिरहेको छ । यसमा नाफाभन्दा प्रविधिको अन्तर्राष्ट्रियकरण गर्ने लक्ष छ । यस अतिरिक्त इन्धन र दूरसञ्चार क्षेत्रमा पनि ओबर केन्द्रित छ । मध्य एसियाली मुलुकमा तेल र ग्यास परियोजनामा व्यापक लगानी गरी चिनियाँ पेट्रोलियम उद्योगलाई स्तरीकरण गर्दैछ । निर्माण इन्जिनियरिङ, द्रूत रेल, विद्युत परिचालन संयन्त्र र दूरसञ्चार प्रविधिलाई अन्तर्राष्ट्रियकरण गर्दैछ । यसले एसिया र अन्य मुलुकहरू बीचको पूर्वाधार असन्तुलनलाई न्यूनीकरण गर्नेछ ।समस्या र चुनौतीः      यस्तो विशाल, बहुआयामिक, बहुलगानी र बहुउद्देश्यीय परियोजना सञ्चालन गर्नु असाध्यै जटिल छ । पहिलो, ओबर मुलकहरू बीच राजनीतिक विश्वास छैन । दोस्रो, यसमा लगभग ६८ मुलुकहरूमा एकसाथ ९ सयभन्दा बढी योजना कार्यान्वयनमा कम्तीमा ९ सय बिलियन डलर जरुरी छ, जुन स्रोत पहिचान गर्न  कठिनाइ छ । तेस्रो, यो दशकौँसम्म निरन्तर सञ्चालन हुने अभियान हुनाले वर्तमान परिवेश र मनोविज्ञानले मात्र पुग्दैन । चौथो, करिब दुई तिहाइ ओबर मुलुकहरूले आफै लगानी गर्न सक्दैन । पाँचौँ, चीन र ओबर मुलुकहरूबीच राजनीतिक विश्वास छैन । छैटौँ, चीन–पाकिस्तान आर्थिक कोरिडोरबाट भारत–अमेरिका सशङ्कित भएका छन्, जसले भारतको ऐक्यबद्धता नरहने निश्चित छ । यसको सुरक्षामा पाकिस्तानले १२ हजार सैनिक परिचालन गरिसकेका छ । सातौँ, पाकिस्तान र कास्मिरमा जारी आतङ्कवादी हिंसा पनि गम्भीर चुनौती छ ।       आठौँ, चिनियाँ वित्तीय कम्पनीहरूले आतङ्कवाद र अस्थिरताकै कारण लगानी नउठ्ने भन्दै ठूलो परिमाणमा लगानी गर्न हिच्किचाइ रहेको छ । उनीहरूमा क्यानाडा र अस्ट्रेलियामा जस्तो लगानी गर्ने इच्छाशक्ति देखिँदैन । नवौँ, कतिपयले यसलाई अमेरिकी नेतृत्वमा रहेको प्रशान्त सीमापार साझेदारी र आन्ध्र सीमापार व्यापार र लगानी साझेदारीको समानान्तर र प्रतिष्पर्धी रणनीति ठानिरहेका छन् । पश्चिम र चीनको अन्तरविरोधको पराकाष्ठमा चुनौती झेल्नुपर्ने हुनसक्छ । यसरी वृहत क्षेत्र, बृहत् लगानी, बृहत् समय र बृहत् परिणाममा सञ्चातिल परियोजनाको साथमा गम्भीर समस्या पनि उत्तिकै देखिन्छ ।सम्भावनाः       यसको सबै क्षेत्रमा रणनीतिक महत्व छ । यसको कार्यान्वयनसँगै धेरै सम्भावनाको ढोकाहरू खुल्नेछ । केही समयअघि बेइजिङमा आयोजित अन्तर्राष्ट्रिय फोरममा चिनियाँ राष्ट्रपति सीले भन्नुभयोः यो विश्व शान्ति, समृद्धि, भाइचारा, पूर्व पश्चिम सहकार्य र समन्वयको अभियान हो । यसले ज्ञान र अनुभव आदनप्रदानबाट साझा सिकाइ, सामान र मान्छेको पर्वाहबाट दोहोरो नाफा आर्जन गर्दै स्वतन्त्रता र समृद्धि ल्याउनेछ । सडक, रेलवे, पाइपलाइन, आर्थिक कोरिडोर विकास मार्फत पूर्वाधार तथा व्यापार सम्पर्क बढाउने छ । ओबर मुलुकबीचको व्यापार ३ खरब डलर हुनुको साथै १८ करोड रोजगारी सृजना हुनेछ । यस्तो उच्च वित्तीय सम्पर्कले लगानी विविधीकरण र नयाँ वित्तीय सञ्जालले आकार लिनेछ । कृषि र खनिज उद्योग फस्टाउनेछ, जहाँ आज पनि २४ करोडभन्दा बढी किसानहरू छन् ।      त्यस्तै ओबर विश्व तथा क्षेत्रीय शान्ति, आर्थिक एकरूपता, शिक्षा, पर्यटन, सभ्यता, समावेशिता र विकासलाई एक सूत्रमा जोड्ने पुल बन्नेछ । चीनले यसबाट शान्ति र सहअस्तित्वको मूल्यमान्यताअनुसार विश्वव्यापी सम्बन्ध विस्तार र सुदृढ गर्नेछ । यो ओबर मुलुकहरूबीचमा मित्रता, भाइचारा, सहअस्तित्व र समृद्धिको पुल हुनेछ, जसका लागि बलियो र विशाल बजार आवश्यक देखिन्छ । चीनले लगानी बढाउने उद्देश्यको साथ अन्तर्राष्ट्रिय मञ्च आयोजना गर्न ३० भन्दा बढी मुलुकसँग व्यापार सम्झौता गरिसकेको छ । उसले यसलाई विशाल सफलता तर्फको पहिलो पाइला भनेको छ । यो राष्ट्र सङ्घको २०३० को दिगो विकास लक्ष्यलाई हासिल गर्न कोशेढुङ्गा हुनेछ । त्यस्तै चीन म्याड्रिड एक्सप्रेस वे, पूर्वी चिनदेखि लन्डनसम्मको रेलवे लाइन विस्तार अनि वैदेशिक नीति, कूटनीति र आन्तरिक आर्थिक रणनीतिक विकास मार्फत चीनको ऐतिहासिक प्रभाव र प्रभुत्वलाई पुनःस्थापना गर्ने लक्ष्य राखेको छ । निष्कर्षः            पौराणिक रेशम मार्गले एसिया, युरोप र अफ्रिकालाई जोडेको थियो । यसैको नयाँ संस्करण नै ओबर हो । यसले मूलतः आन्तरिक आर्थिक असन्तुलनको  गहिरो खाडल पुर्नेछ । पूर्वाधार विकास र व्यापार मार्फत विश्वभरि व्यापक सम्पर्क बढाउनेछ । चीनलाई  विश्वकै शक्तिशाली बनाउनुको साथै छिमेकमा आर्थिक, राजनीतिक र सांस्कृतिक प्रभाव कायम गर्नेछ । रसिया र युरोपियन युनियनलाई जोड्दै युरोप केन्द्र बनाएर अमेरिकालाई सन्तुलन गर्ने सम्भावना छ । वित्तीय प्रणालीको ज्ञान र अनुभवलाई जोड्नेछ । उता सिङ्गापुर भएर खर्चिलो इन्धन आपूर्तिको सट्टा पाकिस्तानको गोदार बन्दरगाहबाट सामान आपूर्ति गरिनेछ । क्षेत्रीय बृहत् आर्थिक साझेदारी र ओबर मार्फत चीन स्वतन्त्र व्यापारको विश्व च्याम्पियन बन्नेछ । त्यसैले यो भू–राजनीतिक, भू–सामरिक र भू–प्रभुत्वशाली भन्दा पनि भू–आर्थिक चरित्रको हुनुपर्दछ । अन्यथा यसैको कारण द्वन्द्व हुनसक्छ । द्वन्द्वले साझा पूर्वाधार, लगानी, व्यापार, उद्देश्य र साझा प्रयत्नद्वारा साझा समृद्धि सम्भव हुँदैन, जुन यसको सारभूत लक्ष्य हो ।  