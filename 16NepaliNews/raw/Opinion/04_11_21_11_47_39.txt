आजसम्म हामी नेपाली उन्नति प्रगतिमा पछाडि पर्नुमा खास कारण के हो ? विगतमा हामै्र बराबर अवस्थामा रहेका कति मुलुक अहिले विकासले झकिझकाउ छन् । हामी झन् झन् गरीब, झन् झन् मगन्ते, झन् झन् पराश्रित, झन् झन् थर्कमान किन ? विगत एक शताब्दी त मुलुकमा जहानिया शासन रह्यो, त्यसपछिको दश वर्ष राजनीतिक अलमलको शासन रह्यो । त्यसपछिका तीस वर्ष पन्चायती राजतन्त्रको शासन रह्यो । विगत तीस वर्षदेखि त जननिर्वाचित भनिने राजनीतिक दलहरुले नै शासन गरिआएका छन् त ! विकास र प्रगितिका लागि तीस वर्षको अवधि पनि कम्ती होइन । यसै अवधिमा हाम्रै जस्तै अवस्थाबाट उठेर विकास र प्रगतिका चुली टेक्न पुगेका मुलुकहरु प्नि हाम्रै आँखामा छन् । हाम्रो मुलुक मात्रै झन् झन् रित्तो र जनता झन् झन् गरीब किन ? (कुमारजी आज्ञा गर्नुहन्छ, हे अगस्त्यमुनि......, स्कन्दपुराणको केदारखण्ड  त चल्तीमा छँदैछ, अब अगस्त्य पुराणको नेपाल खण्ड लेखिनु पर्ने भयो, फरक शैलीमा । जस्तै.....‘अगस्त्यजी आज्ञा गर्नुृहुन्छ, हे कुमार बाबु....नेपाल र नेपालीको हविगत कहिल्यै नसप्रेको किन ? जनताका अनेकौं वलिदानी आन्दोलनपछिको यस कलियुगमा नेपाल र नेपालीको भाग्यभविष्यमा उज्यालो घाम लाग्ने कुनै सम्भावना नै छैन ? छ भने त्यो दिन कहिले आउला त कुमार बाबु ? अहिले यो सुखसमृद्धिका कुरा पनि जनताका लागि आकाशको फल भनेजस्तै हो कि कसो हो त बावु ?)।’ (पुराणका अगस्त्य त त्यागी योगी ऋषि थिए । उनी प्रश्नहरुको सही उत्तर दिन सदा तत्पर रहन्थे । सवाल यहाँ आजका सत्तासीन अगस्तीहरुको छ । आजका सत्तासीन अगस्तीहरुका त जवाफ दिने पनि प्रवक्ता हुन्छन् । ती पनि रामायणका कुम्भकर्णजस्ता ! देख्दै भयङ्कर !! सुन्दै भयङ्कर !!! पुराणका अगस्त्य त त्यागी तपस्वी र लोकोपकारी थिए । लोककल्याणका लागि घरबार छोडेर हिँड्थे । महिनौं भोकै बसेर लोकसेवा गर्न पनि सक्थे । हो, पुराणका अगस्त्यको पेट असीम पाचनशक्तिको थियो । तर पनि जथाभावी खाँदैनथे । जति खान्थे पचाउँथे । ऋपिषिजनहरुका संरक्षकका रुपमा गनिन्थे पुराणका अगस्त्य । पुराणका अगस्त्य शस्त्रविद्या र शास्त्रविद्यामा उत्तिकै निपूर्ण थिए । अनेकौं सद्गुण थिए पुराणका अगस्त्यमा ।  विनम्र कतिसम्म भने आफू वयोवृद्ध भएर पनि जनजीवनमा नयाँ नयाँ चेतना भर्नका लागि युवा कुमार स्कन्दसँग रुखमुनि बसेर विभिन्न विषयमा छलफल गर्थे । जिज्ञासा राख्थे । अर्थात् युवा पुस्ताका विचार  ध्यान दिएर सुन्थे । ऋषि अगस्त्यका यी सबै पक्षहरुप्रति ध्यान नदिई समाजका कतिपय टिप्पणीकारहरुले  अगस्त्यको जति पनि खान,पचाउन सक्ने  क्षमतालाई नै मात्र आधार मान्दै जथाभावी खाने र पचाउने आहारिसे व्यक्तिलाई  अगस्ति भन्न थाले । यस दृष्टिकोण अनुसार हाम्रा सत्तासीनहरु यसै अर्थका आजका अगस्तिहरु हुन् । अब यी अगस्तिहरुसँग कुमारले अर्थात् आजका युवा पुस्ताले सोध्छ, हे सत्तासीन अगस्तिमहोदयहरु, यो मुलुक आर्थिक सांस्कृतिक रुपमा झन् झन् दुब्लो, झन् झन् मरन्च्याँसे बन्दै जानुको खास कारण के हो ? तपाइँहरुले कहिल्यै नभरिने पेट भर्न पक्षप्रतिपक्षसँग  मिलिजुली शैलीमा जथाभावी रुपमा विभिन्न परिबन्द मिलाएर राष्ट्रिय ढुकुटी चिथोर्ने खाने पचाउने रित्याई दिने भोजन अभियान चलाउनु नै यसको कारण त होइन ? केही क्षणका लागि  आफ्ना भोजनअभियानलाई थाती राखेर कृपया बताइदिनुहुन्छ कि ?...हामी कुमारहरु अर्थात् युवा पुस्तालाई सम्बोधन गरेर सत्तासीन अगस्तीहरु आज्ञा गर्नुहुन्छ कि ....?)हामी जनता आज नयाँ पुराणको चर्चामा छौं । सत्तासीन अगस्तिहरुको आजको यस नयाँ पुराणलाई हामी जनताले पनि नाम त सुखसमृद्धिपुराण नै राखेका छौं । पुराण त सुखसमृद्धिकै हो, तर सत्तासीन अगस्तिहरुको सुखसमृद्धि कि जनताको पनि सुखसमृद्धि ? कसको सुखसमृद्धि ? जनताले त अद्यावधि सुखसमृद्धिको सुगन्ध भेटेका छैनन् । सत्तासाधक अगस्तिहरुसँग नयाँपुस्ताको मुख्य प्रश्न पनि यही छ,, यही नै हुने छ, कसको सुखसमृद्धि ?) नेपालमा शासकहरुले जनताको भाग्यभविष्य लुटिखाएका कथा बग्रेल्ती छन् । आज काङ्ग्रेस यसो भएन उसो भएन भनेर जुन नाराजुलुस गर्दैछ त्यो उसको नकच्चरो पन सिवाय केही होइन । आफ्नो कार्यकालमा कांङ्ग्रेसले राम्रो काम गरेको हुँदो हो त आज मुलुकको यो हविगत हुने थिएन । विगत ३० वर्षको सेरोफेरोमा नेपालको राजसत्तामा सवैभन्दा बढी रजाइँ गर्ने राजनीतिक दल नेपाली काङ्ंग्रेस हो । लाउडाकाण्ड, धमिजाकाण्ड, सांसदखरीदविक्रीकाण्ड, नेपालीकाङ्ग्रेसकै सत्तासमयका चर्चित करामत रहेका हुन् । शासन प्रशासनमा भ्रष्टाचारको व्यापक वागवानी काङ्ग्रेसकै योगदान हो । यथार्थको यस थुम्काबाट हेर्दा आजसम्म हाम्रो नेपाल र हामी नेपाली पछाडि पर्नुमा मुख्य जिम्मेवार को ? आजसम्म हामी जनताले बेहोरेको दुःखकष्टको मुख्य जिम्मेवार काङ्ग्रैस नै हैन र ? आफु सत्तामा रहँदा देश र जनताको हित भलाइका लागि नेपाली कांग्रेसले उल्लेखनीय काम त केही पनि गरेन । शिक्षा र स्वास्थ्यक्षेत्रमा निजीकरणका विषवृक्षहरु प्नि कांङ्गे्रसकै कार्यकालमा हुर्केका हुन् । नेपाली सत्ताराजनीतिमा सम्झौता गर्ने र पालन नगर्ने चरित्र नेपाली काँङ्ग्रेसकै नेतृत्वमा मौलाएको हो । निर्वाचनमा गुण्डागर्दी र धाँधली नेपाली काङ्ग्रैसकै सांस्कृतिक देन हो । सत्तामा रहँदा एउटा रुप, सत्ताबाहिर रहँदा अर्को रुप नेपाली काँङ्ग्रसकै चारित्रिक विशेषता रहिआएको हो । सत्ता र स्वार्थप्रतिको अटुट निष्ठाबाट टसमस हुन नेपाली काँङ्ग्रेसले कहिल्यै जानेन । भर्खरै पनि डा केसीको अनशनप्रति समर्थनको नाटक मन्चनमा व्यस्त काँङ्ग्रेसले गिरिजाप्रसाद र सुशीलका नाममा अस्पताल चलाउने पोषण पाएपछि स्वयम् काँङ्ग्रेस नेता शेरबहादुर देउवा डा केसीलाई अनशन तोड्न सल्लाह दिन पुगेका देखिए । साँच्चै जनताका पक्षमा कुरा गरिएको थियो भने सरकारसँग आफ्ना स्वार्थका कुरा मिलेपछि  डा केसीलाई अनशन तोड्नोस् भन्न जान मिल्थ्यो ? यो कस्तो चरित्रको द्योतक हो ? यी प्रश्नहरु जनताले सोध्नै पर्ने प्रश्नहरु होइनन् र ?आज वर्तमान सत्तासीनहरुसँग पनि जनताका थुप्रै प्रश्नहरु छन् । अहिले तपाइँ सत्तासीनहरुले भन्नुभएको सुखसमृद्धि कसको लागि ? तपाइँहरुसँग त सुखसमृद्धि पर्याप्त छँदै नै छ । थप चाहिएको हो भने स्पष्ट भन्नुहोस् । अन्यथा यो सुखसमृद्धिको स्तोत्रपाठ कुन ग्रहशान्तिका लागि ? हामी जनताका अगाडि आज जिज्ञासाको पहाड उभिएको छ ।जनतालाई बजेटबाट तथा विकासप्रक्रियाबाट सुखसमृद्धि दिने हो कि भनौं भने बजेटमा र विकासप्रक्रियामा त्यो लक्षण देखिएको छैन । वर्षभरि निर्माणका काम हुनेहुन् भने जनताले वर्षभरि ज्याला मजुरी पाउँथे, जीविका कमाउँथे । हामीकहाँ वर्षभरिको निर्माण विकासका काम प्रायः आषाढ महिनामा हुन्छ । ठूलाबडा ठेकेदारका सुखसमृद्धिका लागि समर्पित रहन्छ असारे विकास ।हामीकहाँ श्रमिक जनतालाई नै टोली बनाएर ठेक्का दिने प्रयास कहिल्यै गरिएन । ठेक्का ठूला ठूला ठेकेदारलाई दिइन्छ । ठेकेदारले पेटी ठेकेदारलाई ठेक्का दिन्छ । जनताले पाउने पारिश्रमिक ठेकेदारहरुकै जटामा अड्कन्छ । श्रमिक जनता त जहिले पनि शोषणको पिरामिडले थिचिने मिचिने नै हुन् । सडकनिर्माणकै काम पनि जनताका हातबाट हुन पाउने हो भने ढुङ्गामाटोले माया पाउँथे । विस्फोटक र डोजरको जबर्जस्ती न्यून हुन्थ्यो । बाढीपहिरोको जोखिम पनि कमै हुन्थ्यो । अझ प्रमुख कुरा बढी भन्दा बढी जनताले काम पाउँथे । जनताले ज्यालामा काम गर्ने निरन्तरतासम्म पनि पाउन यति हम्मे भएको आर्थिक राजनीतिक संस्कृतिको यस दुर्गम अवस्थामा जनताका भागमा सुखसमृद्धि चुहिने कताबाट ?समाजमा अन्याय, अत्याचार भ्रष्टाचार हटाउन दह्रो राजनीतिक इच्छाशक्तिका साथ सत्तासीनहरुले पहल गरेको त आज पनि देख्न पाइएको छैन । आज पनि भ्रष्टाचारका बडेबडे काण्डहरु वाइड बडीका साथ सुरसाको मुख बाएर जनताको बाटो छेकिरहेकै छन् । अनि हामी जनताले कसबाट कसरी सुखुमृद्धिको आशा गर्ने ?(अगस्त्यमुनि आज्ञा गर्नुहुन्छ, हे कुमारजी, नेपाली जनताले आजको यस सरकारबाट पनि सुखसमृद्धिको आशा कुन आधारमा कसरी गर्ने ? राष्ट्रपति, प्रधानमन्त्री, मन्त्री र सांसदहरुका लागि नयाँ नयाँ महलहरु, महँगा विलासी गाडीहरु र सज्जा सम्पदाहरु थपेर सत्तासीनहरुलाई नै चन्चलाश्री बनाएर  हामी गरीब जनताका झुप्रा छाप्रा र टहराहरुमा सुखसमृद्धि आउँछ ? सत्तासीनहरुका भ्रष्टाचारका कुन्युहरुबाट जनताका लागि सुखसमृद्धिको धान झर्छ ? कसले दाईँ गरेर झर्छ ?)  