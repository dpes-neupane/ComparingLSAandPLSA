
सामान्य अर्थमा भाषा भनेको कुनै पनि प्रकारले मनको अभिव्यक्ति प्रकट गर्नु तथा अरुको अभिव्यक्ति ग्रहण गर्ने माध्यम हो । नेपाल बृहत् शब्दकोश  (नेपाल प्रज्ञा प्रतिष्ठान, वि. सं. २०७५ संशोधित र परिवर्द्धित, दशौं संस्करण पृ.९५३) का अनुसार मनका भाव या विचार अरु छेउ प्रकट गर्ने सार्थक शब्द वा वाक्यहरूको समूह, आशय वा भाव व्यक्त गर्ने सार्थक ध्वनि समूह, वाणी, बोली, व्यक्तिविशेषले लेख्ने र बोल्ने ढंग, शैली, कुनै देशको बासिन्दाले बोलचाल गर्ने साहित्ययुक्त प्रचलित शब्दावली, वाग्देवी, सरस्वती, वाणीका चार रुप( परा, पश्यन्ती, मध्यमा र वैकरी, परिभाषा, लक्षण, कुराकानी बातचितलाई भाषा भनिएको पाइन्छ ।
त्यसैगरी कम्प्रेहेन्सिप डिक्सनरी इङ्लिस नेपाली (श्रेष्ठ, पृष्ठ ६५६) का अनुसार भाषा वा कुरा, वाङ्मय, बोली, अभिव्यक्ति शैली कम्प्युटर लेखनका नियम वा संकेत सम्बन्धी प्रणाली वा सञ्चार वा अभिव्यक्तिको विधिलाई भाषा भनिएको छ । भाषा विना मानिस केही पनि गर्न सक्दैन । यो जीवनको अंग हो । यसले मानिसको बीचमा सामूहिक एकताको विकास गर्छ तर भाषा स्वीकारयोग्य भएन भने यसले विखण्डन ल्याएको उदाहरणहरू पनि प्रशस्त रहेको छ ।
भाषा परिवर्तनशील रहन्छ र यो जटिलबाट सरलतिर उन्मुख हुन्छ । संसारमा भाषा ७ हजार १८३ प्रकारको रहेको सूचीकृत भए पनि भाषाहरू हराउँदै गरेको एक अध्ययनले देखाएको छ । यसरी भाषालाई लोप हुन नदिनको लागि राष्ट्रिय तथा अन्तर्राष्ट्रिय रूपमा कानूनहरूको निर्माण गरिएको हुन्छ ।
नेपालमा पछिल्लो जनगणना २०६८ अनुसार १२३ वटा भाषाहरू रहेको छ भने पछि भाषा आयोगको सिफारिशमा थप ८ वटा गरी १३१ सूचीकृत भएको छ । यसमा १२४ वटा भाषाहरू आदिवासी जनजातिको मातृभाषा रहेको छ । नेपालको संविधान २०७२ को प्रस्तावनामा बहुभाषिक कुरालाई स्वीकारेको छ भने धारा ३ ले पनि बहुभाषिक राष्ट्र मानेको छ ।
त्यस्तै धारा ५ को ९२० मा नेपालमा बोलिने सबै मातृभाषाहरू राष्ट्रभाषा हुन भनी उल्लेख गरेको छ । धारा ७ मा देवनागरी लिपिमा लेखिने नेपाली भाषा नेपालको सरकारी कामकाजको भाषा हुनेछ भनी मानेको छ भने नेपाली भाषाको अतिरिक्त प्रदेशले बहुसंख्यक जनताले बोल्ने एक वा एकभन्दा बढी अन्य भाषालाई पनि प्रदेशको सरकारी काम काजको भाषा निर्धारण गर्न सक्ने उल्लेख गरेको छ ।
धारा-३१ (५) मा मातृभाषामा शिक्षा पाउने हक तथा धारा- ३२ मा प्रत्येक व्यक्ति र समुदायलाई आफ्नो भाषा प्रयोग हुने हक हुनेछ भनी ग्यारेण्टी गरेको छ । भाषाहरूको संरक्षण संवर्धन र विकासको लागि धारा २८७ मा भाषा आयोगको व्यवस्था गरेको छ ।
अन्तर्राष्ट्रियस्तरमा कुरा गर्ने हो भने नेपालले आदिवासीको अधिकार सम्बन्धी संयुक्त राष्ट्रसंघीय घोषणापत्र २००७ र अन्तर्राष्ट्रिय श्रम संगठनको महासन्धि नं। १६९ लाई अनुमोदन गरिसकेको छ । घोषणापत्रको धारा १३ ले आदिवासीलाई आफ्नो इतिहास, भाषा, मौखिक परम्परा, दर्शन लेखन प्रणाली तथा साहित्यहरू पुनर्जीवित गर्ने, प्रयोग गर्ने तथा भावी पुस्तालाई हस्तान्तरण गर्ने अधिकार स्थापित गरेको छ ।
भाषा आयोगले समान उद्देश्य रहेको थारुको हकहितको लागि संवैधानिक आयोगको रूपमा रहेको थारु आयोग तथा थारु संघ-संस्थाहरूसँग समन्वय र सहकार्य गरेको देखिंदैन । त्यस्तै उद्देश्य रहेको आदिवासी जनजाति उत्थान राष्ट्रिय प्रतिष्ठानसँग पनि समन्वय र सहकार्य गरेको देखिंदैन । भाषा आयोगले विधि, प्रक्रिया र जनभावनालाई समेत लत्याएको देखिन्छ ।
धारा १४ मा आदिवासी,जनजातिहरूलाई आफ्नै मातृभाषामा शिक्षा प्राप्त गर्ने अधिकार र धारा १६ मा आदिवासीलाई आफ्नै भाषामा सञ्चारमाध्यम स्थापना गर्ने र गैरआदिवासीद्वारा सञ्चालित सञ्चारमाध्यममा मातृभाषामा सामग्रीहरू उत्पादन गर्न बढावा दिने व्यवस्था गरेको छ । अन्तर्राष्ट्रिय श्रम संगठनको महासन्धि नं. १६९ को धारा २८ ९२० मा मातृभाषाहरूको विकास र अभ्यासको संरक्षण र सम्वर्धन गर्न उचित व्यवस्था मिलाउने र मातृभाषी बालबालिकाको सरकारी भाषामा दक्षता बढाउने उपायहरूको अवलम्बन गर्ने र २८ ९३० मातृभाषाहरूका विकास तथा अभ्यासलाई संरक्षण तथा सम्बर्धन गर्ने व्यवस्था गरेको छ । यो बाहेक अन्य अन्तर्राष्ट्रिय कानूनहरू र नेपालको अन्य ऐन कानूनहरूमा समेत भाषालाई प्राथमिकतामा राखेको पाइन्छ ।
यसको बावजूद पनि सरकार संचालकहरूको गलत मनसाय र राजनीतिक प्रभावको कारण मातृभाषाको हकमा जति काम हुनुपर्ने हो त्यति हुनसकिरहेको छैन । संवैधानिक आयोगको रूपमा भाषा आयोगको गठन भए पनि भाषाको लागि छुट्टै सर्वेक्षण गर्नुपर्नेमा जनगणना २०६८ लाई नै मुख्य आधार मानेर कार्यहरू गरिरहेको पाइन्छ । यो तथ्याङ्कलाई आदिवासी जनजातिसँग सम्बन्धित संघ(संस्थारुले मिथ्याङ्कको रूपमा चित्रण गरेको छ ।
कुनै पनि सूचकले जनगणनाको क्रममा मातृभाषाको रूपमा लेखाएको भाषा वास्तवमा उसले भनेको भाषा हो कि होइन परीक्षण हुनुपर्छ जो हुने गरेको छैन । भाषा विज्ञहरूले पनि भाषाको लागि छुट्टै सर्वेक्षण गर्नुपर्ने आफ्नो राय प्रकट गरिसकेको छ । नेपालको भाषिक सर्वेक्षण ९सन् २००९-२०१७० ले पनि जनगणनामा भएको त्रुटि र विसंगतिहरू औंल्याएका थिए जसअनुसार मोरङ जिल्लामा भुजेलहरूले भुजेल भाषा बोल्दैनन् तर त्यहाँ भुजेल लेखेको पाइएको थियो ।
त्यस्तै भाषिक विशेषता एउटै भए पनि त्यसलाई अठपहडिया र बेलघरे लेखाएको थियो । सुनसरी र मोरंग जिल्लामा बोलिने अंगिकाका नामले स्वतन्त्र भाषा अस्तित्वमा आएको देखिए पनि सूचकले आफूहरूले मैथिली बोलेको जानकारी गराएका थिए ।
त्यस्तै डोल्पा जिल्लाको साविक सहवरा, तुपतारा र ताराकोट गाउँमा बोल्ने काइके (मगर काइके) भाषाको वक्ताहरू लगभग १००० भेटिएकोमा जनगणनामा ५० मात्र देखाएको पाइएको थियो । एक मात्र वक्ता रहेको दुरा भाषाको संख्या २००० भन्दा बढी र दुई मात्र वक्ता रहेको कुसुण्डाको संख्या २८ देखाइएको छ । यस्ता कैयौं त्रुटि जनगणनामा रहेको छ । यो तथ्याङ्कले त विदेशी भाषालाई पनि मातृभाषाको रूपमा स्वीकृत गरेको छ ।
यो पंक्तिकार स्वयं १ नम्बर र २ नम्बर प्रदेशको विभिन्न गाउँमा थारु भाषाको बारेमा थारु समुदाय बाहेकको अन्य समुदायसँग जिज्ञासा राख्दा उनीहरूले पनि हामी बोल्ने त थारुहरूले जे बोल्छ त्यही भाषा नै हो । तर थारुको भाषा भएकोले र हामी थारु नभएको कारण मैथिली लगायत अन्य भाषा लेखाएको बताउनुभएको थियो । यसबाट पनि जनगणनाले भाषिक गणना हुन सक्दैन भने स्पष्ट हुन्छ । तर पनि भाषा आयोगले १२ वटा भाषालाई सरकारी कामकाजको भाषाको लागि सिफारिश गर्दैछ भनेर यही भदौ १२ गतेको कान्तिपुर दैनिक मा समाचार सम्प्रेषण भएको थियो । जसको मूल आधार पनि राष्ट्रिय जनगणना २०६८ लाई नै लिइएको देखियो ।
भाषा आयोगको प्रतिवेदनमा एक लाखभन्दा बढी व्यक्तिले बोल्ने भाषा संख्या १९ देखाइएको छ भने १ हजारभन्दा कम वक्ता भएको भाषाको संख्या ३७ रहेको छ जो कि लोपोन्मुख अवस्थामा रहेको छ ।
राष्ट्रिय जनगणना २०६८ अनुसार एकलाख भन्दा बढी जनसङ्ख्या भएका नेपालमा बोलिने देखिएका भाषाहरू



क्र.सं.
भाषा
मातृभाषी संख्या
प्रतिशत
क्र.सं.
भाषा
मातृभाषी संख्या
प्रतिशत


१
नेपाली
११८२६९५३
४४.६४
११
अवधी
५०१७५२
१.८९


२
मैथिली
३०९२५३०
११.६७
१२
लिम्बु
३४३६०३
१.३०


३
भोजपुरी
१५४८९५८
५.९५
१३
गुरुङ
३२५६२२
१.२३


४
थारु
१५२९८७५
५.७७
१४
बैतडेली
२७२५२४
१.०३


५
तामाङ
१३५३३११
५.११
१५
राई
१५९११४
०.६०


६
नेवारी
८४६५५७
३.२०
१६
अछामी
१४२७८७
०.४५


७
बज्जिका
७९३४१६
२.९९
१७
वान्तवा
१३२५८३
०.५०


८
मगर
७८५३३०
२.९८
१८
राजवंशी
१२२२१४
०.४६


९
डोटेली
७८७८२७
२.९७
१९
शेर्पा
११४८३०
०.४३


१०
उर्दू
६९१५४७
२.६१

जम्मा
२६४९५४०४
९५.९१



राष्ट्रिय जनगणनामा भाषाको कुरा गर्ने हो भने सन् १९५२(५४ देखि सन २०११ सम्मको सातवटा जनगणनामा भाषाको संख्या क्रमशः ४४, ३६, १७, १८, ३१, ९२ र १२३ रहेको छ । विश्वमा मातृभाषा घट्दै गएको देखिए पनि नेपालको तथ्याङ्कमा यो बढिरहेको देखिन्छ । जनगणनामा थारु भाषा नेपालको चौथो भाषाको रूपमा रहेको देखिन्छ । त्यसमा पनि तराईलाई मात्र आधार मान्ने हो भने थारु भाषा बोल्नेको संख्या झन बढी हुन जान्छ ।
प्रदेशगत र जिल्लागतको साथै स्थानीय तहमा पनि मातृभाषाको रूपमा थारु भाषा उल्लेख गरेको पाइन्छ । तर भाषा आयोगले प्रदेश १ मा मैथिली, लिम्बु र वान्तवा प्रदेश २ मा मैथिली, भोजपुरी, वागमती प्रदेशमा तमाङ र नेवारी, गण्डकी प्रदेशमा मगर र गुरुङ लुम्बिनीमा थारु (डंगौरा) र अवधी, कर्णाली प्रदेशमा मगर र खस नेपाली तथा सुदूरपश्चिम प्रदेशमा डोट्यौली र थारु (राना) भाषा सरकारी कामकाजको भाषाको लागि सिफारिश गर्ने लागेको उल्लेख गरिएको छ । यसबाट सम्पूर्ण थारुहरूको थारु भाषालाई खण्ड-खण्ड गरी थारु समुदायलाई भाषिक हतियार प्रयोग गरेर विभाजित गर्ने मानसिकतामा भाषा आयोगको रहेको देखिन्छ ।
भाषा आयोगले त थारु समुदायको बोली र लवजको बीच भएको विविधतालाई कसरी एकता गरेर एक भाषा बनाउन सकिन्छ भन्ने कुरामा जोड दिनुपर्नेमा लवज र केही शब्द भिन्नतालाई आधार मानेर विखण्डन गर्ने काम गरेको छ । लवजलाई आधार मानेर भाषाको निर्माण गर्दै गयो भने व्यक्तिपिच्छे अलग भाषा हुन जान्छ ।
अर्को कुरा के हो भने भाषा आयोगले गरेको विभिन्न समितिहरूमा कुनै थारु समुदायको पनि उपस्थिति रहेको छैन । अनौठो कुरा के हो भने भाषा आयोगबाट प्रदेश-२ मा सरकारी कामकाजको भाषा सम्बन्धी कार्यक्रमको क्रममा सप्तरी र सिरहा जिल्लामा भएको कार्यक्रममा मैथिली भाषा सरकारी कामकाजको भाषा हुनुपर्छ भन्ने जनप्रतिनिधिले पनि थारु भाषामा सम्वाद गरिरहेको थियो । सो सम्बन्धमा जिज्ञासा राख्दा सम्बन्धित निकायबाट स्पष्ट जवाफ आउन सकेको थिएन ।
भाषा आयोगले समान उद्देश्य रहेको थारुको हकहितको लागि संवैधानिक आयोगको रूपमा रहेको थारु आयोग तथा थारु संघ-संस्थाहरूसँग समन्वय र सहकार्य गरेको देखिंदैन । त्यस्तै उद्देश्य रहेको आदिवासी जनजाति उत्थान राष्ट्रिय प्रतिष्ठानसँग पनि समन्वय र सहकार्य गरेको देखिंदैन । भाषा आयोगले विधि, प्रक्रिया र जनभावनालाई समेत लत्याएको देखिन्छ ।
भाषा आयोग ऐन २०७४ को दफा ३ काम कर्तव्य र अधिकारको ९क० मा नेपालमा बोलिने मातृभाषाको पहिचान गर्ने उल्लेख छ । तर आयोगले जनगनणा २०६८ मा उल्लेख भएको भाषाको अतिरिक्त अन्य ८ वटा भाषाहरूको पहिचान त गर्‍यो तर नेपालको जन्म हुनुभन्दा अगाडिदेखि रहेको थारु भाषाको पहिचान गर्न सकेन ।
सोही ऐनको दफा ४ मा आयोगले आफ्नो कामकारबाहीको सम्बन्धमा अन्य संवैधानिक निकाय, सरकारी कार्यालय वा सार्वजनिक संस्थासँग परामर्श गर्न वा राय लिन सक्नेछ भनी उल्लेख छ भने दफा ७ मा समन्वय र सहकार्य गर्ने सक्ने उल्लेख छ तर भाषा आयोगले यसलाई कुनै वास्ता गरिएको देखिंदैन । यो विषयमा थारु आयोगसँग जिज्ञासा राख्दा कुनै सहकार्य नभएको जानकारी प्राप्त भएको थियो ।
अर्को तीतो सत्य कुरा के छ भने त्रि.वि.भाषा विज्ञान विभागका प्राध्यापक डा.दानराज रेग्मीज्यूको संयोजकत्वमा डंगौरा थारु, चितौनिया थारु र राना थारु नाम दिएर भाषा सर्वेक्षण गरिएको देखिन्छ । तर त्यसमा पनि कुनै थारु समुदायको संलग्नता देखिएको छैन । अझै भनौं भने सार्वजनिक स्थानमा नै थारु भाषाको विरोध गरी मैथिलीकरण, भोजपुरीकरण गर्ने व्यक्तिहरूको संलग्नता रहेको देखिन्छ ।
त्यस्तै नेपाल राजकीय प्रज्ञा प्रतिष्ठानले २०३० प्रकाशन गरेको पर्यायवाची शब्दकोशमा रहेको भाषिक नक्शामा तराईमा थारु, मैथिली, भोजपुरी र दनुवार भाषालाई संकेत गरेको छ जसमा थारु भाषी नेपालको पूर्वदेखि पश्चिमसम्मको तराईको सम्पूर्ण जिल्लाहरूमा रहेको देखाएको छ भने मैथिली भाषा धनुषा र आसपासका जिल्लाहरूमा देखाएको छ त्यस्तै भोजपुरी भाषा बारा जिल्ला र आसपासको जिल्लाहरूमा देखाएको छ भने दनुवार सिन्धुलीको दक्षिणी भागमा देखाइएको छ । तर अहिले थारु भाषा भन्दा बढी जनसंख्या मैथिली र भोजपुरी भाषी रहेको तथ्याङ्कबाट देखिन्छ ।
नेपाल प्रज्ञा प्रतिष्ठानले त झन् आँखाको सामुन्नेमा थारु भाषालाई मार्ने काम गरेको छ । विक्रम सम्वत् २०१९ मा रामप्रसाद राय (थारु)ले लेखेर प्रकाशन गरेको थरुहट के वउवा आ बहुरिया कृतिलाई आफूखुशी न त लेखक न प्रकाशकको स्वीकृति लिई भोजपुरी उपन्यास भनी नेपालीमा अनुवाद गर्ने अनुमति प्रदान गरेको देखिन्छ । जसलाई भउचप्रसाद यादवले अनुवाद गरी २०७५ सालमा प्रज्ञा प्रतिष्ठानले प्रकाशन गरेको छ । जबकि लेखक स्वयंले यो बारा जिल्लाको थरुहटिया बोलीमा किताब लेखेको भनी उल्लेख गरेको छ ।
राजनीतिक दलहरूले पनि शक्तिको आडमा थारु समुदायलाई भाषिक हिसाबले शोषण गर्ने गरेको देखिन्छ । ओली सरकारको पालामा २० माघ २०७६ मा सीधै मन्त्रिपरिषदमा प्रस्ताव लगी रानाथारुहरूलाई छुट्टै जातिको रूपमा सूचीकृत भाषा पनि अलग गरेको छ । सरकारले पनि विधि र प्रक्रियालाई लत्याएर हुकुमी पारामा न त थारु आयोग न आदिवासी जनजाति राष्ट्रिय उत्थान प्रतिष्ठानसँग समन्वय र सहकार्य गरेको देखिन्छ । यस प्रकार थारु समुदाय र थारु भाषीहरू माथि राज्य, अन्य समुदाय र प्राज्ञिक समूहबाट पनि आक्रमण भइरहेको छ ।
मातृभाषालाई सरकारी कामकाजको भाषाको रूपमा सिफारिश गर्नु निश्चय पनि राम्रो र सराहनीय काम हो । तर यसलाई गलत मनसायले गरिएको राम्रो काम मात्र मान्न सकिन्छ । जसले क्षणिक उपलब्धि दिए पनि कालान्तरमा उपलब्धिविहीन हुने सम्भावनालाई अँगालेको छ ।
मातृभाषीको हिसाबले चौथो स्थानमा देखिएको भए पनि भौगोलिक हिसाबले थारु भाषा दोस्रो स्थानमा रहेको छ । यसले करीब १७ प्रतिशत भूगोल ओगटेको देखिन्छ । यो सबै प्रदेशमा बहुसंख्यक व्यक्तिहरूले बोल्ने लोकप्रिय भाषा हो । यो एकदम प्राचीनतम भाषा हो जबकि यहाँ फेला परेको विभिन्न शिलालेखमा कुँदिएको शब्दहरूबाट पनि स्पष्ट हुन्छ । अंशुवर्माको पालाको हाँडीगाउँमा रहेको शिलालेखमा थारु शब्द कुँदिएको छ ।
थानकोटको नारायण मन्दिर, शिवदेव द्वितीयको बलम्बुमा रहेको शिलालेख, चाँगुनारायणको शिलालेख लगायतका अन्य शिलालेख तथा राणा शासनकालसम्म थारुहरूले प्राप्त गरेको लालमोहर र स्याहमोहर थारु भाषामा रहेको छ । यसबाट पनि स्पष्ट हुन्छ कि थारु भाषा पहिला सरकारी कामकाजको भाषा रहेको थियो ।
थारु समुदाय र थारूभाषीहरूलाई अन्य भाषासँग न कुनै पूर्वाग्रह न विरोध छ । केवल सत्य कुरा मात्र उजागर गर्न चाहन्छ । अन्य प्रचलित भाषा सरकारी कामकाजको भाषाको सँगसँगै थारुभाषा पनि सरकारी कामकाजको भाषा हुनुपर्छ भन्ने माग हो ।
तराईमा त झन् मूल भाषाको रूपमा थारु भाषा नै रहेको थियो र अहिले पनि कायम नै रहेको छ । तराईमा मैथिली, भोजपुरी, अवधी लगायतका अन्य भाषाहरू भए पनि बोधगम्य र सम्पर्क भाषाको रूपमा थारु भाषा नै रहेको छ । यो भाषा नेपलामा मात्र सीमित नरही भारतको बिहार राज्यको अधिकांश स्थानहरूमा पनि स्थानीय भाषाको रूपमा प्रचलनमा रहेको छ ।
सिल इन्टरनेशनलले सन् २०१३ मा प्रदेश १ र प्रदेश २ को झापादेखि पर्सासम्म उदयपुर जिल्ला समेतलाई कोचिला थारु भाषाको नाममा सर्वेक्षण गरेको थियो । जसमा यो भाषा पूर्वदेखि पश्चिम केही फरक रहे पनि उनीहरूले बोल्ने भाषा एउटै हो भनी निष्कर्ष निकालेको थियो ।
त्यस्तै पुस्तान्तरणको हिसाबले केटा(केटीहरूलाई गरेको सर्वेक्षणमा खेलको क्रममा थारु समुदायका बाल(बालिकासँग थारु समुदायमा बालबालिकामा शतप्रतिशत तथा थारु समुदायका बालबालिका र अन्य समुदायका बालबालिकाको बीचमा ८० प्रतिशतसम्म थारु भाषा प्रयोग भएको र बुझ्ने गरेको पाइएको थियो । यसले पनि थारुभाषाको अवस्था र बोधगम्यता दर्शाउँछ ।
अन्य स्थानको त कुरा छोडौं अहिले उपत्यकाका तीन जिल्लामा बाटो बाटोमा हिंड्ने तराई मूलका अधिकांश मानिसहरूले बोल्ने भाषा पनि थारु नै हो । व्यक्तिगत रूपमा सोद्धा फरक हुन सक्ला तर थारु भाषामा प्रश्नावली बनाएर सोध्यो भने उनीहरूले सजिलै बुझेर जवाफ फर्काउन सक्नेछन् ।
तराईमा प्रचलित रहेको अन्य भाषाको प्रकाण्ड विद्वान नै किन नहोस्, उनीहरू पनि बोलचालको रूपमा थारुभाषा नै प्रयोग गर्दछन् । यो नै थारु भाषाको विशेषता हो । त्यसकारण लेख्यमा अलि कमजोर रहेको थारु भाषा अनेकौं जालझेलको कारण पनि अहिलेसम्म जीवित रहेको छ ।
सरकारी कामकाजको भाषाको रूपमा सिफारिश गर्दा भाषा आयोगले संघ स्तरीय, प्रदेश स्तरीय र स्थानीय निकाय स्तरीय हिसाबले अध्ययन गर्नुपर्छ भने थारु समुदायसँगको गतिविधिमा थारु समुदायलाई पनि समावेश गर्नुपर्छ । हुनसक्छ थारु समुदायमा भाषासँग सम्बन्धित योग्यता पुगेका विद्वानहरूको कमी होला तर थारु भाषाको नजिकबाट बुझ्ने र जान्ने व्यक्तिहरूको थारु समुदायमा कमी छैन ।
हालै थारु आयोगले पूर्वदेखि पश्चिमसम्म संकलन गरेको थारु लोक गीतहरूलाई सूक्ष्म रूपमा अध्ययन गर्दा उक्त गीतहरूको ८० प्रतिशत भन्दा माथिको शब्दहरू एकै रहेको पाइएको छ भने गीतको भाव पनि एकै रहेको देखिएको छ । त्यसकारण सम्पूर्ण थारुहरूको भाषा एकै हो भन्नेमा दुईमत देखिंदैन ।
भाषा आयोगले सरकारी कामकाजको भाषाको रूपमा थारु भाषालाई सिफारिश गर्दैछ भने थारु भाषाको अनेक नाम लिएर नभई केवल थारु भाषाको नामले सिफारिश गर्नुपर्छ ।
थारु आयोग र थारु कल्याणकारिणी सभाले सम्पूर्ण थारुहरूको एकै भाषाको रूपमा थारु मानक भाषा बनाउने शुरुवात गरिसकेको अवस्थामा भाषा आयोगबाट थारु भाषालाई विभिन्न नाम दिएर सिफारिश गर्न लाग्नु दु:खद कुरा हो ।
थारु समुदाय र थारूभाषीहरूलाई अन्य भाषासँग न कुनै पूर्वाग्रह न विरोध छ । केवल सत्य कुरा मात्र उजागर गर्न चाहन्छ । अन्य प्रचलित भाषा सरकारी कामकाजको भाषाको सँगसँगै थारुभाषा पनि सरकारी कामकाजको भाषा हुनुपर्छ भन्ने माग हो ।
यसरी थारू भाषाउपर भइरहेको राजनीतिक र पूर्वाग्रही मानसिकता रोक्नै पर्छ । थारु समुदाय लगायत अन्य समुदाय जसको दैनिकी नै थारु भाषामा रहेको छ सबैले मिलेर यो भाषाको संरक्षण सम्वर्द्धन गर्दै समयसापेक्ष व्यावहारिक बनाउँदै जानुपर्छ । युवा तथा पत्रकारहरूले यसमा सक्रिय भूमिका खेल्नुपर्छ ।
थारु राजनीतिज्ञहरू जो कि थारुको मतले निर्वाचित हुनुभएको छ । अझै भनौं भने थारु कोटामा सांसद हुनुभएको छ उहाँहरूले जोडतोडका साथ यस्ता प्रवृत्तिलाई निरुत्साहित गर्ने काम गर्नुपर्छ । सरकार लगायत थारुको हकहितको स्थापना भएको अन्य निकायको साथै थारु भाषीहरूले पनि बढीभन्दा बढी थारु भाषाको प्रयोग गरी साहित्य सृजना गर्दै जानुपर्छ ।
(लेखक अधिवक्ता एवं थारु भाषा साहित्य केन्द्र नेपालको उपाध्यक्ष तथा थारु कल्याणकारिणी सभा थारु भाषा मानक मस्यौदा समितिको सह(संयोजकको रूपमा कार्यरत छन् ।)
