माओवादी जनयुद्धताका एउटा शब्द प्रचलनमा थियो– जनअदालत ।माओवादी समर्थकका लागि यो अत्यन्त प्रिय र सम्मानयोग्य शब्द हो । तर माओवादी विरोधीले यो शब्द पटक्कै रुचाउँदैनन् । कतिपयका अत्यन्तै तीता स्मृति यो शब्दसँग गाँसिएका छन् । माओवादीको जनअदालत कस्तो थियो भन्ने तर्फ नजाऔँ । त्यो प्रयोगको कुरा भयो । जनअदालतको अवधारणालाई ख्याल गर्ने हो भने राज्यले नै यस्ता जनअदालतहरू स्थापना गरेको छ । जनअदालत– अर्थात् जनताका प्रतिनिधिले सञ्चालन गर्ने, जनताको नजिकको अदालत । संविधानको प्रावधानअनुसार नै प्रत्येक स्थानीय तहमा स्थानीय अदालतहरू छन् र संयोगवश ती अधिकांश स्थानीय अदालतको नेतृत्वमा महिला जनप्रतिनिधि छन् । यिनै न्यायिक निकाय नै संवैधानिक हैसियतका जनअदालत हुन् । स्थानीय तहको प्रमुख वा उपप्रमुखमध्ये एक महिला हुनैपर्ने बाध्यकारी प्रावधान थियो । दलहरूले प्रमुखमा महिलालाई अवसर दिन चाहेनन् । त्यसैले स्वभाविक रूपमा धेरै ठाउँमा महिलाहरू उपप्रमुखमा निर्वाचित भएका छन् । स्थानीय सरकार मातहत रहने न्यायिक समितिको नेतृत्व उपप्रमुखले गर्ने कानुनी प्रावधान छ । यसरी सयौँ महिला आज यी जनअदालत हाँक्ने ठाउँमा छन् ।महिला नेतृत्वमा रहेका यी न्यायिक समिति सबल हुने हो भने घरेलु हिंसा तथा महिलाविरुद्ध हुने हिंसा कम गर्न सबैभन्दा महत्वपूर्ण भूमिका खेल्न सक्छन् । स्थानीय स्तरका जननिर्वाचित प्रतिनिधि भएको हुनाले उनीहरू पीडितको सबै अवस्था राम्रोसँग केलाउन सक्षम हुन्छन् । उसको व्यवहार, पारिवारिक सम्बन्ध र विगत केलाई निष्कर्षमा पुगेर नै वास्तविक न्याय दिलाउन सकिन्छ । दोस्रो, पीडितको संवेदनशीलतामा उनीहरूले प्रशस्त ध्यान दिएर काम गर्न सक्छन् । विगतमा गैरसरकारी संस्था वा प्रहरीमार्फत यस्ता घटनामा न्याय खोज्ने महिलाले अत्यन्त ठूलो जोखिम मोल्नुपथ्र्यो । जननिर्वाचित प्रतिनिधिले यस्ता विषयमा प्रशस्त ध्यान दिएर काम गर्न सक्ने सम्भावना रहन्छ । सम्पत्तिमा स्वामित्व नहुने, औपचारिक स्वामित्व भए पनि आफ्नो निर्णयले खर्च गर्न नसक्ने हुनाले महिलाको हकमा यो विषय अत्यन्त महत्वपूर्ण हुन्छ ।हाम्रो जस्तो बन्द समाजमा महिलाहरू घरेलु हिंसाबारे खुलेर बोल्न नसक्नु अस्वभाविक होइन । गैरसरकारी संस्थाका प्रतिनिधि वा प्रहरी समक्ष आफ्ना समस्या राख्न उनीहरूलाई पक्कै सहज हुँदैन । अझ कतिपय मधेसी वा जनजाति महिलाको हकमा भाषाको समस्या पनि थपिन्छ । कतिपय महिलाहरू अझै नेपाली बोल्न सक्दैनन् । कतिपय नेपाली बोले पनि आफ्नो समस्याबारे खुलेर भन्न सक्दैनन् । आफैंले निर्वाचित गरेका स्थानीय तहका जनप्रतिनिधिसँग उनीहरूको लामो घुलमिल र विश्वास हुन्छ । जनप्रतिनिधिले पीडितकै मातृभाषामा कुरा गर्न सक्छन् । कतिपय प्रतिनिधि पीडितकै मातृभाषी हुन्छन् । यसले गर्दा पीडितले खुलेर आफ्नो कुरा राख्न सक्छन् । पीडितको पृष्ठभूमिबारे थाहा हुनाले उनीहरूले राम्रोसँग सोधिखोजी गर्न सक्छन् । स्थानीय तहका जनप्रतिनिधिले महिला हिंसा वा घरेलु हिंसाका घटनामा काम गर्न थालेपछि यसले अर्को महत्वपूर्ण सुरुवात हुनेछ । अहिलेसम्म हामीकहाँ यी विषयमा गैरसरकारी संस्थाले काम गर्ने भन्ने बुझाइ छ । त्यसैले कतिपयले यसलाई पश्चिमा मुलुकबाट आयातित एजेन्डाका रूपमा बुझ्ने गरेका छन् । लैङ्गिक समानता र जुनसुकै स्वरूपका हिंसाको अन्त्य सभ्य समाजको आधारभूत शर्त र मानवीय विकासका लागि नभई नहुने कुरा हो । तर, यो वास्तविकता समाजमा स्थापित हुन सकेको छैन । महिला हिंसा, घरेलु हिंसाविरुद्ध वा महिला समानताको पक्षमा बोल्नेबित्तिकै सहजै ‘डलर खेती’को आरोप लगाउने गरिन्छ । समाजिक सञ्जालले यसलाई अझ सहज भएको छ । पछिल्ला केही महिनामा राष्ट्रिय दैनिक वा अनलाइन पत्रिकामा महिला समानताबारे लखिएका लेखबारे समाजिक सञ्जालमा गरिएका टिप्पणी र गालीगलौज हेर्ने हो भने समाजमा कस्तो सोच व्याप्त छ भन्ने थाहा हुन्छ । सामाजिक मनोविज्ञानमा रूचि राख्नेका लागि ती टीकाटिप्पणी र गालीगलौज अनुसन्धानको नयाँ क्षेत्र हुनसक्छ । स्थानीय तहका न्यायिक समितिले महिला हिंसा वा घरेलु हिंसाका विषय प्राथमिकतामा राखेर काम गर्न थाल्ने हो भने यो बुझाइ केही हदसम्म परिवर्तन हुनसक्छ । सहरी क्षेत्रमा नभए पनि ग्रामीण क्षेत्रमा यस्तो पहलकदमीले धेरै ठूलो अर्थ राख्छ । साथै, घटनाहरूमा गैरसरकारी संस्थाहरूले आफ्नो अनुकुल प्रभावित गर्ने सम्भावना पनि कम भएर जान्छ । महिलाका मुद्दामा मात्रै होइन, स्थानीय स्तरका जुनसुकै मुद्दामा पनि स्थानीय अदालत वा न्यायिक समितिको भूमिका महत्वपूर्ण हुन्छ । त्यसैले यिनको कार्यक्षमता बढाउनु आहिलेको महत्वपूर्ण चुनौती छ । स्थानीय तह सञ्चालन सम्बन्धी ऐनले संविधानको परिकल्पना विपरीत स्थानीय अदालतका कतिपय अधिकार खुम्च्याइदिएको छ । संविधानको अनुसूचीमा स्थानीय अदालतको अधिकार क्षेत्र भनेर छुट्याइएका विषय नै स्थानीय अदालतको क्षेत्र हुनुपर्ने थियो । तर, ऐनले यसलाई खुम्च्याउने काम गरेको छ । सङ्घीय नेपालको संरचनामा अदालतले आफ्नो पुनःसंरचना गर्ने कुरामा खास रुचि राखेन । प्रदेशको एउटा पुनरावेदन अदालतलाई उच्च अदालत बनाउनेबाहेक अरू कुनै पनि पुनःसंरचनाको काम हुन सकेन । यो अदालतको आफ्नै चाहना बमोजिम भएको हो । अदालतको संरचना जिल्लाभन्दा तल जान सकेन । त्यसैले, स्थानीय अदालतलाई अदालतको प्रमुख संरचनासँग जोड्ने काम हुन सकेन । स्थानीय अदालतको कार्यक्षमता र प्रभावकारिता बढाउन स्थानीय अदालतलाई कुनै न कुनै रूपमा अदालतको संरचनासँग जोड्नु आवश्यक छ । वर्तमान संविधान र स्थानीय तहसँग सम्बन्धित कानुनमा यस्तो कुनै प्रावधान छैन । त्यसैले यी दुई अदालतबीच सम्बन्ध कसरी स्थापित गर्ने, अदालतको केन्द्रीय संरचनाले स्थानीय अदालतको क्षमता र प्रभावकारिता बढाउन कसरी भूमिका निर्वाह गर्ने भन्ने महत्वपूर्ण प्रश्न हामीसामु छ । खासगरी नवनिर्वाचित केन्द्रीय संसदले जतिसक्दो चाँडो यस्तो कदम चाल्नपर्छ ।यसबाहेक जनप्रतिनिधिको क्षमता बढाउने कुरामा सङ्घीय सरकारले खास कार्यक्रम अघिसार्नु जरूरी छ । न्यायिक समितिका प्रमुख र सदस्यहरूलाई कानुनी प्रवाधान र प्रकृयाबारे जानकारी गराउनु र पोख्त बनाउनु आवश्यक छ । शैक्षिक योग्यता निकै कम भएका र विगतमा समाजिक कामको अनुभव नभएका कतिपय जनप्रतिनिधिले यो जिम्मेवारी पाएका छन् । कतिपय विगतमा गैरसरकारी संस्थामा बसेर केही अनुभव हासिल गरेका छन् । उनीहरूलाई गैरसरकारी संस्थाबाट गरिने पहल र निर्वाचित निकायबाट गरिने कामको पृथकताबारे बुझाउनु आवश्यक छ । सबल महिलाको नेतृत्वमा सञ्चालन हुने स्रोतसाधनयुक्त स्थानीय अदालतले मात्रै प्रभावकारी भूमिका निर्वाह गर्नसक्छ । आजसम्म मनाइएको महिला हिंसाविरूद्धको १६ दिने अन्तर्राष्ट्रिय अभियानमा यो विषयको उठानसमेत हुन सकेन । प्रतिनिधि सभा र प्रदेश सभा निर्वाचनको छायाँमा यो वर्षको अभियान टुङ्गियो ।तैपनि सरोकारवालाहरूले आफ्नो काम निरन्तर गरिरहनु आवश्यक थियो । सरकार र महिला अधिकारका लागि कार्यरत कसैले पनि स्थानीय सरकारको कार्यक्षमता गर्नुपर्ने विषयलाई प्राथमिकतामा राख्न सकेनन् । अधिकांश स्थानीय तहका न्यायिक समितिमा महिला नेतृत्व भएको यो महत्वपूर्ण अवसरलाई समुचित प्रयोग गर्न सके महिला हिंसा न्यूनीकरणमा नेपालले उल्लेखनीय फड्को मार्ने निश्चित छ । यसैले जनअदालतको वास्तिक अवधारणा व्यवहारमा कार्यान्वयन गर्न मद्दत पुर्याउने छ ।  