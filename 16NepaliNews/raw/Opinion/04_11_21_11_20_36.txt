दुई हजार वर्ष पहिले इसाको पहिलो शताब्दीमा रोम सहर ६ दिनसम्म लगातार जल्यो । सहरको करिब ७० प्रतिशत भागका बासिन्दालाई आगोले घरबारविहीन बनाइदियो । रोम सहरबाट अलि टाढा ठूलो क्षेत्रफलमा निरो आलिशान दरबारमा सयौँ भाइभारदारका मुखबाट आफ्नो प्रशंसा सुनेर रमाइरहेका थिए । उक्त घटनालाई विश्वभरि नै ‘रोम जलिरह्यो, निरोले बाँसुरी बजाइरहे’ भन्ने अर्थबाट बुझिन्छ ।  आज नेपाल त्यही बेलाको निरो प्रवृत्तिबाट गुज्रिरहेको छ । सत्ताधारी हुन् या सत्ता बाहिरका सबै नेता र राजनीतिक दलहरू निरो प्रवृत्तिभन्दा भिन्न छैनन् । सुन्दर, शान्त नेपाललाई सत्ताधारी र सत्ता प्राप्तिका लागि लड्ने दलहरूले बर्बाद पारे । रातदिन नभनी जनताको पक्षमा काम गर्नुपर्नेमा जनताको अवश्यकता र दुःखलाई लात हान्ने मात्र काम गरिरहेका छन् । कोरोनाको पहिलो लहरलार्ई जितेर तङ्ग्रिन सुरसार गरिरहँदा पुनः दोस्रो लहरले देश नै थला पर्ने अवस्थामा पुगेको छ ।सङ्घीय सरकारका प्रधानमन्त्री केपी शर्मा ओली बेमौसमको बाजाजस्तो विश्वासको मतका लागि दौडिए र पदमुक्त पनि भए । उनले अहिले कोरोनाविरुद्ध लड्नुपर्ने बेला हो । तर, सबैको ध्यान अन्तै मोडिदिए । केपी ओलीकै पार्टी एमालेको अर्को माधव नेपाल पक्ष ओलीलाई जसरी पनि सत्ताबाट बहिर्गमन गर्न लागिपरेको थियो ।ओलीलाई विश्वासको मत दिनुभन्दा संसदबाट राजीनामा दिनु उत्तम भनिरहेको माधव पक्ष अन्तिममा सदनमा अनुपस्थित रह्यो । जुन काम कम्युनिस्ट पार्टीको सिद्धान्त र आचरणभन्दा फरक हो । कम्युनिस्ट पार्टीमा कहीँ नभएको जात्रा दुवै पक्षबाट देखाइँदैछ । नेपाली काँग्रेस त झन् च्याँखे थापेर बसेको छ । त्यस्तै मधेसवादी दल जसपा यता र उता कुदेको कुदै छ । आफ्नो भाउ र मोलमा मोलाई गर्दैछ ।   सङ्घीय सरकारमा मात्र नभएर प्रदेश सरकारहरूमा पनि विखण्डन सुरु भएको छ । गण्डकी प्रदेशमा त मुख्यमन्त्रीले राजीनामा नै दिए भने लुम्बिनी प्रदेशमा अविश्वासको प्रस्ताव संसद्मा पेस गरे । लुम्बिनीमा पनि मुख्यमन्त्री पोखरेल सरकार फेरिने लगभग निश्चित छ । अब विस्तारै यो प्रवृत्ति अन्य प्रदेशमा पनि सर्दै जानेछ । कुनै एउटा राजनीतिक दल मात्र होइन, सबै राजनीतिक दललाई नागरिकको दुःख, पीर मर्काको कुनै ख्याल छैन । कुनै मतलव छैन । उनीहरू जनताका दुःखलाई खिल्ली उडाएर निरो जसरी बाँसुरी बजाएर बसेका छन् ।एकातिर देश रोइरहेको छ भने अर्कोतिर जनताबाट देश चलाउन जिम्मा पाएकाहरू राज्यसत्ताको लडाइँमा नै व्यस्त छन् । जब–जब देशमा सङ्कट आउँछ, तब दलाल शासन सत्ताले लुट्ने, कमिसन खाने, भ्रष्टाचार गर्ने गर्छन् । दलाल चरित्रले भरिएका यहाँका समाजवादी कम्युनिस्ट भनौदाहरू आदर्शको ठूलो ठूलो डङ्का फुक्ने तर सिन्को नभाँच्ने गर्नाले नागरिकले सङ्कट बेहोरिरहेका छन् ।यस्ता दलालहरूको कुनै राष्ट्र, वर्ग, धर्म हुँदैन । यिनीहरुलाई आफ्नो पद र पैसा सिवाय अरू कुनै कुराको मतलब हुँदैन । कोरोना त यस्ता पिसाचुहरूका लागि कमाउने माध्यम बनेको छ । देशमा यस्तो प्रवृत्तिबाट निरन्तर राष्ट्र र जनघात भइरहेको छ । यस्ता कुराले देश सङ्कटको भुमरीमा फसिसकेको छ ।आज सयौँ नागरिक अक्सिजनको अभावमा मरिरहेका छन् । बेडको अभावमा तड्पिरहेका छन् । उपचार पाउँदा बाँच्न सक्ने व्यक्ति पनि अनाहकमा अमूल्य जीवन गुमाउन बाध्य छन् । हस्पिटलमा बेड छैनन् । सङ्क्रमितका लागि चाहिने औषधि छैन । गरिबको चुलोमा आगो बलेको छैन । सङ्क्रमितले जसोतसो बेड पाएर हस्पिटल भर्ना भई हालेमा उपचार गर्ने पैसा छैन । उपचारका लागि लाखौँ रुपैयाँ तिर्न सक्ने क्षमता छैन । यस्तो विषम परिस्थितिमा राज्य लाचार बनेर बसेको छ । जनताले कुनै हालतमा कहिलै माफी गर्न नसक्ने व्यवहार राजनीतिक दलहरूले देखाएका छन् ।  नेपालका राजनीतिक दलहरू नागरिकको मृत्यु र भोकसँग खेलबाड गरिरहेका छन् । हरेक पार्टीका मुख्य नेतृत्वमा रहेका नेताहरू निकृष्ट, पापी, स्वार्थी र दुष्ट हुनभन्दा अन्यथा नहोला । उनीहरूले जनतालाई जुन सपना देखाए र बाँडे त्यो सबै बिर्सिएर विश्व नै चकित हुने गरी यो कोभिडको महामारीमा जात्रा देखाइरहेका छन् । यस्तो जात्रा जनताले कहिलेसम्म हेर्ने ?जनता त चुनावको दिनभन्दा अघि वा पछि सार्वभौम भएनन् । आज जनता लाचार भएर आँखाभरी आँसु लिएर टुलुटुलु हेर्न बाध्य भएका छन् । जनताको आँसुले अहिलेको नेतृत्वलाई कुनै दिन अवश्य पाप लाग्नेछ । यस्ता राजनीतिक नेतृत्वलाई तह लगाउने भनेको चुनावबाट हो । तर जनताका सामु विकल्प नै छैन । वृद्ध नेताहरू लाचार भएर आईसीयूमा पुग्दा पनि पद छाड्दैनन् ।  अब देश चाँडै नै चुनावमा जाने निश्चित छ । चुनावमार्फत जनताले यस्ता दुष्ट र निकृष्ट नेता र राजनीतिक दलहरूलाई ठेगान लगाउनै पर्छ । डेट एस्पायर नेता र उनीहरूको गलत राजनीतिक संस्कार र प्रवृत्तिको शिकार नेपाली जनता भएका छन् । अब अझ यी वृद्ध नेताहरूको भार नेपालीले झेल्न सक्दैनन् । नेताहरूको रात दिनको लडाइँ हेर्दा हेर्दा जनता आजित भएका छन् । दुःखको सागरमा छटपटाइ रहेका छन् । रोग र भोकले प्राण जाने अवस्था छ । तर, नेतृत्व मूकदर्शक भएर चरम भ्रष्टाचार र सत्ताको लडाइँमा केन्द्रित छ । देशमा नागरिकको स्वास्थ्य र शिक्षाको जिम्मा राज्यले लिनुपर्ने हो । तर, दुर्भाग्य यी दुवै विषय माफिया र दलालको हातमा पुग्यो । जसको परिणाम अहिले नागरिकले भोगिरहेका छन् । देशमा सङ्कट परेका बेला राज्य र नागरिकलाई साथ नदिने स्वास्थ्य क्षेत्रका माफियाहरूलाई सरकारले नै संरक्षण गरेको छ ।सरकार यस्ता माफिया र दलालको चङ्गुलमा छ । स्वास्थ्य क्षेत्रका राम्रालाई प्रोत्साहन गर्ने र माफियालाई तुरुन्त कारबाही नगर्ने हो भने भयावह स्थिति आउने निश्चित छ । केही समयका लागि राज्यले सम्पूर्ण स्वास्थ्य संस्थालाई राज्यले आफूसँग लिएर हरेक सङ्क्रमित नागरिकको निःशुल्क उपचार गर्नुपर्छ ।‘सुखी नेपाली समृद्ध नेपाल’ भनेर चिच्याउनेहरू आज के हेरेर बसेका छन् । दैनिक ज्यालादारी काम गर्ने मजदुर, सुकुम्बासी, गरिब जनताहरू कोरोनाले आक्रान्त छन् । थोरै भए पनि मलमपट्टि लगाइदिने कोही छैन । पैसा हुने त जसोतसो बाँचेकै छ । तर, पैसा नहुनेहरू मृत्युलाई कुर्नु सिवाय केही गर्न सक्ने अवस्थामा छैनन् । राज्यको व्यवस्थापन कमजोर हुँदा गरिब नागरिकमा हाहाकार छाएको छ ।यही बेलामा जताततै कालो बजारी, तस्करी र महँगी मौलाएको छ । यस्तो अवस्थालाई नियन्त्रण नगरी राज्य नै माफियाको कब्जामा पर्नाले नागरिकहरू महँगीको सिकार भएका छन् । यतिबेला नागरिकहरूमा निकै ठूलो तनाव र चिन्ताको अवस्था सिर्जना भएको छ । भोकले मरिने हो कि रोगले भन्ने त्राहिमाम छ ।  कोरोना महामारीको प्रकोप कुनै जाति, वर्ग, समुदाय र पार्टी विशेषको होइन । यो सबैको साझा समस्या हो । यस्तो साझा समस्यासँग जुध्न सबै मिल्न आवश्यक छ ।कोरोनासँग सम्बन्धित समस्यालाई विशिष्टीकरण गरी प्राथमिकताका साथ निवारण गर्न जरुरी छ । नागरिकको जीवनमा परेको अहिलेको सङ्कटमाथि बज्रपात गर्ने जुनसुकै प्रवृत्ति र पात्रमाथि यथाशीघ्र नियन्त्रण र कारबाही हुन जरुरी छ । राज्य प्रणाली र शासक सबैभन्दा पहिला सुध्रिनु जरुरी छ । अहिलेको राजनीतिक विचलन र विनाशकारी विचार र व्यवहारलाई नियन्त्रण गरी सतर्कतापूर्वक कोरोनासँग लड्न जरुरी छ ।कोरोनासँग लड्ने विषयको नेतृत्व सरकार र राजनीतिक दलहरूले नै गर्ने हो । केही समय सत्ता र भत्ताको फोहोरी खेललार्ई छाडेर कोरोनासँग लड्न एकीकृत रूपमा सङ्गठित भई समाजका सबै वर्ग, समुदायलाई सङ्गठित गरी अगाडि बढ्न जरुरी छ । नेताहरूले तीता मीठा सबै कुराहरूलाई बिर्सिएर तेरो मेरो नभनी एक भएर कोरोनाविरुद्ध लड्न जरुरी छ ।अझै पनि कोरोनालाई उपहास गरेर राजनीतिको फोहोरी खेल देखाउँदै गएमा अहिलेका राजनीतिक दल र त्यसको नेतृत्वलाई जनताले कदापी माफी गर्ने छैन । त्यसैले बेलैमा सोचौँ अहिले पनि धेरै बिग्रिएको छैन । अझै पनि हामी आफ्नो स्वार्थ छाडी एक भएर अगाडि बढे कोरोनालाई जित्न र त्यसले दिएको चोटलाई उपचार गर्न सक्छौँ । #sujan dahal