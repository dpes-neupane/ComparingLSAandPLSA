 भरतपुर काण्डमा देवी ज्ञवाली इमान जमानका सघन प्रतीक हुन् भने मतपत्र च्यात्ने जस्तो लोकतन्त्रको प्राण हरण गर्ने कामका दुई दौतरी वा दामल व्यक्ति दैत्यका दुर्बल प्रतीक हुन् । जनताको मत, अभिमत अङ्कित पत्र च्यात्नु भनेको जनादेश, जनभावना र जनमतलाई धुजा धुजा पार्नु हो । जनता नै देश वा राष्ट्र हो भने यो कृत्य जनताको घोर उपेक्षा र अपमान हो । जनताको अपमान गर्नेले देशको सम्मान गर्छ भनेर पत्याउन सकिन्न । जनताको मत च्यात्नुु निकृष्ट स्वार्थपूर्तिका लागि जनताको बलि चढाउनु हो ।संसदीय राजनीतिलाई बोकाको टाउको देखाएर कुकुरको मासु बेच्ने पसल भनेर त्यसका विरुद्ध सत्र हज्जार निरपराध र निर्दोष जनताको कत्लेआम गरेकोमा गौरवबोध गर्ने माओवादी केन्द्रको तथाकथित जनयुद्ध केवल ढाँेग हो भन्ने कुरा उसले गरेको भरतपुरको निकृष्टतम घटनाबाट पुष्टि हुन्छ । भरतपुरमा माओवादी उम्मेदवार हार्ने अवस्था देखेर मतपत्र च्यात्ने त्यस पार्टीका कार्यकर्ता मधु न्यौपानेको अनुहार बदलिएर पुष्पकमल दाहालको मुहार टल्कियो । अर्को मतपत्र च्यात्ने द्रोण न्यौपानेको मुखाकृति बदलिएर शेरबहादुर देउवाको मोहडा झल्कियो । न्यौपाने र सिवाकोटीका पृष्ठभागमा निर्वाचन आयोगका अध्यक्ष डा. यादव मुसुमुसु हाँसिहेका थिए । रमन श्रेष्ठको प्रधान न्यायाधिवक्ता यादवसितै नारिएर खित्का छाड्दै थिए । यसको पाश्र्व भागमा भरतपुर फैसलाका सर्वोच्च अदालतका न्यायाधीश द्वयको अनुहार यस लेखकको दिव्यदृष्टिले देख्यो ।पूर्वप्रधान न्यायाधीश तथा न्यायमूर्ति सुशील कार्कीले सर्वोच्च अदालतमा मुद्दा फैसला गर्ने बेन्चको तयारी बारे सेवानिवृत्त भएपछि एक अन्तर्वार्ता मार्फत् उल्लेख गर्नुभएको थियो । पूर्वसभामुख तथा प्रसिद्ध कानुनविद् निलाम्बर आचार्यले समेत भरतपुरमा मतपत्र च्यातेको विषयमा सर्वोच्च अदालतले गरेको फैसला सकारात्मक नभएको टिप्पणी गरिसक्नुभएको छ । पार्टीअनुसार नीति बन्छ भने नीतिअनुसारको नेता चुनिन्छ । अनि त्यही नेताअनुसारका कार्यकर्ता हुन्छन्, किनभने नेताको बेहोरा कार्यकर्तासित ठ्याम्मै मिल्छ । यसरी बेहोरा मिलेकाले त भरतपुरमा कार्यकर्ता मतपत्र च्यात्न तात्तिएका हुन् । नेताको परोक्ष आदेश, निर्देश र तिनको मनोविज्ञान बुझेर मतपत्र च्यात्न हौसिएका हुन् । पार्टी र नेतृत्वले यस्तै खालका गृहकार्य बेलाबेला दिने गरेकाले पार्टी जीवन्त बनेको हो । यसबापत् उचित पुरस्कृत गरिँदा पार्टी बलियो बन्ने हो । यसको प्रत्यक्ष प्रमाण भरतपुरमा मतपत्र च्यात्ने माओवादी कार्यकर्तालाई खादा, माला लगाएर सम्मान गरिएको कुराबाट अवगत हुन्छ ।लोकतन्त्र र जनतन्त्रको आधारभूत तथा मूलभूत अपरिहार्य पक्ष जनता र जनमत हो । लाछी र निर्लज्ज काम भरतपुर, महानगर पालिकामा शेरबहादुर र पुष्पकमल दाहाल गठबन्धन सरकारले देवी ज्ञवालीविरुद्ध ठूलो पौरख देखाए गरे । यस लेखकले यसलाई देवी र दैत्यकाबीचको द्वन्द्व ठानेको छ ।पार्टीमा कार्यकर्ता र नेताले गरेका हरेक कामको जवाफदेहिता पार्टी अध्यक्षको हुन्छ । मतपत्र च्यात्ने कार्यकर्तालाई दण्डित नगरी उल्टो फूलमाला, खादा र अबिर लगाएर सम्मान गरेपछि यस्तो पुनित काम पार्टी अध्यक्ष पुष्पकमल दाहालले गरेको स्पष्ट हुन्छ र हो पनि । अनि भरतपुरको मतपत्र पार्टी अध्यक्षले नै च्यातेको बहस र पैरवीबाट ठहर्छ । ज्यान केसमा प्रत्यक्ष संलग्न नभए पनि मिलोमतो र ज्यान मारेको देख्ने पनि जेल सजायको भागीदार हुन्छ । अनि भरतपुर घटनामा सहभागी र दह्रो मतियार भएको नेपाली काङ्ग्रेस चोखो देखिन्न । किन पनि देखिन्न भने द्रोण सिवाकोटीको स्वभाव काङ्ग्रेससित ठ्याक्कै मिल्छ । यस्तै चाला हो भने नितान्त निहित र निकृष्ट कृत्यका लागि बिनलादेन जन्माएर उसैले आफूतिर तिर सोझ्याउने दिनको प्रतीक्षा गर्नुबाहेक विकल्प देखिन्न ।न्यौपाने र सिवाकोटी पार्टीको मूल्याङ्नमा नपर्ने कुरै भएर । अब तिनको बढुवा पनि हुँदो हो । माओवादी र नेकामा यस्तै दुष्कर्म नगरी कार्यकर्ता र नेताको अन्य रचनात्मक काम गरेर मूल्याङ्कन होला जस्तो लाग्दैन । नेपाली काङ्ग्रेसका सभासद् तथा वरिष्ठ वकिलले केही दिनअघि सरकारले ल्याएको प्रतिनिधि सभा सदस्यहरुको निर्वाचनसम्बन्धी विधेयकको संशोधन प्रस्ताव विषयमा बोल्दा एक पटक भ्रष्टाचार, दुराचार र व्यभिचारको अभियोग लागेकाहरुलाई प्रतिनिधि सभा सदस्य हुन कुनै बन्देज लगाउन हुन्न भनेर बहस गरे । सरकारले भ्रष्टाचारीलाई आजीवन उम्मेदवार हुन नपाउने गरी विधेयक ल्याएपछि यसका विपक्षमा खुलेआम बोल्ने र तदनुसार चल्ने काङ्ग्रेसले भरतपुरमा लोकतन्त्र र विधिको शासनको धज्जी उडाउनु कुनै अचम्म र उदेकको विषय नै होइन । त्यसैले सिवाकोटी नेका पार्टी सभापतिकै प्रतिनिधि पात्र हुन् भनेर भन्न मिल्ने पर्याप्त आधारहरु देखिन्छन् ।आफ्ना कार्यकर्ताले खुलेआम मतपत्र च्यात्ता पार्टीले कारबाही नगरी उल्टो खादा, माला र टीका लगाएपछि कुरा बुझियो । यस पुनित काममा पार्टी अध्यक्षकै आड, भरोसा र प्रोत्साहन रहेछ । पाकेटमार र बगलीमार छोरालाई हकारपकार पनि नगर्ने बाबु कसरी सद्दे हुन्छ ? अब यो गठबन्धन सरकारले देशमा राम्रा काम गर्ने कुनै आशा गर्ने ठाउँ देखिन्न । अनि प्रधानमन्त्री भएको दुई महिना हुँदा पनि शेरबहादुर देउवाले आफ्नो सम्पत्ति विवरण बुझाएनन् भनेर रुनु बेकार छ । जब चोरालाई चौतारामा बिराजमान गराइन्छ, तब साधुलाई शूली चढाइने अवस्था टड्कारो देखिन्छ । यसको पहिलो सिकार देवी ज्ञवाली भएका छन् । जब सियो चोर्दा मौन बसिन्छ, त्यसपछि फाली चोरिनु स्वाभाविक हुन्छ । यो क्रम बढेर यो चोरी प्रकरणले घर फोर्ने अवस्थासम्म पु¥याउँछ । लोकतन्त्र र जनतन्त्रको आधारभूत तथा मूलभूत अपरिहार्य पक्ष जनता र जनमत हो । लाछी र निर्लज्ज काम भरतपुर, महानगर पालिकामा शेरबहादुर र पुष्पकमल दाहाल गठबन्धन सरकारले देवी ज्ञवालीविरुद्ध ठूलो पौरख देखाए गरे । यस लेखकले यसलाई देवी र दैत्यकाबीचको द्वन्द्व ठानेको छ ।देवी ज्ञवाली सत्य, सदाचार र सत्कर्मका प्रतिमूर्ति हुन् भने गठबन्धन सरकार दैत्य दौतरको प्रतिरुप हो । सानु सानु सत्य मिलेर ठूलो सत्य बन्छ । सियो चोर्नेले नै फाली चोर्छ, अनि यसैले घर पनि फोर्छ । कहिलेकहीँ जितेर पनि हारिन्छ भने कहिलेकाहीँ हारेर पनि जितिन्छ । देवी ज्ञवालीले इमानको जित हासिल गरेका छन् । ज्ञवालीका अगाडि प्राविधिक र कृत्रिम जित हासिल गरेकाहरु नैतिक दृष्टिले कमजोर छन् र हुन्छन् । तिनले देवी ज्ञवालीका अगाडि शिर ठाडो गर्नै सक्तैनन् । मानिसले अरुलाई ढाँटे पनि आफूलाई कहिल्यै ढाँट्न सक्तैन । सिङ्गो राज्यसत्ता हातमा लिएर चरम धाँदली र राष्ट्रिय धनको खोलो बगाएर गरेको नाटकीय विजय के विजय ? लुर, तागत र क्षमता हुनेहरु इमानको सहारा लिन्छन् र त्यसका आधारमा विजय हासिल गर्छन् । बेइमानहरु हर्दम षडयन्त्र, खुराफात तथा नीच निकृष्ट हरकतका भरमा र पैसाको खोलो बगाएर राज गर्न चाहन्छन् ।यस खालका असत्य, अपराध र अकर्मण्यता विरुद्ध पुर्खाहरुले लामो लडाइँ लडेका छन् । यही लडाइँका कारण सयौँ शकुनीका सन्तानहरु, कौरवपुत्रहरु कंश, रावण र हीरण्यकशिपुहरु मानव जातिका कलङ्क बनेका छन् । यस खालका दुस्सासनका शासनहरु इतिहासमा दुर्नाम र बदनाम बनेका छन् । एमाले अध्यक्ष तथा यस मुलुकका प्रभावशाली राष्ट्रवादी पूर्व प्रधानमन्त्री के.पी. शर्मा ओलीसितको षडयन्त्र बहुत ठूलो भारी बात हुन्छ । यसको मूल्य निक्कै महँगो पनि हुन्छ । ओलीले पहिले भन्दैखेरि अहिलेको अभिमन्यु उहिल्यैको जस्तो केटाकेटी होइन भन्नु भएको थियो । नभन्दै ओलीले बोल्दा मात्र पनि आधा काम पूरा हुन्छ यो भनाइ जननेता मदन भण्डारीको हो । अहिले कतिपय सरकारी दबाब र दमनका विरुद्ध पौँठेजारी खेल्ने समय अलि प्रतिकूल भएर मात्र हो । नत्र भारतीय प्रधानमन्त्री नै ओलीका अगाडि लत्रिन बाध्य हुनुप¥यो भने यहाँका तिनैका अरौटेहरु कुनै समस्या नै होइन । तर भरतपुरको १९ नं. वार्डको दोस्रो चरणको चुनावमा तमाम हतकण्डा विरुद्ध त्यहाँको पार्टी भिडेर नलाग्नु हो । प्रदीप नेपालले एमालेकै कारण एमालेले अपेक्षित परिणाम ल्याउन नसक्ने बताउनु भएको थियो ।हुन पनि झापा जिल्लामा पार्टी अध्यक्ष र सचिव नै स्थानीय तहको चुनावमा उठ्न हत्ते हाल्नु पर्ने कारण के ? ओली निकट भएर मात्र ओली विशेषता हासिल हुँदैन । ओली हुन रातको बाह्र बजेसम्म पढ्नु पनि पर्छ । कतिपय ओलीसित राजनीतिक नाता जोड्नेहरु नै ओली छवि धुमिल बनाउँदैछन् । तथापि ओली निकटहरु बढी जिम्मेदार, विवेकी र इमानदार पनि छन् । भरतपुरको माडी नगरपालिकामा मेयर आकाङ्क्षी श्याम विष्टको नाम विधिसम्मत रुपमा जिल्ला समितिले प्रदेश समितिमा नै पठाएन । तर पनि उनी नारदमणि पौडेलका पक्षमा चुनावी अभियानमा होमिए । तर मोरङ जिल्लाका सभासद् चन्द्रबहादुर गुरुङ आफ्नो पक्षको मेयर आकाङ्क्षीले टिकट पाएर भनेर सिरक ओढेर सुते । प्रदीप नेपालको ‘मेरो नेता मदन भण्डारी मात्र हो’ भन्ने शीर्षकको लेखमा माधव नेपालसित सम्बन्धित अंश पढेपछि नेताप्रति नै चरम वितृष्णा बढ्यो । यस खालको असंवेदनशील स्थिति मुहानमा नै भएपछि भुइँ तहमा उदात्त संस्कार खोजेर पाइन्न । यो संस्कारको कतिपय ठाउँमा नग्न र भद्दा रुप देखिन्छ, इटहरी उपमहानगर पालिकामा बसोबास गरेका नाताले यस्ता विरुप रुपहरु देखेको छ ।मोरङ जिल्लामा हार खानुका पछाडि प्रदेश स्तरका कतिपय नेताहरुका गुटगत सङ्कीर्ण सोच, घमण्डी स्वभाव रहेको पनि देखियो । अब सानुतिनु खर्चले चुनाव धान्न नसकिने स्थिति एमाले इतरका पार्टीले गरेको खर्चले देखायो । तैपनि भरतपुरमा देखापरेको हतकण्डाले लोकतन्त्र, गणतन्त्रकै हुर्मत लिएको छ । यस्तै चाला हो र यही चाला बढ्यो भने नेपालको उल्टो गति सुरु हुनेछ । आम सञ्चार जगत्ले पनि समाजको कुरुप पक्षबाहेक समाजमा प्रवाह गर्ने कुनै विषय पाइने छैन । भरतपुरमा जित्नेलाई पनि देवी ज्ञवाली सधैँ चिमोटिरहने विषय बन्यो भने जित्नेले कार्यकालभरि मन खुम्च्याएर बाँच्नुपर्ने अवस्था देखियो । तर देवी ज्ञवाली भने शिर ठाडो पारेर छाती चौडा पारेर जनताको सेवामा निरन्तर लागि रहनेछन् र उनका अगाडि देश र जनताको प्राण लिने दैत्य दौतर बलशाली भए देखिए पनि नैतिक बलविहीन निरीह कुपात्र बन्नेछन् ।   