नयाँ वर्ष, सरकारले दिने सार्वजनिक बिदा । आफन्त, साथीभाइले एकआपसमा भेटेर शुभकामना आदान–प्रदान गर्ने दिन । नयाँ ठाउँ घुम्ने, मीठो खाना खाने, राम्रो लुगा लगाउने चलन । यस पटकको नयाँ वर्षको  स्थिति निकै असहज छ । आउँदा दिनका बारेमा के होला, कसो होला भन्ने बारेमा हामी सबै चिन्तित छौँ । जे होस् नयाँ वर्ष २०७७ को सबैलाई एकमुष्ठ शुभकामना । लकडाउनमा सुरक्षित रूपमा बसौँ, अनुशासन पालना गरौँ, कोरोनाको कहरबाट मुक्ति खोजौँ ।  आज सारा विश्व यो कोरोना कहरबाट आक्रान्त बनेको छ । मानव सभ्यता यसको सामना गर्दै छ । थाहा छैन, यो सङ्घर्षमा कति मान्छेले मृत्युवरण गर्ने हुन् । मान्छे सन्त्रासले नजरबन्द छ । आजको दिनसम्म विश्वभरि एक लाख आठ हजारभन्दा बढी मानिसको मृत्यु भइसकेको छ । करिब १८ लाख मानिस सङ्क्रमित भइसकेका छन् ।विश्व स्वास्थ्य सङ्गठनका प्रमुखले कोरोना भाइरसका कारण विभिन्न देशहरूमा लागू गरिएका ‘लकडाउन’ खोल्न हतार गरिए त्यसले भाइरसको ‘घातक पुनरोदय’ हुनसक्ने चेतावनी दिएका छन् । देशहरूलाई बन्दाबन्दी खोल्नेबारे सचेत हुन आग्रह गरेका छन् । हामीले पनि सावधानी त अपनाउनै पर्ने छ । आशा गरौँ यो सङ्कटबाट केही महिनाभित्रै विश्वले पार लगाउने छ । तर कोरोना सङ्कटले विश्वव्यापी रूपमा अर्थराजनीतिमा फेरबदल ल्याउने सङ्केत देखिएका छन् । यसले नेपालको अर्थराजनीतिमा पनि सकारात्मक र नकारात्मक प्रभाव पार्ने छ । हामी सचेत ढङ्गले लागेमा आगामी दिनका समस्या हल गर्न सकिन्छ । आगामी दिनमा नेपालले चाल्नुपर्ने कदमहरुलाई सत्तामा बसेकाहरुले चिन्तन र मनन् गरून् । आआफ्नो ठाउँबाट सबैले पहल गरून् र सकारात्मक प्रतिफलको आशासहित नयाँ वर्षको शुभकामना ।फेरियो शुभकामना दिने तरिका  समय गतिशील छ । हाम्रा काम गर्ने तौरतरिका पनि गतिशील छन् । केही वर्षअगाडिसम्म पोस्टकार्डको माध्यमबाट सम्भव हुनेले व्यक्तिगत रूपमा र टाढाको हुनेलाई हुलाकमार्फत नयाँ वर्षको शुभकामना आदानप्रदान गरिन्थ्यो । ती दिनहरु आफैमा रमाइला थिए तर साथीहरुमा धन हुने र नहुनेमा फरक थियो । क्रयशक्ति नहुनेलाई पोस्टकार्ड किन्न सजिलो थिएन । राम्रो सीप हुनेले हातले लेखेर पोस्टकार्डबाट सन्देश पठाउने चलन पनि थियो । सूचना प्रविधिको विकाससँगै  परम्परागत चलनलाई मोबाइल एसएमएस, इमेल, ट्विटर, भाइबर र  फेसबुकले विस्थापन गरिदियो । पोस्टकार्ड पनि किन्नुपर्ने नभएर गुगलबाट खोज्न सकिने भयो । टाढाटाढा बस्नेहरू पनि सञ्चारको विकासले नजिक बनायो । त्यसो त मोबाइलले घडी र फोटोस्टुडियोलाई पनि धेरै हदमा विस्थापन गरिदियो । शुभकामना दिने तरिका प्रविधिको विकास र यसको भूमण्डलीकरणपछि मानव जातिले अहिलेसम्मकै सबैभन्दा कठिन महाव्याधिसँग जुधिरहेको छ । जुन प्रविधिले हामीलाई संसार घुम्न सिकायो । त्यसैलाई प्रयोग गरेर अहिले भाइरस घुमिरहेको छ ।यस पटकको  नयाँ वर्ष मनाउने तरिका फेरियो । साथीहरु, इस्टमित्रसँग भेट्ने, सँगै खाना खाने, सुखदुःख साट्ने कुरा फोनमै सीमित भए । कतिपयको परिवार छिन्नभिन्न भएको छ । विदेशबाट नेपाल आउन खोज्ने आउन पाएका छैनन् । कतिपय घर परिवारहरु आफ्ना परिवारका सदस्यहरुलाई विदेशमा  कोरोनको कारण गुमाएर पीडामा हुनु हुन्छ । यो दुखद् घडीको सबै मिलेर सामना गर्नु छ । यो नयाँ वर्षमा सक्नेले नसक्नेलाई सहयोग गरौँ, दुःख र अभावमा परेकालाई माया र स्नेह बाडौँ ।फरक–फरक दैनिकी  यतिबेला संसारका धेरैजसो भागमा लकडाउन छ । सरकारले लकडाउन छिट्टै अन्त्य नहुने र  सीमामा अझ कडाइ हुने भनिसकेको छ । हामीले चाहेर पनि लकडाउनमा सुरक्षित रूपमा सबै आआफ्नो घर बस्न पाउदैनन् । दैनिक ज्यालादारी गरी खानुपर्ने गरिब तथा विपन्न मजदुरका परिवार छिन्नभिन्न  छन् । कोही गाउँमा छन्, कोही सहरमा थुनिएर बसेका छन् । कसैलाई परिवार पाल्ने पिरलो छ, कोही बेसहारा मजदुरहरु काठमाडौँदेखि कैलालीसम्म हिँड्न बाध्य छन् । उनीहरुको नयाँ वर्षको दैनिकी बुटवल–भालुबाङ जङ्गलको बीच राजमार्गमा तातो हावासँग लड्दै छ । कोही विदेशमा सङ्क्रमित भएर जीवन–मरणको दोसाँधमा छन् भने कतिले आफ्नो परिवारको मृत शरीर छुन पनि नपाएर पीडामा बाँचिरहेका छन् । हुने खानेहरुको दैनिकी अलि फरक छ । कोही किताब पढेर समय बिताइरहेका छन् । कोही  भान्सामा समेत सक्रिय छन् । कोही पुराना फोटोहरु फेसबुकमा पोस्ट गर्दै कति लाइक आउँछ भन्दै घरिघरि आफ्नो मोबाइल हेर्दै दिन बिताउँदै छन् । कसैलाई लामो समयपछि परिवारसँग समय बिताउन पाउँदा निकै खुसी लागेको छ भने कोही सिनेमा हेर्ने र परिवारसँग खेलेर समय बिताइरहेका छन् । कसैकसैले पुराना सदाबहार हिन्दी फिल्म र गीत सिफारिस गर्नुस त भन्दै सोसल मिडियामार्फत सिफारिस खोज्दै छन् । कोहि कमाउने बेला यही हो भन्दै वस्तु तथा सेवाको मूल्य बढाउने ध्यानमा छन् । समाज वर्गीय छ र हाम्रा इच्छा र चाहना र भोगाइ पनि सोहीअनुसार नै हुने गर्छन् ।सामाजिक बिखण्डनलाई सबै मिलेर रोकौँ कोरोना सङ्क्रमित व्यक्ति, उसको परिवार, विदेशबाट आएकाहरू वा सङ्क्रमणको लक्षण देखिएका नागरिकले आफ्नो गाउँ, समाज, परिवार, छिमेकी, आफन्त, साथीभाइ, नेता तथा कार्यकर्ता, स्वास्थ्य संस्था र स्वास्थ्यकर्मी र स्थानीय प्रशासनसँग माया, आत्मीयता सहयोग र सद्भावको अपेक्षा राखेका हुन्छन् । यो सङ्क्रमण उनीहरुको व्यक्तिगत कमजोरीभन्दा जिन्दगी जिउनका लागि गएको क्रममा भएको हो । भोलि नेपालमा तपाईं–हामी कोही पनि सङ्क्रमित हुन सक्छौँ ।  उनीहरुलाई यतिबेला सहयोगी हातको जरुरी छ । तर मानिसहरु जानी वा नजानेर उनीहरुलाई हेय र घृणा भावनाले हेर्ने गरेको पाइन्छ । मानिसलाई दुःख परेको बेला सके सहयोग गरौँ नसके घृणा नगरौँ । कल्पना गरौँ आफू सङ्क्रमित व्यक्ति वा  उसको परिवार भएको र अरुले आफूलाई हेय र घृणा गर्दा कस्तो हुन्थ्यो होला ? कति पीडा हुन्थ्यो होला । यस विषयलाई गहिरोसँग मनन् गरौँ, व्यवहारमा परिवर्तन गरौँ ।अस्पतालहरु बिरामी लिन मानिरहेका छैनन् । बरु बिरामीलाई फोनबाटै सल्लाह दिइरहेका छन् । सबै किसिमका समस्याको फोन सल्लाहबाट हुने भए अस्पताल किन चाहियो ? अर्कोतिर अस्पतालका बेडहरु रित्ता छन् । उच्च रक्तचाप, मधुमेह, मिर्गौला तथा मुटुका रोगीले नियमित रूपमा खानुपर्ने औषधि किन्न पाइरहेका छैनन् । यस्तो स्थिति लामो समयसम्म रहन दिनु हुँदैन । राज्यले विशेष पहल गरेर बिरामी अस्पताल जाने र उपचार गर्न पाउने वातावरण बनाउनमा ढिलाइ गर्नु हुँदैन । जब मान्छेले न्यूनतम रूपमा पाउनु पर्ने सेवा, सहयोग र स्नेह पाउँदैन, तब व्यक्तिमा निराशा र कुण्ठा पैदा हुन्छ । मानसिक समस्याले ग्रस्त हुन्छ र आत्महत्या गर्ने सम्भावनासमेत हुन्छ ।  परिवार छिन्नभिन्न हुन सक्छ, वैवाहिक सम्बध विच्छेद हुन सक्छ । समाजमा झैझगडा हुन्छ, हिंसात्मक घटना हुन्छन् । हामीले यस्तो अवस्था आउन नदिन सचेत ढङ्गले लाग्नै पर्छ । सङ्क्रमितसँग भौतिक दूरी (शारीरिक दूरी) कायम राख्नुपर्नेमा सामाजिक दूरी राखिएको छ । यो निकै दुखद् पक्ष हो । यतिबेला सामाजिक दूरी कम गर्ने हो, सामीप्यता बढाउने हो, अफ्ठेरोमा परेकालाई सहयोग गर्ने हो । कसैकसैले विगतमा जातीय आधारमा भौतिक दूरी राखेको ठीक थियो भन्ने गलत धारणा अघि सारेको पनि पाइयो । छुवाछूत गर्ने कुसंस्कारलाई  सांस्कृतिक पवित्रता भन्न कदापी मान्न सकिँदैन र मानवले मानवलाई गर्ने यस्तो आपराधिक व्यवहार गर्नेप्रति निर्ममतापूर्वक कदम चाल्न पछिपर्नु हुँदैन । यस्तो व्यवहारले सामाजिक विखण्डन ल्याउँछ, विग्रह निम्त्याउँछ । भोकको भाइरसले मर्नु नपरोस्  अहिले हामी कोरोना भाइरसको महामारीबाट उत्पन्न असामान्य परिस्थितिमा छौँ । यस महामारीले मानव समाजलाई कस्तो मोड दिन्छ भन्ने आकलन गर्नु अलिक छिटो हुन्छ तर पनि यसको प्रभाव खासगरी सामाजिक र आर्थिक क्षेत्रमा सम्पूर्ण विश्व र नेपालले अनिवार्य रूपमा भोग्नुपर्ने छ । विश्वव्यापी रूपमा खाद्यवस्तुको उत्पादन, आपूर्ति तथा मूल्य र पहुँचमा ठूलो समस्या देखिने छ । अन्तर्राष्ट्रिय श्रम बजार, औद्योगिक उत्पादन र समग्र विश्व अर्थतन्त्रमा समस्या आउनेछ । एउटा देशको सरकारका नीतिले अर्को देशको सरकारका नीतिलाई प्रभावित पार्नेछन् र तिनको अन्तरविरोधले अन्तर्राष्ट्रिय राजनीतिले नयाँ मोड लिन सक्ने सम्भावना छ ।नेपालले आर्थिक चुनौतीको सामना गर्न अल्पकालीन, मध्यकालीन र दीर्घकालीन कार्यक्रम ल्याउनुपर्ने हुन्छ र त्यसबारे तयारी गर्न ढिला गर्नु हुँदैन । खासगरी कृषि र औद्योगिक क्षेत्रमा ।  राहत सामग्रीमा अनियमितता भएका खबर बाहिर आइरहेका छन् । बन्दाबन्दी लम्बियो भने सहर तथा गाउँमा राहत लाई व्यवस्थित गर्नु जरुरी छ । खाद्य र दैनिक उपभोग्य वस्तुमा पहुँच कसरी सहज पहुँच पुर्याउन सकिन्छ भनेर स्थानीय तहले काम गर्नुपर्ने हुन्छ । नत्र भुइँ तहका जनता बढी मारमा पर्ने छन्, कोरोनाको सङ्क्रमणभन्दा पहिले भोकले मर्ने सम्भावना बढी हुन्छ ।  वितरण प्रणालीको चुस्त, भरपर्दाे र न्यायमुखी हुनुपर्छ ।  यसलाई सम्बोधन गर्न ठोस नीतिहरू लिनु पर्ने छ । स्थानीय सरकारले मिहिनेत गर्नु पर्ने छ र सङ्घीयताको महत्त्व देखाउन सक्नु पर्ने छ । स्थानीय सरकारका लागि यो एउटा अवसर बन्ने छ ।बेरोजगारलाई काम र माम नेपालमा परम्परागत कृषिमा लागत धेरै र त्यसको प्रतिफल कम हुँदा युवाहरुमा यस पेसाप्रति विकर्षण आउनु स्वाभाविक हो र त्यसको विकल्प वैदेशिक रोजगार भयो । मलेसिया र खाडी मुलुकले सस्तोमा नेपाली जनशक्ति प्रयोग गरिरहेका थिए । वैदेशिक रोजगारले देशको अर्थतन्त्रको ठूलो हिस्सा धानेको नेपालको स्थितिमा फेरबदल आउने प्रबल सम्भावना छ । कोरोनाको महामारीलगत्तै पहिलाको तुलनामा यी मुलुकमा जनशक्तिको माग कम हुन सक्छ र वैदेशिक रोजगारमा जाने युवाको सङ्ख्यामा कमी आउन सक्छ । अन्य देशमा काम पाइरहेका नेपाली त्यहाँ बेरोजगार भएर नेपाल फर्किन पर्ने हुन सक्छ । लाखौँ युवा देश फर्किएपछि सबैभन्दा पहिलो असर गरिब परिवारमा पर्छ ।यी युवालाई स्वदेशमै कामको व्यवस्था गर्न सक्ने किसिमको आर्थिक नीति बनाएर रोजगारीको वातावरण बनाउनुपर्छ । युवा बेरोजगार भएमा उनीहरु मानसिकताले अशान्ति पैदा गर्छ । विद्रोहको भावनाले आकर्षण गर्छ । त्यो विद्रोहको भावनालाई कुनै पनि राजनीतिक समूहले उपयोग गर्न सक्छ । जसको परिणाम समाजमा फेरि अस्थिरता पैदा हुन सक्छ । यस बारेमा राजनीतिक नेतृत्व र सरकार सचेत र परिपक्व ढङ्गले लागिपर्नु आवश्यक छ ।सक्षम नेतृत्व  परिवर्तनका बाहक भनेका राजनीतिक शक्तिहरू हुन् । उनीहरुलाई नयाँ वर्षको धेरै–धेरै शुभकामना ! नेपालमा लामो समयसम्म राजनीतिक अन्योलता, आग्रहपूर्ण सोच र सङ्कीर्ण दृष्टिकोणका कारण विकासले ठोस किसिमको गति लिन सकेन । अधिकांश समय अन्योलता, डर र त्रासमै बित्यो । राजनीतिक परिवर्तनसँगै आर्थिक तथा सामाजिक रूपान्तरणको समष्टिगत ढाँचाको तर्जुमा गर्ने कुरामा बहस भएन । आफू सत्तामा रहुन्जेल लोकतन्त्र रहेको ठान्ने, सत्ता स्वाद पाउन्जेल लोकतन्त्रको व्याख्या गर्ने र सत्ताबाट बाहिरिनु पर्नासाथ लोकतन्त्र गुमेको अनुभूति गर्ने रोगले साँचो अर्थमा लोकतन्त्रको विकास हुन सकेन ।   स्थानीय चुनाव नहुँदा सर्वदलीय संयन्त्र बने र नेपाली जनताले अनेक विकृति भोगे । दल, गुट, उपगुट हरुको मिलिजुली खाने मेलो भयो । स्थानीय संस्थाहरुलाई सुदृढीकरण गर्ने र संस्थाहरुको क्षमता अभिवृद्धि गर्दै लैजाने विषयमा छलफलनै भएन । विपत र सङ्कटमा अवसर खोज्ने नाममा सहमतीय सरकार, उच्च स्तरीय राजनीतिक संयन्त्र, मध्यावधि निर्वाचनका नाराले  यी यस्तै राजनीतिक अवसरलाई बढावा दिने मात्र हो । अहिलेको मूलमन्त्र भनेको कोभिड–१९ विरुद्ध एकजुट भई लड्ने हो । कसैको व्यक्तिगत इच्छा वा चाहना पुरा गर्नेभन्दा राज्य जिम्मेवारीका साथ लाग्ने हो ।सही नेतृत्वले जनताको भावना बुझ्छ, नागरिकको दुःख आफ्नै हो भन्छ र जनतालाई दुःख पर्दा त्यो दुःखमा निरन्तर साथ दिन्छ । सही नेतृत्वले फरक मत, आलोचना र विरोधको भिन्नता सजिलै छुट्याउन सक्छ । गम्भीर परिस्थितिमा जिम्मेवार तहले बढी नै परिपक्वता राख्छ, मानवीय विपत्तिको बेला राज्यबाट अतिरिक्त सुविधा नलिएर जनताको मन जित्छ । नेतृत्वले आफ्नो क्षमता देखाउने समय पनि यही हो । राजनीतिक नेतृत्वलाई प्राविधिक विषयमा जानकारी नहुन सक्छ । यस्तो बेला प्राविधिक मान्छेलाई अगाडि लगाउनुपर्छ । फरक धार र विचारको सम्मान गर्दै, जनस्तरबाट सोधिएको स्पष्टीकरण लाई नेतृत्वले बुझ्ने भाषामा उत्तर दिन सक्ने हुनुपर्छ । जनतामा नेतृत्वको कामको  निगरानी राख्ने, खबरदारी दिने र नसुध्रिए विरोध गर्ने हक सधैँ सुरक्षित हुन्छ ।सरकारले निजीक्षेत्रसँग सहकार्य गरेर रोजगारीको सम्भावना खोज्नुपर्छ । यो विषम परिस्थितिमा निजीक्षेत्र पनि जिम्मेवार हुनै पर्छ । कामदार वर्गका मानिस सबैभन्दा ठूलो सङ्कटमा छन् । व्यावसायिक धर्म विपरीत कार्य गरेर सम्पूर्ण व्यावसायिक जगतलाई नै बदनाम हुनबाट सम्बन्धित सबैको ध्यान जानु पर्छ र देशका ससानो उद्योग व्यवसाय गरेर इमानदारीकासाथ देश विकासमा योगदान गर्ने नै असली निजीक्षेत्र हुन भन्ने बिर्सनु हुँदैन । स्वरोजगार, मौसमी र अनौपचारिक क्षेत्रका श्रमिक पीडित हुन नदिन राज्यले अधिकतम पहल गर्नुपर्ने हुन्छ ।अन्त्यमा,  अहिलेको समय हामीले जेजसरी गुजारेका छौँ, आगामी दिनहरु सकारात्मक होऊन् । इच्छाशक्ति भएपछि सीमित स्रोत र साधनले पनि केही गर्न सकिन्छ भन्ने उदाहरण बनौं । हामीभित्रको ऊर्जा हाम्रै लागि काल नबनोन् र जनताका गीत गाउने जीवन शर्माले भनेझैँ गरिबका लागि कोरोनाको कहर यो गीत जस्तो नहोस् ।निकाल्यौँ हीरा मोती  बनायौँ सुनका दरबार  न हामीलाई एक छाक रोटी न पायौँ ओत लाग्ने घर ।सङ्घीय लोकतान्त्रिक गणतन्त्र नेपालमा जीवन र व्यक्तिगत स्वतन्त्रता दुवै हाम्रो लागि महत्त्वपूर्ण र अविभाज्य विषय हुन्, पृथक् ढङ्गले हेर्ने कोसिस नगरौँ । आजका दिनमा यो वा त्यो भन्ने रोजाइ हुन सक्दैन । लकडाउन समस्याको अल्पविराम मात्र हो, पूर्णविराम होइन । राज्य छ र यसले जनताको हितमा काम गर्छ भन्ने विश्वास बोलेर मात्र हैन गरेर पनि देखाउने मौका यही हो ।  समय बलवान छ, कसैलाई पर्खंदैन । कोरोनाको कहरबाट आफू पनि बाचौँ र अरूलाई पनि बच्न दिऊँ । फेरि पनि नयाँ वर्ष २०७७ को सबैलाई एकमुष्ठ शुभकामना !