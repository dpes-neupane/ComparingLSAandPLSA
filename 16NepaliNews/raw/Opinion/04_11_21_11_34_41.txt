विषय प्रवेशः आज कोभिड–१९ विश्वकै साझा दुस्मन बनिरहेको छ । यस्तो महासङ्कटको बेला सबैखाले स्रोतसाधनको समुचित उपयोग गर्दै एकताबद्ध भएर महामारी विरुद्ध जुट्नुको अर्को विकल्प छैन । यही गम्भीर सच्चाइलाई हृदयङ्गम गर्दै नेपालले पनि लकडाउन लगायतका सबैखाले सावधानीहरु अपनाइरहेको छ । सिङ्गो नेपाली समाज कोभिड–१९ विरुद्धको महाअभियानमा जुटिरहेका छन् । सम्पूर्ण नागरिकहरु महामारी र अर्थतन्त्र पक्षघात हुनबाट कसरी जोगाउने भन्नेमा सर्वाधिक चिन्तित छन् । सबैको जोड र ध्यान महामारीमा केन्द्रित छ । सरकारले पनि औसत पहल लिइरहेकै अवस्था थियो ।तर अनपेक्षित रूपमा प्रधानमन्त्री केपी ओलीले राजनीतिक दल विभाजन र संवैधानकि परिषद् सम्बन्धी दुइटा अध्यादेश मन्त्रिपरिषदको बैठकबाट निर्णय गराउन पुगे । राष्ट्रपति कार्यालयले पनि रातारात लालमोहर लगाइदियो । त्यसपछि भने अचानक नेपाली राजनीतिक आकाशमा कालो बादल मडारिन पुग्यो । अध्यादेशको चौतर्फी विरोध भयो । तब प्रधानमन्त्री अध्यादेश  फिर्ता गराउन बाध्य भए । तर पनि प्रधानमन्त्रीले कसैसँग सल्लाह नगरी बेमौसमी बाजा बजाएको भन्दै सर्वत्र चर्को आलोचनाको पारो भने घटेको छैन उल्टै झन बढिरहेको छ ।     अध्यादेश काण्डले स्वयं नेकपाभित्रको विवाद पनि उत्कर्षमा पु-याइदिएको छ । सचिवालयको बैठक फेरि बस्दैछ, जहाँ स्थायी समितिको बैठकको मिति तय हुने सम्भवना देखिन्छ । बैठकमा प्रधानमन्त्रीको राजीनामाको विषयमा थप छलफल हुनसक्छ । भलै प्रधानमन्त्रीले वामदेव गाैतमलाई प्रधानमन्त्री बनाउने र माधव नेपाललाई तेस्राे अध्यक्ष बनाउने कार्ड फालिसकेका छन् । अहिले पार्टी बाहिर पनि प्रधानमन्त्रीको व्यापक आलोचना भइरहेको छ । यसलाई प्रधानमन्त्रीले सामना गर्ने बताइरहेका छन् जसले मुलुक दुर्घटनातर्फ जाने अनुमान गरिँदैछ । तर एकपछि अर्को यस्ता घटनाक्रमहरु किन घटिरहेको छ ? यसमा व्यक्तिगत रूपमा प्रधानमन्त्री मात्रै दोषी हुन् वा पद्धति र प्रणालीमा नै समस्या हो ? कस्तो स्वार्थ समूहहरुको अन्तरविरोधहरु टकराउँदा यस्तो स्वार्थगत खेलहरु हुनेगर्छ ? यस्ता राजनीतिक चलखेल भित्रको अन्तरवस्तु के हुनसक्छ ? यस आलेखमा कुनै व्यक्ति विशेषको चिन्तन् प्रवृत्तिभन्दा पनि अली बृहत् सैद्धान्तिक राजनीतिक दृष्टिबाट विषयवस्तुको उठान गर्ने प्रयत्न गरिएको छ ।नेपाली अर्थराजनीतिक पक्षः      मूलतः संविधानमा नेपाली अर्थराजनीति समाजवाद उन्मुख भनेर उल्लेख गरिएको छ । यद्यपि समाजवाद संविधानमा लेख्दैमा आइहाल्ने कस्मेटिक पसलबाट खरिद गरेर ल्याउन सकिने शृङ्गार सामग्री जस्तो होइन । यो त योजनाबद्ध आन्दोलनको लामो ऐतिहासिक प्रक्रियाबाट मात्र सम्भव हुने राजनीतिक रूपान्तरणको प्रक्रिया हो । यसले निकै लामो र कष्टसाध्य आन्दोलनको माग गर्दछ । ख्यालठट्टा, भाषण अनि भजनरूपी रामनाम जप्दैमा समाजवाद स्थापना हुँदैन । विकास र समृद्धिको अमुक र औसत नाराकै भरमा समाजवाद आउँदैन । वस्तुतः नेपाली अर्थराजनीतिको मूलभूत चरित्र नव–उद्धारवादी पुँजीवाद नै हो । यो आजको विश्व अर्थराजनीतिको आधारभूत चरित्र हो । यसलाई दलाल एकाधिकार पुँजीवाद पनि भनिन्छ । यो विभिन्न मुलुकहरुको सापेक्षता र सजिलोको लागि विभिन्न शासन पद्धति वा रूपहरुमा अभिव्यक्त भएको देखिन्छ । यही सिलसिला अन्तर्गत नेपालमा पनि यसलाई सङ्घीय लोकतान्त्रिक गणतन्त्र भनिएको छ । पदावलीमा खोट लगाउने ठाउँ देखिन्न । तर यसको राजनीतिक, आर्थिक, सामाजिक र सांस्कृतिक आयामलाई नियाल्दा सारतः यो औसत संसदीय राजनीतिक विम्ब नै हो ।      मूलतः उदारपुँजीवादी अर्थराजनीतिमा खर्चिलो आवधिक चुनाव, आलोपालो दलीय सरकार, हरेक दलहरुले गर्ने औसत विकासे काम, औपचारिक, अनुत्पादक र आडम्बरी कर्मकाण्ड वरिपरि रुमलिएको हुन्छ । यसमा जुनसुकै प्रपञ्च, षड्यन्त्र र आश्वासनमार्फत चुनाव जितेर सरकार गठन गर्नैपर्ने वस्तुगत आवश्यकता रहन्छ । यसो भएपछि रूपमा वा धारा उपधाराहरुमा आदर्श वा सिद्धान्तको वकालत गरिए पनि व्यवहारतः सिङ्गोे राजनीति कमिसन, व्यवसायीकरण, दलालीकरण र व्यापारीकरणको दलदलमा फस्न पुग्दछ । मुठ्ठीभर व्यापारी, ठेकेदार, तस्कर र दलालको स्वार्थमा राजनीतिक घुमिरहेको हुन्छ । श्रम संस्कृति स्थापित हुँदैन । श्रमलाई हेयको भावले हेरिन्छ । श्रमभन्दा दलाली र कमिसनबाट नाटकीय सम्पत्ति आर्जन गर्नुलाई प्रतिष्ठाको विषय बनाइन्छ । राज्यको स्रोतसाधनहरु माथिको दोहनद्वारा राष्ट्रिय राजनीतिमा पकड कायम गरिन्छ । नेपाली राजनीति यसैको साक्षत उदाहरण हो । यस्तो पद्धतिको आर्थिक सत्ता रूपमा निजी नाफा र स्वार्थ, भूमण्डलीकृत दलाल एकाधिकारवादी चरित्र, सीमित व्यक्ति वा संस्थामा पुँजीको अतिकेन्द्रीकरणमा आधारित हुनेगर्दछ । यता बजारमा एकाधिकार  अनि असमान उत्पादन र वितरण विद्यमान रहनु नै नवउदारवादी अर्थतन्त्रको विशेषता हो । अर्थात यसको सबै सामाजिक सत्ताहरुमा निजत्व हावी हुन्छ भने राज्यको उपस्थिति असाध्यै न्यून हुन्छ । सम्पत्तिको अति–केन्द्रीकरण हुन्छ, जसले असमानता, विभेद र शोषणलाई बढोत्तरी गर्दछ । उदारवादको गम्भीर खोट यहीँनेर देखिन्छ ।      त्यस्तै सामाजिक तथा सांस्कृतिक सत्ता उपभोगवादी हुन्छ । उपभोगवाद आडम्बर, ढोंग, तडकभडक, औपचारिकता र अति–शिष्टताहरुमा अभिव्यक्त हुने गर्दछ । अर्थात यसको सांस्कृतिक सौन्दर्य रूपवादी, रवाफिलो र देखावटी हुन्छ । रूपवादी अनुत्पादक कर्मकाण्डहरु तर्फ सिङ्गो समाज लालायित हुन्छ । समाजको सांस्कृतिक सार रूपवादतर्फ परिलक्षित हुन्छ जहाँ सबैको मनोवैज्ञानिक आकर्षणको भाष्य स्थापित हुन्छ । वर्तमान नेपाली अर्थराजनीतिको आधारभूत चरित्र यही भाष्य वरिपरि घुमिरहेको छ । यस्तो अर्थराजनीति हाबी भएको समाजमा सिद्धान्त, विचार, आदर्श, पद्धति, विधि, प्रक्रिया र अुनशासन हुँदैन । लगानी, क्रियाशीलता, इमानदारिता र मूल्यको कदर हुँदैन । हरेक भौतिक सत्ताहरु आत्मकेन्द्रित स्वार्थद्वारा निर्देशित र परिचालित हुन्छ । अर्थात नेपाली केन्द्रीय अर्थराजनीतिक पद्धतिमा गम्भीर सैद्धान्तिक तथा व्यावहारिक त्रुटि देखिन्छ । यस्तो गलत अर्थराजनीतिक पद्धतिमा स्वयं नेकपा पनि रुमलिरहेको छ । दुर्भाग्य र दुर्दशाको कडी यही हो । सारतः नेकपाको पछिल्लो विवाद यही अर्थराजनीतिक चरित्रको उपज हो । त्यसैले समग्र हल व्यक्तिमा होइन अर्थराजनीतिक पद्धतिको अग्रगामी विकल्पमा खोज्नुपर्ने देखिन्छ ।नेकपाको वैचारिक पक्षः      नेकपा विभिन्न ऐतिहासिक आन्दोलनहरुको पृष्ठभूमिबाट पैदा भएको राजनीतिक शक्ति हो । यो कसैको लहड, सनक र रहरमा स्थापना गरिएको पार्टी होइन । यो कम्युनिस्ट पार्टी नै हो भनेर दाबी गरिएको छ । वस्तुतः कम्युनिस्ट पार्टीको निर्माण प्रक्रिया अन्य औसत संसदीय लोकतान्त्रिक पार्टीहरुको जस्तो हुँदैन । यो आन्दोलनको ऐतिहासिक प्रक्रियासँगै निर्माण हुन्छ । तसर्थ यसको राजनीतिक विचारधारा र पद्धति सारभूतरूपमै संसदवादी दलहरुको भन्दा भिन्न हुन्छ । उद्देश्य र गन्तव्य फरक हुन्छ । यसलाई प्राप्त गर्ने आन्दोलनको विधि, प्रक्रिया र स्वरूप पनि नितान्त भिन्न हुन्छ । यहाँसम्म कि न्यायपूर्ण आन्दोलनको प्रक्रियामा अवरोध भए वर्गसङ्घर्षको विधिसमेत अङ्गीकार गर्दछ । साङ्गठानिक प्रक्रिया पनि भिन्न हुन्छ । अर्थात कम्युनिस्ट पार्टीले मानव समाज विकासको प्रक्रियालाई ऐतिहासिक द्वन्द्वात्मक भौतिकवादी कोणबाट ग्रहण गर्छ । अन्तिम साध्यको रूपमा साम्यवादी राज्यव्यवस्थालाई स्वीकार गर्दछ । यसमा वर्गविहीन, राज्यविहीन, शोषणविहीन, विभेदविहीन र अन्यायविहीन निरपेक्ष समानता र न्यायमा आधारित साम्यवादी समाजको परिकल्पना गरिएको हुन्छ ।     यसैगरी समाजवादलाई साम्यवाद अघिको सङ्क्रमणकालीन वर्गीय राज्यरूप  भनेर वकालत गर्दछ । यसलाई साम्यवादमा पुुग्ने निरन्तर सङ्घर्षको पुलको रूपमा परिभाषित गरिएको हुन्छ । समाजवादमा उत्पीडित वर्गीय अधिनायकत्व हुन्छ । माक्र्सले यस्तो अधिनायकत्व अनन्तसम्म रहने अर्थमा नभएर साम्यवाद अघिको अस्थायी अधिनायकत्व भनेर परिभाषित गरेका छन् । राज्यको समग्र अर्थराजनीतिक सत्ता सामूहिक स्वमित्वमा आधारित हुन्छ । राज्य, वर्गीय सत्ता, जेलनेल, सेना, पुलीस, बैङ्क र मुद्रा सबै हुन्छ । उत्पीडित वर्गीय अधिनायकत्व सुनिश्चित गरिएको हुन्छ । तर यस्ता सामाजिक सत्ताहरु साम्यवादमा पुग्ने रणनीतिक सङ्क्रमणकालीन पुलहरु हुन्, जुन विलोपीकरणको दिशातर्फ परिलक्षित हुन्छ ।      वास्तवमा कम्युनिस्ट पार्टीको आधारभूत लक्ष्य भनेको समाजवाद हुँदै साम्यवादी राज्यसत्ता निर्माण नै हो । मान्छेले मान्छे माथि गर्ने उत्पीडन, शोषण, विभेद र अन्यायहरु विरुद्धको साङ्गोपाङ्गो उन्मुक्ति नै कम्युनिस्ट पार्टीको एकल उद्देश्य हो । कम्युनिस्ट आन्दोलनको यही भावभूमि माथि टेकेर विश्लेषण गर्दा नेकपाको विचारधारात्मक अन्तरवस्तु कस्तो रहेको छ ? यो बहसको सर्वाधिक गम्भीर सवाल हो । आज सैद्धान्तिक–वैचारिक दृष्टिकोण र साङ्गठानिक विधि वा प्रक्रियाहरुलाई नियाल्दा नेकपा आफ्नो आधारभूत बटमलाइन भित्र रहेको आभास हुँदैन । विचार, सङ्गठन, सङ्घर्ष, उद्देश्य र रणनीति जस्ता पक्षहरु औसत संसदवादी दलहरुभन्दा भिन्न देखिँदैन । विचार, कार्यदिशा, कार्यनीति, रणनीति, जीवनशैली, कार्यशैली, त्याग–बलिदान अनि निकृष्ट स्वार्थगत एवं गुटगत टक्करहरुलाई आधार मान्दा पनि यो औसत पार्टीभन्दा फरक देखिन्न । चिन्तनगत प्रवृत्ति र मनोविज्ञानहरु उस्तै देखिन्छ । तर कम्युनिस्ट र गैरकम्युनिस्ट बीच सैद्धान्तिक, राजनीतिक अनि व्यावहारिक लक्ष्मण रेखा अवश्य नै हुनुपर्ने हो । यसमा सरोकारवालाहरुको ध्यान जान जरुरी छ ।     विशेषतः यो आवधिक चुनाव कसरी जित्ने र बहुमतको सरकार गठन कसरी गर्ने भन्ने मनोवैज्ञानिक कक्षभन्दा बाहिर देखिँदैन । अन्य गैरकम्युनिस्ट दलहरु जस्तै औसत र औपचारिक कर्मकाण्डहरुमा  रुमलिएको छ । अर्थात अवसरवादी रणनीति, तानातान, चलखेल, तिकड्मबाजी र गुटबन्दी उही छ । आत्मकेन्द्रित व्यक्तिवाद, स्वार्थगत टक्कर, कमाउधन्दा, आसेपासेवाद  अनि भनसुनको परम्परा उही छ । त्यति मात्र होइन, कमिसन, दलाली, काखपाख र निषेध गरागर एउटै छ ।  देवत्वकरण, राक्षसीकरण, राजनीतिक दाउपेच र षडयन्त्र उस्तैछ । आलोचनात्मक संस्कृति, संस्थागत पद्धति र सामूहिक निर्णयको अभ्यास छैन । राजनीतिक सन्दर्भमा स्वस्थ्य र सिर्जनात्मक बहसको कुनै गुञ्जायस छैन । एकता सङ्घर्ष र रूपान्तरण नभएर फुट मात्रै छ । विचारद्वारा निर्देशित दुई लाइन सङ्घर्ष छैन । तब कोभीड–१९ ले विश्व अक्रान्त पारिरहेको वेला नेकपा आन्तरिक शक्तिसङ्घर्षमा रुम्मलिएकोछ । सही वैचारिक राजनीतिले नेतृत्व गर्न सकेको छैन । टिपन टापन वा औसत व्यवहारवाद हावी छ । नेकपाको सदस्यभन्दा गर्व होइन, अनुहार छोपेर बस्नुपर्ने भएको छ । स्वयं नेकपालाई लाज ढाक्नु र साख जोगाउनु हम्मे परिरहेको छ । एकपछि अर्को गलत कामहरुको शृङ्ला तन्किदो छ । यो कसैको दिमाग खुस्किएर मात्र भएको होइन । यसको जिम्मेवार कारण भनेको नेकपामा अन्तरनिहित कम्युनिस्ट विचारधाराको रक्षात्मकता, दुर्बलता र अस्पष्टता नै हो । पछिल्लो गुटगत झगडा यसैको कडी हो । एकता प्रक्रियाः      तात्कालीन माओवादी केन्द्र र एमाले एकता भएको पनि झण्डै २ वर्ष भएको छ । भिन्नभिन्न राजनीतिक स्कुलिङबाट आएको दुइटै शक्तिको एकता निकै चुनौतीपूर्ण थियो । अझ विचारधारात्मक एकता रातारात हुनसक्दैन । यसले लामै छलफल र बहसको माग गर्दछ । तर एकता प्रक्रियामा नेतृत्वहरुले सैद्धान्तिक–वैचारिक पक्षमा गम्भीर ध्यान नदिएकै हो । सङ्गठन र सङ्ख्या जस्ता प्राविधिक पक्षलाई प्राथमिकता दिने काम गरियो । सही राजनीतिक एकतामा मूलतः सिद्धान्त पहिलो र सङ्गठन दोस्रो हुनेगर्दछ । सङ्गठनमा मात्र जोड गरियो । यसले टुङ्गो लगाउनै पर्ने वैचारिक राजनीतिक मुद्दाहरुको बहस थाँती राखिदियो । एकताको मुख्य पक्ष विचार सिद्धान्त नै हो । घनिभूत बहसमार्फत विचारधारात्मक एकरूपता कायम नगरी गरिएको एकता टिकाउ, परिणाम, गन्तव्य र उद्देश्यमुखी हुँदैन । खास गरेर तात्कालीन एमाले र माओवादी बीच गरिको एकता गणितीय जोडघटाउद्वारा निर्देशित थियो । कसको पल्लामा कति सदस्यीय टाउको भनेर लेखाजोखा गरियो । आफ्नो स्वार्थ समूहबाट कोको प¥यो परेन भनेर हिसाब–किताब गरियो । सबैको चिन्ता र चासो अङ्क–गणितीय आयतनको डायग्राममा सीमित रह्यो ।      तर २१औँ शदीको कम्युनिस्ट पार्टी निर्माणको सवाल, यसको मूलभूत चरित्र अनि भावी कार्यदिशालाई नजरअन्दाज गरियो । कतिपय वैचारिक सवालहरु विस्तारै टुङ्गो लगाउने भन्दै विचारधारात्मक सङ्घर्षलाई ख्यालख्याल ठानियो । चोचेमोचे वा टालटुले एकता गरियो, जुन महाभूल थियो । परिणामतः आज नेकपाभित्र विचारधारात्मक बहस छलफल धेरै टाढाको विषय बनिरहेको छ । यो कम्युनिस्ट विचार, आस्था र मान्यतालाई आदर्श स्वीकार गर्ने तमाम कमरेडहरुका लागि अभिशाप सिद्ध भएको छ । उनीहरु कित पाखा लाग्दै जाने कित गलत काम जानी नजानी सिक्नै पर्ने विडम्बनापूर्ण दोबाटोमा उभिएका छन् । नेकपा भित्र अन्तरनिहित विचार र राजनीतिमा देखिएको गलत बुझाइ, व्याख्या गराइ अनि ग्रहण गराइ बीचको अन्तरविरोध नै पछिल्लो विवादको चुरो कुरा हो । विचारलाई नजरअन्दाज गर्नुको परिणाम हो ।गुटबन्दीको परम्पराः      कम्युनिस्ट आन्दोलन भनेको एउटा क्रान्तिकारी आन्दोलन हो । हजारौँ कार्यनीतिक शृङ्खलाहरुको जोडबलबाट निश्चित रणनीतिक उद्देश्य प्राप्ति नै यसको मुख्य कार्यभार हुन्छ । यो निरन्तर लम्बे आन्दोलन हो । यसमा रक्षात्मक र आक्रमक दुवै पहलु हुन्छन् । परिस्थिति अनुरूप दुवै अवस्थाहरुको आआफ्नै महत्त्व रहन्छ । तर आन्दोलनको प्रक्रियाको निरन्तरतासँगै सामना गर्नुपर्ने जटिल र कठिन परिस्थितिसँगै विभिन्न विचारहरु जन्मिने गर्दछ । तब कम्युनिस्ट पार्टी भित्र स्वस्थ्य, सिर्जनात्मक र रूपान्तरणमुखी दुई लाइन सङ्घर्ष हुनेगर्दछ । यो आन्दोलनको रापताप, चाप र उचाइसँगै अझ घनिभूत हुँदै जान्छ । अर्थात दुई लाइन सङ्घर्ष आन्दोलनको प्रेरक ऊर्जाशील कडी बन्दछ । यसले विचारधारात्मक रूपमा खडा भएको समस्या र चुनौतीहरुलाई परास्त गर्दै आन्दोलनको रूपान्तरण सहितको सश्लेषण गर्दछ । यसकारण दुई लाइन सङ्घर्ष कम्युनिस्ट पार्टीको जीवन हो । तर कम्युनिस्ट आन्दोलन आफ्नो रक्षात्मक तथा आक्रमक पहलुहरु बीच ऐतिहासिक प्रक्रियामा अघि बढिरहेको अवस्थामा हुने अन्तरसङ्घर्षलाई मात्र दुई लाइन सङ्घर्ष भन्निछ ।  आन्दोलनको प्रक्रियाविनाको अन्तरसङ्घर्ष विभिन्न अवसरवादी स्वार्थ समूहहरु बीचको गुटबन्दी मात्र हुनपुग्छ । यो दुई लाइन सङ्घर्ष सम्बन्धी सार्वभौम सिद्धान्त हो ।     यसर्थ, हाल नेकपाभित्र भइरहेको विवाद दुई लाइन सङ्घर्ष हो कि गुटबन्दी ? यो धेरै महत्त्वपूर्ण सवाल हो । वस्तुतः नेकपाले अङ्गीकार गरिरहेको विचार, सिद्धान्त, राजनीति, कार्यशैली, जीवनशैली र समग्र क्रियाकलापहरु माथि निर्मम समीक्षा गर्दा उनीहरु कम्युनिस्ट आन्दोलनमा छन् जस्तो देखिँदैन । अर्थात वर्तमान चुनावी राजनीति कम्युनिस्ट पार्टीका लागि कार्यनीतिक मोर्चा मात्र हो । कार्यनीतिक मोर्चा भनेको रणनीतिक मोर्चालाई सहयोगी हुने सर्तमा मात्र स्वीकार गर्न सकिन्छ । अन्यता त्यो औसत संसदीय राजनीतिक प्रणालीको अभिन्न प्रक्रिया मात्र हुनपुग्छ । अर्थात कम्युनिस्ट आन्दोलनको निरन्तरता विनाको शक्ति सङ्घर्ष अन्ततः गुटबन्दीमा परिणत हुनेगर्दछ । मूलतः दुई लाइन सङ्घर्षमा विचारधारात्मक लडाइँ प्रधान हुन्छ । तर यता गुटबन्दीमा स्वार्थ समूहहरुको स्वार्थ प्रधान हुन्छ । प्राविधिक तथा व्यावहारिक सवालहरु निर्णायक हुन्छ । यिनै साश्वत सच्चाइलाई मनन् गर्दा वर्तमान नेकपाभित्रको विवाद चरम गुटबन्दीको रूपगत अभिव्यक्ति हो । नियमतः यसले रूपान्तरणसहितको नयाँ आधारमा नयाँ एकता नभएर फुटलाई अनिवार्य बनाउँछ, जसले पार्टी आन्दोलनलाई तहसनहस बनाइदिन्छ ।नेतृत्वको हठवादी मनोविज्ञानः      कम्युनिस्ट पार्टीमा विचारधारात्मक पक्ष कमजोर भएपछि नेतृत्वहरु यो वा त्यो हठ, घमण्ड र दम्भको हतियारद्वारा नेतृत्वको सिंहासनमा पुग्दछ । अर्थात कम्युनिस्ट विचारले नेतृत्व गरिरहँदा त्यही वस्तु वा सत्ता जनपक्षीय, सुन्दर, उपयोगी र सहयोगी हुन्छ । तर विचार कमजोर भयो भने जनविरोधी, कुरूप, अनुपयोगी र असहयोगी हुनपुग्दछ ।  यो सबैमा लागू हुने गर्दछ । यद्यपि कसैको हठ बढी र कसैको अली कम भन्ने मात्र फरक होे । नेकपाको आजसम्मको गतिविधिहरु नियाल्दा यो कम्युनिस्ट विचारद्वारा निर्देशित देखिन्न वा वैचारिक नेतृत्व निर्णायक छैन । यसमा अरू प्राविधिक, व्यावहारिक तथा औसत पक्षहरु हाबी छ । यसो भएपछि नेतृत्वहरुले विचारधारात्मक अस्त्रको अनिवार्यता महसुस गर्दैन । विचारलाई नजरअन्दाज गर्दै हठ, दम्भ र घमण्डद्वारा निर्देशित हुन्छन् । हेपाहा र पेलाह प्रवृत्ति हावी हुन्छ । हठ र दम्भ प्रधान हुन्छ भने राजनीतिक चरित्र कमजोर हुन्छ जुन कम्युनिस्ट विरोधी रवैया हो ।     वस्तुतः यो ओली कमरेडको मात्र कुरा होइन सबैमा लागू हुनेगर्दछ । यतिसम्म भन्न सकिन्छ कि ओली कमरेडको हठ अरू भन्दा अझ बढी होला । अर्थात अरूमा कुनै हठ नै छैन भन्ने होइन । तर यस्तो हठले भोलि राष्ट्रिय राजनीतिमा अकल्पनीय दुर्घटना भए अन्यथा मान्नु पर्दैन । नेतृत्वले आन्दोलनको हितमा कठोर र लचक पहलकदमी लिने सवाल वैचारिक राजनीतिले निर्धारण गर्दछ । लहड र सनकको बलले मात्र कम्युनिस्ट आन्दोलनको कठिन र विकट यात्रा तय गर्न सक्दैन । त्यसैले ओली लगायतका नेताहरुमा हठ र अहं हाबी हुनु भनेको कम्युनिस्ट आन्दोलनप्रतिको शून्यता र आशङ्काको पराकाष्ठ हो । काँग्रेस जस्ता औसत यथास्थितिवादी लोकतान्त्रिक दलहरुकै पदचिन्हलाई अनुसरण गर्नु हो । कम्युनिस्ट पार्टी र नेतृत्वका लागि यो असाध्यै गम्भीर सवाल हो । यदि हामी कम्युनिस्ट आन्दोलनमै छौँ भने । होइन एक दुईवटा आवधिक चुनाव अनि दसबीसवटा विकासे परियोजनाहरुलाई मात्र केन्द्रमा राख्ने हो भने त व्यवहारवादी औसत राजनीति काफी हुन्छ । यसकै लागि नत कम्युनिस्ट आन्दोलन चाहिन्छ नत कम्युनिस्ट पार्टी । नेकपा यसमा स्पष्ट हुनुपर्दछ ।निष्कर्षः      तसर्थ नेकपाभित्रको चुलिँदो अन्तरविरोध कोही व्यक्ति विशेषको मात्र सवाल होइन । यद्यपि यसमा धेरैले ओली कमरेडको हठ र दम्भ भनेर टीकाटिप्पणी गरिरहेका छन् । एक हदसम्म यो टिप्पणीलाई सही मान्न सकिएला । तर ओली कमरेडको कमजोरी सहायक विषय हो । यो अंश मात्र हो । समग्र सवाल भनेको नेकपाले अङ्गीकार गरिरहेको वैचारिक राजनीतिक  लाइन वा कार्यदिशा नै हो ।यतिखेर नेकपा कम्युनिस्ट आन्दोलनको ऐतिहासिक प्रक्रियामा नहुन पनि सक्छ । कुनै कम्युनिस्ट पार्टी कम्युनिस्ट आन्दोलनबाट टाढा भएपछि यस्तै खुद्रे कुराहरुमा अल्झिन पुग्छ । आज विश्व नै कोरोना महामारी विरुद्ध कसरी लड्ने भन्ने मुद्दामा केन्द्रित भइरहेको बेला यता नेकपा भने आन्तरिक द्वन्द्वमा फस्नु यसैको परिणाम हो । यो खेदजन्य र विडम्बनापूर्ण विषय हो । गुटगत विवाद र स्वार्थहरु चरम उत्कर्षमा पुगिरहेको छ । सिद्धान्त, राजनीति, कार्यदिशा र कार्यक्रमको आधारमा छलफल बहस भएको छैन । अवसर सुनिश्चितताको तराजुमा तौलेर गुटको गुरुत्वकेन्द्र वरिपरि फनफनी चक्कर मार्नेक्रम बढ्दोछ । कम्युनिस्ट आन्दोलन,  आस्था र विस्वासप्रति इमानदार नेता, कार्यकता र जनताहरु विलखबन्दमा छन् । उनीहरु आश्चर्यसँगै निराश भइरहेका छन् ।       त्यसैले नेकपाले आफ्नो सिद्धान्त, विचार, राजनीति, कार्यदिशा र कायनीतिलाई ठोस रूपमा अघि बढाउनुपर्दछ । कम्युनिस्ट आन्दोलनलाई सहयोगी हुने कार्यनीतिक र रणनीतिक शृङ्खलाहरु तय गर्नुपर्दछ । दुई चारवटा विकासे परियोजनाहरु सञ्चालन गरेकै भरमा कम्युनिस्ट सरकारको दायित्व पूर्ण हुँदैन । यो त काँग्रेस जस्ता औसत पुँजीवादी सरकारहरुले पनि गर्दैआएकै कर्महरु हुन् ।जनताले काङ्ग्रेस र कम्युनिस्ट विचमा विचार, व्यवहार र उद्देश्यमा स्पष्ट भिन्नता खोजीरहेका छन् । अर्थात कम्युनिस्ट र गैरकम्युनिस्ट बीच सिद्धान्त, व्यवहार, जीवनशैली र कार्यशैलीमा लक्ष्मण रेखा कोरिनुपर्दछ । यो न्यूनतम रूपमा जनताले प्रत्यक्ष अनुभूति गर्ने हदसम्म हुनुपर्दछ । तब नेपाल जस्तो वर्गीय, जातीय, क्षेत्रीय र लिङ्गीय अन्तरविरोधहरु व्यप्त रहेको मुलुकमा नेकपा कमजोर हुने कुरा कल्प नै गर्न सकिन्न । फुट र गुटबन्दी किनार लाग्नेछ । दम्भ र हठहरु रक्षात्मक हुनेछ । नेकपाको नेतृत्वमा कम्युनिस्ट आन्दोलन हावी हुनेछ । होइन भने यसलाई बचाउने कुनै औषधिको क्याप्सुल पाइने छैन । त्यसबेला पछुताउनुको अर्को विकल्प हुँदैन । अब ढाँटेर, झुक्याएर अनि भ्रमले धेरै चल्दैन । उधारो चुनावी नारा, आश्वासन र वाणीहरुले पनि टर्दैन । सबैलाई चेतना भया !      #नेकपा विवाद