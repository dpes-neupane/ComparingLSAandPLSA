साथी गोकुल, (कमरेडको अर्थ साथी हो भने) अभिवादन,खाएको विषले थला पर्नुभयो या नखाइकन विष लाग्यो त्यो दैवलाई थाह छ । हाम्रो आस्थाको धरोहर भने गर्लम्मै ढलेको छ । तपाईंले त खासै चिन्नुहुन्न होला मलाई, किनकि तपाईंलाई नेता बनाउँन दिलोज्यान दिने कसैलाई पनि तपाईंले सौहार्दता देखाएको इतिहास छैन । मानिसका आआफ्ना स्वभाव हुन्छन् तर न्यूनतम सहिष्णुता पनि तपाईंले देखाउनु भएन कहिल्यै, कसैलाई । यो अहिले उप्काउन हुने कुरा हो कि होइन म जान्दिनँ तर परदेशमा आफ्नो घर काभ्रे बताउँदा लाजले शिर निहुर्‍याउनुपर्दा नलेखी रहन सकिएन । हामीले गोकुल नाम गरेको नयाँगाउँ देउपुरका बाँस्कोटाका छोरालाई नेता बनाइरहँदा उसमा आफ्नो प्रतिविम्ब देखेका थियौँ । हाम्रो भाग्यविधाता उसैलाई मानेका थियौँ । तपाईं पक्षमा बहस गर्दा हामीले आफ्ना मलामी गुमाएका छौँ, जन्ती घटाएका छौँ । मावलीसँग नाता तोडेका छौँ । अर्मपर्म टुटेको छ छिमेकमा । तपाईंले एक वचन राम्रो बोलिदिएको दिन दुनियाँमा सबैभन्दा भाग्यमानी ठान्ने मै हुँ किनकि तपाईं हाम्रा जीवित भगवान हुनुहुन्थ्यो ।नेताका लागि कार्यकर्ताको मूल्य रौँ बराबर पनि नहोला तर हामी निमुखा जनताका लागि नेता भनेको सर्वस्व हो । गाउँ जाँदा तपाईंलाई पहिर्‍याइएका गह्रुँगा मालाको साङ्केतिक अर्थ त तपाईंले बुझ्न चाहनुभएन । पचासौँ हजार मतदाताले दिएको मतको अर्थ त झन् के बुझ्न फुर्सद भयो होला र तपाईंलाई ! तपाईं मन्त्री भएको दिन हामीले मानेको हर्ष के यही दिन सेलाउनका लागि थियो ? तपाईंका लागि पार्टीको उर्दी मानेर जुलुस जाँदा गोठको भैँसीले आहार नपाएर दाम्लो चुँडालेको कुरा पत्याउँछौ र ? चिया पसलमा तिम्रा लागि गरेका तर्कवितर्कको मूल्य तपाईंलाई हेक्का छ र ?गोकुलप्रसाद बाँस्कोटाले पदबाट राजीनामा दिएको खबर आइरहँदा हामीले आफ्नो मुटु चुँडिएको महसुस गरेका छौँ । त्यो राजीनामाको कारण सम्झँदा त झन् आङ नै सिरिङ्ग हुन्छ । तपाईंलाई थाह छ, मेथिन्कोटकी एककुमारी भुर्तेल जो आजन्म तपाईं र पार्टीको भलो मात्र चिताएर ८५ वर्षकी भइन् । तपाईंलाई लागेको भ्रष्टाचारको आरोप सुनेर छातीमा गोली लागेको अनुभव गरिन् एककुमारीले । उनका श्रीमान प्रेमलाल भुर्तेल पार्टीको लेबी तिर्दातिर्दै ८४ वर्षको उमेरमा पोहोर मात्र परमधाम गए । तिनको आत्माले झन् के भन्दो हो ? महसुस गर्नुस् त तपाईंका लागि गर्धन चढाउन राजी भएर हिँडेका पार्टीका बफादार सिपाहीको यतिखेरको मनोदशा । तपाईंले राजीनामा दिएको बेलुका तपाईंको निवासमा गएका काभ्रेली जनताको अनुहारको मलिनतामा केही पढ्न सक्नुभयो ? ती शोकमग्न यात्रीहरुलाई परेको एउटै मात्र चिन्ता तपाईंलाई थाह छ ? तपाईं र पार्टीको बचाउमा उनीहरुले आफूलाई गोकुल बाँस्कोटाको प्रतिनिधि बनाएर भिडेका छन् । तिनलाई चिन्ता छ, ‘खुच्चिङ’को जवाफ के भनेर दिने विपक्षीलाई ? तपाईंले बोलेको अश्लील बोलीलाई के भनेर टार्ने अनि सहने ? भोट हाल्नेले त भोट हाले अनि औँलाको मसी पखाले, उनीहरुको दायित्व सकियो तर तपाईंको काँधमा बोकाएको जिम्मेवारी कति पूरा गर्नुभयो ? के एक छाकको विजय भोजमै तिनको ऋण सकियो ? तपाईंको जितमा रङ्गिएका अनुहारमा यति चाँडै कालो दलेर छोड्दा तपाईंको आत्मा रमाएको छ ? एकजनाको वा एउटा समूहको प्राप्तिका लागि मात्र सदियौँदेखिको राजनीति चलेको हो त ? तपाईं एकजना मन्त्री हुनु र तपाईं आसपासका केहीले कुनै लाभको पद पाउनु अनि तपाईंको आगामी चुनावका लागि सिट सुरक्षित हुनुमा मात्र राजनीति घुमेको हो त ? हैन भने तपाईंको उपलब्धिमा रमाउने मनहरुलाई किन रमाइरहने बनाउन सक्नु भएन ? मानिसको जीवनमा गुन भन्ने पनि शब्द छ, जसलाई तिर्न उदार र महान मानवले मात्र सक्छ । हो, हामीसँग विकल्प छैन, त्यसैले हामीलाई जति तिरष्कार गरे पनि हामी तपाईंहरुलाई नै पुजिरहन विवश छौँ । त्यति हुँदा पनि हामीले ‘देउता’ रिसाउने डरले कहिल्यै प्रतिप्रश्न गरेनौँ (आँट आएन) ।  राजनीतिक जीवनमा व्यक्ति स्वयंको मात्र अधिकार हुँदैन । तपाईं सार्वजनिक व्यक्ति । तपाईंले बोल्ने बोली हरेक जनताले तौलिरहेका हुन्छन् । तपाईंको स्वभाव हरेक विपक्षीले नियालिरहेको हुन्छन् । तपाईंमा आफ्नो सुन्दर भविष्य देखेका हरेक मानिसले तपाईंको दीर्घायुको कामना गरिरहेको हुन्छ । तपाईं भने यी सबैलाई बेवास्ता गर्दै आफैँमा रमाइरहनु भयो, विगतलाई कुल्चिरहनु भयो अनि बेफिक्री, बेपरवाह, बेलगाम हिँडिरहनुभयो भने तपाईंको गन्तव्य कहाँ ? हाम्रो भविष्य कता ?गोकुलप्रसाद बाँस्कोटा एउटा व्यक्ति मात्र हुँदो हो त हामीले केही चित्त दुखाउनुपर्ने थिएन । आम मानिसले आशा गरेका गोकुलहरु एकएक गरेर लाञ्छित हुँदै बाहिरिँदै गर्ने हो भने देशले काँचुली फेर्ने कहिले ? गोकुल, या त पूर्ण रूपमा कसैको ढाल बने या त नियतवश भ्रष्टाचारी हुनुभयो, अझै संशय नै छ ।  केही समय प्रत्यक्ष अप्रत्यक्ष साथ सहयोग गरेको एक योद्धालाई आज जुन ढङ्गबाट गालीको ओहिरो आइरहेको छ, त्यसले मन अमिलो पारेको छ । अनि सँगै टुटेको छ भरोसा पनि । एक मन भन्छ, गोकुलबाट त्यस्तो हुनै सक्दैन तर जुन श्रव्य सामग्रीले तपाईंलाई धरापमा पार्‍यो, त्यो सुन्दा नपत्याउँ पनि कसरी । सधैँ गन्हाएर राजनीतिमा रहिरहने परम्परालाई तपाईं जत्तिको मानिसले निरन्तरता दिनु हुँदैन । आजका मितिसम्म जजसलाई जेजस्ता आरोप लागे, एकाधबाहेक कसैले नैतिकता देखाएका छैनन् । प्रष्ट वक्ताको छवी बनाउनु भएको तपाईंले भ्रम निवारण गरेर हामीलाई कि पूर्ण रूपले तपाईंको बचाउ गर्ने वातावरण बनाइदिनुस् कि हामी तपाईंलाई लागेको आरोप सत्य रहेछ भनेर नाक छोपेर हिँड्छौँ । उही तपाईंको मतदाता निरञ्जन सापकोटा#गोकुल बाँस्कोटा