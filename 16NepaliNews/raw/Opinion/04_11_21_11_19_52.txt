अहिलेको राजनीतिक घटनाक्रमको विकासक्रम धेरै अगाडिदेखि भएको हो । तीन वर्षअघि एमाले र माओवादी केन्द्रबीच कुन आधारमा एकता भयो भन्ने कुराले पनि धेरै हदसम्म अहिलेको घटनाक्रमलाई निर्धारण गरेको छ ।यो एकताको सम्पूर्ण आधार दुईजना नेता (ओली र प्रचण्ड) को स्वार्थमा केन्द्रित थियो । ती दुईजना नेताको व्यक्तिगत स्वार्थबाहेक खासगरी पार्टीको विचार, सिद्धान्त भन्ने कुरालाई एकतामा स्थान नै दिइएको थिएन ।कमसे कम संगठनात्मक स्वरुपलाई एक ढंगको सन्तुलन मिलाएर ओली इत्तर पक्षले एकता गर्नुपर्थ्यो । सांगठनिक आधार जुन ढंगले विकास गर्नुपर्थ्यो, त्यो गर्न सकेनन् । राजनीतिक शक्ति सन्तुलन अलि फरक हुन्छ, सांगनिठक शक्ति सन्तुलनमा उनीहरुले पर्याप्त ध्यान दिएको देखिएन ।माधव नेपाल समूहले यसलाई अलिकति ध्यान दिएको थियो, कुनै पनि हालतमा विद्या भण्डारीलाई राष्ट्रपति नबनाएर झलनाथलाई बनाउनुपर्छ भन्ने एक प्रकारको लबिङ पनि गरेको थियो । तर, प्रचण्ड र ओलीजीको व्यक्तिगत स्वार्थका अगाडि त्यो कुरा दबेर गयो ।चुनावी गठबन्धनदेखि नै माधव नेपाल ओझेलमाएमाले र माओवादी केन्द्रबीचको एकता प्रक्रियामा माधव नेपाल पक्ष कतै सामेल नै थिएन । एकताको आधार तयार गर्नेहरु पनि पार्टीभित्रका व्यक्ति थिएनन्, ती बिचौलिया थिए । जसको घरमा बसेर यी एकताका कुरा भए, त्यो शक्तिले के आधारमा यो पार्टी मिलाइदियो भन्नेमा माधव नेपाल समूह पूर्णरुपमा बेखबर रह्यो ।ती दुई नेताबाहेक तेस्रो व्यक्ति एकता प्रक्रियामा संलग्न नै छैन । यदि अर्को कुनै व्यक्ति संलग्न छ भने त्यो पार्टी बाहिरको एउटा विचौलिया अथवा भूराजनीतिका संवेदनशीलतालाई आफ्नो देशको स्वार्थमा हेर्नुपर्ने व्यक्ति त्यसमा सक्रिय थिए । त्यो भनेको उत्तर र दक्षिणका छिमेकी नै हुन् ।चुनावका लागि संयुक्त मोर्चा बनाउँदा पनि ओलीलाई हावी हुने गरेर नै सबै कुरा बनाइएको थियो । निर्वाचनमा पनि ओली र प्रचण्ड नै हावी भए । सरकार बनेको एक वर्षसम्म पनि ओली र प्रचण्ड नै हाबी भए । ओलीबाट प्रधानमन्त्री पद लिनका लागि प्रचण्ड एक वर्षसम्म ओलीसँग मिलेर उनलाई खुशी पारेरै बसेका थिए । ओलीले आफ्नो स्थिति दिन प्रतिदिन सुदृढ गर्दै गएको देखेर एक वर्षपछि बल्ल प्रचण्ड झस्किए । अनि शक्तिसंघर्ष सुरु भएको हो ।प्रचण्ड आफैले माओवादी पार्टीको रुपमा ‘गेन’ गरेकै हो तर नेकपाको समीकरण बनेको अवस्थामा माओवादीले २० प्रतिशतबाट ३० प्रतिशतमा ‘गेन’ गर्नु ठूलो कुरा होइन, किनकि त्यो निर्णायक हुँदैनथ्यो ।माधव नेपाल समूह दिन प्रतिदिन ओरालोतिरपार्टी एकतापछि पनि सम्पूर्ण एकतालाई सांगठनिक आधारमा खिचेर ल्याउन माधव पक्ष असफल रह्यो । त्यतिबेला उसले गर्न सक्थ्यो, तर त्यहाँभित्र त्यस्तो प्रकारको संघर्ष पनि देखिएन ।माधव नेपालहरुले पहल गुमाएको आज होइन । उनीहरुले पार्टी एकतालाई सांगठनिक आधारमा खिचेर ल्याउन नसक्दा नै पहल गुमाइसकेको थियो । त्यसपछि उक्त समूह दिन प्रतिदिन ओरालो लागेकोमात्र हो ।पहलकदमी गुमाइसकेपछि नेतृत्वमा त्यो खालको राजनीतिक सुझबुझ नै हुँदैन । किनभने सत्तामा बस्नेसँग धेरै राजनीतिक अस्त्र हुन्छ र उसले एकपछि अर्को गर्दै अस्त्र प्रयोग गर्छ । सत्ता बाहिर बस्नेसँग त्यति धेरै राजनीतिक अस्त्र हुँदैन । त्यसैले माधव नेपाल पक्ष एकपछि अर्को फन्दामा पर्दै गयो ।राष्ट्रपति, कार्यपालिका र न्यायपालिका यी तीनवटा संस्थाबीचको सम्बन्ध सत्तामा बस्नेलाई बाहेक अरुलाई थाहा हुँदैन । त्यसैले यी तीन संस्थाको समन्वयमा जुनजुन घटना भइरहेका छन्, यसले दिनप्रतिदिन मुलुकलाई दक्षिणपन्थी दिशातिर धकेल्दैछ । जसले गर्दा ओली इतर पक्षको राजनीतिक मैदान साँघुरो हुँदैछ ।फागुन ११ देखि २३ गतेबीचको त्यो अवसरसर्वोच्च अदालतले प्रतिनिधिसभा विघटन बदर गरेसँगै फागुन ११ पछि उनीहरुले ओलीलाई हटाएर अर्को सरकार बनाउन सक्थे । तर उनीहरुमा त्यो निर्णय क्षमता रहेन ।ओलीसँग राजनीतिक घटनाअनुसार निर्णय लिने व्यक्तिगत क्षमता छ । पार्टीमा नसोधी सिधै आफै निर्णय गर्ने क्षमता उनीसँग छ । उनले केही गर्न कसैलाई सोध्नु पर्दैन । तर माधव नेपालसँग त्यो क्षमता छैन । उनको समूहमा एउटा यस्तो मध्यस्थ निकाय छ, जसले समर्थन नगर्दासम्म माधव नेपाल एक्लैले निर्णय गर्न सक्दैनन् । त्यसले गर्दा यो समूह झन् कमजोर बन्दै गएको छ ।माधव नेपालपक्षसँग यसबीच राजनीतिक रुपमा ओलीको प्रतिवाद गर्न सक्ने अवसर प्रशस्त थियो । तर उनीहरुको पहलकदमी एकदमै कमजोर भयो । उनीहरुको राजनीतिक पहलकदमी एकदिन पनि देखिएन ।माधव नेपाल पक्षमा प्रभावकारी भूमिकामा रहेका मध्यस्थ निकायमा रहेकाहरु अझै पनि ओलीलाई नै खुशी पार्ने प्रयासमा थिए । घनश्याम भुसाल, योगेश भट्टराई, सुरेन्द्र पाण्डेजस्ताहरु अन्तिम अवसरसम्म पनि कुनै न कुनै रुपमा ओलीलाई नै साथ दिइरहेका थिए ।ओलीले प्रयोग गर्न खोजेको त्यो जस्केलो थुन्नु गम्भीर गल्तीगत वर्ष वैशाख ८ गते प्रधानमन्त्री ओलीले राजनीतिक दलसम्बन्धी अध्यादेश ल्याए । उनले दल विभाजन प्रक्रियालाई कानुनी रुपमा सहज तुल्याउने गरी अध्यादेश ल्याएका थिए ।त्यो अध्यादेश ल्याउनु भनेको ओली आफै डराएर ‘ग्रेटफुल एक्जिट’ खोज्नु थियो । उनी जस्केलाको बाटो खोज्दै थिए । ओलीलाई त्यो बाटो जान दिइएको भए राजनीतिक घटनाक्रम यो तहसम्म बिग्रिन्नथ्यो । सायद नेकपा जीवित रहन पनि सक्थ्यो ।सनकी शासकहरुलाई संस्थाबाटै ‘गुड गेस्टर’ देखाएर उसलाई सहज निकासको ठाउँ बनाइदिनुपर्छ । अमेरिकामै त्यस्तो देखिएको छ । ट्रम्पजस्तो मान्छेलाई उनीहरुले चुनावमार्फत त्यहाँको संस्थाले ध्वंस नगरीकन बिदा गरिदियो । संसद भवनमै आक्रमण भनेको त अमेरिकी लोकतान्त्रिक इतिहासकै अनुहारमा कालो पोतिएको दिन थियो । त्यस्तो हुँदा पनि उनीहरुले त्यस्तो शासकलाई सहज निकास दिए ।कुनै पनि सनकी शासक जसले संस्थागत निकाय मान्दैन, जो आफ्नो लहडबाट चल्छ, त्यसलाई सहज निकास दिन सक्नुपर्छ । त्यसमा पनि माधव नेपाल पक्ष चुकेको देखिन्छ ।(राजनीतिक विश्लेषक खनालसँग रातोपाटीले गरेको कुुराकानीमा आधारित)