नेपालमा स्वास्थ्य पर्यटनमा आधारित बहस सुरु भएको धेरै समय भएको छैन । तर अहिले आएर स्वास्थ्य पर्यटनको बारेमा विभिन्न समयमा भिन्नभिन्न प्रकारका बहसहरू सुरु भएका छन् । नेपालको पर्यटन रणनीति २०१६–२०२५ मा पनि पर्यटन मन्त्रालय तथा नेपाल पर्यटन बोर्डले नेपालमा स्वास्थ्य पर्यटनको प्रवद्र्धन गर्ने नीति लिएको छ ।तर समस्या नेपालमा के छ भने सरकारी स्तरमा स्वास्थ्य पर्यटनसम्बन्धी कुनै कानुन तथा नीति बनिसकेको छैन भने बनाउने कुनै पहल भएको पनि देखिएको छैन । सिवाय समय समयमा केही नेताहरूको भाषणमा मात्र नीति बनाउने कुरा सीमित छ ।केही समय पहिला भारत र थाइल्यान्डमा सरोगेसी पर्यटन (मेडिकल पर्यटनको एउटा भाग) मा केही नीतिगत समस्या उत्पन्न भएपछि त्यहाँको सरकारले सरकारी नीतिमा निकै कडा गरेको थियो । जसको कारण ती देशमा जाने व्यक्तिहरू नेपालतर्फ आकर्षित हुँदा नेपालमा सरोगेसीलाई नै मेडिकल पर्यटनको रूपमा बहस गरियो । जबकि नेपाल सरकारको स्वास्थ्य पर्यटन नीति नभएको अवसर छोपी केही अस्पतालले बच्चाहरूको अन्तर्राष्ट्रिय व्यापार नै सुरु गरे । अन्त्यमा सर्वोच्च अदालतको आदेशमार्फत नेपालमा सरोगेसी पर्यटन नै बन्द भएको अवस्था छ ।अहिले नेपालमा आयुर्वेद, योग तथा सर्जरीमा आधारित स्वास्थ्य पर्यटनका लागि बर्सेनि हजारौँको सङ्ख्यामा विदेशी पर्यटकहरू आउने गर्छन् । तर दुर्भाग्य यसको आधिकारिक तथ्याङ्क न त पर्यटन मन्त्रालयसँग छ न स्वास्थ्य मन्त्रालयसँग छ ।सबैभन्दा विडम्बना यसको विकासका लागि आवश्यक नीति र रणनीति बनाउने कुरामा सरकारी पक्ष अनविज्ञ छ । यस्तो परिस्थितिमा नेपालमा स्वास्थ्य पर्यटनको विकास नहुँदै सरोगेसीमा जस्तै विकृति नभित्रिएला भन्न सकिँदैन ।के हो त स्वास्थ्य पर्यटन ? सामान्य भाषामा भन्दा बिरामी भएर आफ्नो स्वास्थ्यको उपचारका लागि आफ्नो देशभन्दा बाहिर जानुलाई मेडिकल पर्यटन भनिन्छ । जसमा मेडिकल सर्जरी, डेन्टल सर्जरी, कस्मेटिक सर्जरी लगायत प्रमुख पर्छन् । अर्कोतर्फ बिरामी नभए पनि बिरामी हुनबाट रोकथाम गर्नका लागि गरिने भ्रमणलाई वेलनेस पर्यटन भनिन्छ । जसमा योग, मेडिटेसन स्पा लागत आयुर्वेद आदि प्रमुख हुन् ।अतः कुनै पनि रोग रोकथामको लागि तथा रोग लागिसकेपछि यसको उपचारको लागि गरिने भ्रमण नै स्वास्थ्य पर्यटन हो ।नेपालमा मेडिकल टुरिजम  विशेषगरी नेपालमा आँखाको उपचारका लागि सीमावर्ती अस्पतालमा हजारौंको सङ्ख्यामा भारतीय नागरिक आउने गर्छन् । खास गरी भैरहवा, विराटनगर, झापा, इटहरी, काठमाडौंसम्मका आँखा अस्पतालहरू भारतीयहरू को रोजाइमा पर्ने गरेका छन् ।भारतीय आँखा रोगीहरूको विशेषता भनेको उनीहरू नेपालमा आँखाको उपचार मात्र नभएर, उपचारको साथसाथै नेपालका विभिन्न धार्मिक स्थानमा पनि घुम्न जाने गर्छन् । यसमा विशेष गरी लुम्बिनी, जनकपुर, मुक्तिनाथ र पशुपतिनाथ उनीहरूको रोजाइमा पर्छन् । यसरी मेडिकल र टुरिजमको राम्रो कम्बिनेसन संसारमा कमै मात्र देख्न पाइन्छ ।धरैजसो देशमा मेडिकल टुरिजममा बिरामीहरू उपचारपछि आफ्नो देशमा फर्कने गर्दछन्, जसको पर्यटनमा कुनै योगदान नै हुँदैन । तर नेपालको परिप्रेक्ष केही फरक छ, जसले नेपालको पर्यटनको विकाशमा पनि सहयोग पु¥याइरहेको छ, जुन नेपालका लागि अवसरको रूपमा लिन सकिन्छ ।नेपालमा आँखा उपचारको लागि भारतीय  नागरिक आकर्षित हुनुका केही कारणः – भारतमाभन्दा नेपालमा आँखा उपचार सस्तो हुनु,–    नेपालमा भारतमा भन्दा उपचार प्रक्रिया छिटो हुनु, अस्पतालमा उपचारका लागि धरै समय कुर्न नपर्नु ।–उपचारपछि धार्मिक पर्यटकीय स्थलको भ्रमण गर्न पाउनु । विषेशगरी लुम्बिनी, जानकी मन्दिर, मुक्तिनाथ तथा पशुपतिनाथलगायतका धार्मिक स्थलहरू हुनु ।नेपालको मेडिकल टुरिजममा आजभोलि नयाँ ट्रेन्ड पनि भित्रिएको छ । अहिले रोजगारको लागि संसारका धेरैजस्तो देशमा नेपालीको बसोबास रहेको छ । अमेरिका, बेलायत क्यानडा लगायत युरोप अमेरिकाका धेरै देशहरूमा दाँतको उपचारको मूल्य निकै महँगो छ भने उपचारको लागि पनि धेरै समय पर्खनुपर्ने हुन्छ । यसले गर्दा ती देशमा बस्ने नेपालीहरू पनि हालैका वर्षहरूमा उपचारका लागि नेपाल आउने क्रम बढेको देखिन्छ । यस्तो हुनुको विशेष कारणको रूपमा उपचारमा लाग्ने मूल्य र समयलाई लिन सकिन्छ । विविध कारणले गर्दा आँखा र दाँतबाहेकको मेडिकल पर्यटनको सम्भावना नेपालमा निकै कम देखिएको छ ।नेपालमा वेललनेसमा आधारित स्वास्थ्य पर्यटननेपालमा अहिले ध्यान, योग, आयुर्वेदलगायत अन्य प्राकृतिक चिकित्साका लागि आउने पर्यटकको सङ्ख्या निकै बढ्दै गइरहेको छ । ओशो तपोवनमा संसारभरीबाट नै ध्यानका लागि आउने पर्यटकको घुइँचो हुन्छ भने डा. ऋषिराज कोइरालाको आयुर्वेद हेल्थ होममा १२० भन्दा बढी देशबाट आयुर्वेदिक उपचारका लागि पर्यटक आउने गरेका छन् । अर्कोतर्फ योगका लागि पनि वार्षिक हजारौँको सङ्ख्यामा पर्यटक आउने गरेका छन् ।विशेष गरी वेलनेस्मा आधारित स्वास्थ्य पर्यटनमा थाइल्यान्ड, भारत, फिलिपिन्स तथा हालका दिनमा श्रीलङ्का निकै अगाडि देखिएका छन् । ध्यान, योग र आयुर्वेदमा आधारित स्वास्थ्य पर्यटनमा नेपालको प्रमुख प्रस्तिपर्धीका रूपमा भारत र श्रीलङ्का रहेका छन् । यी दुवै देशको स्वास्थ्य पर्यटन समुन्द्रमा आधारित रहेको छ भने संसारमा नेपाल मात्र एउटा यस्तो देश हो, जसको स्वास्थ्य पर्यटन हिमालमा आधारित छ । नेपालमा हजारौँको सङ्ख्यामा हिमाल र पहाडहरू छन्, जुन जडीबुटीका अमूल्य स्रोत हुन् भने नेपालको प्राकृतिक सुन्दरताले पर्यटकलाई सधैँ आकर्षित गरिरहेको छ ।अहिले नेपालमा ट्रेकिङसँग योगलाई जोडेर विभिन्न प्याकेज आइरहेका छन् भने यस्तो प्रकारका प्याकेजमा पर्यटकको रुचि पनि बढी रहेको देख्न सकिन्छ । अर्कोतर्फ ध्यान तथा आयुर्वेदमा आधारित पर्यटनमा पनि नेपालको आफ्नै विशेषता छ, जसले गर्दा विदेशी पर्यटकहरू नेपालतर्फ आकर्षित हुँदै गइरहेका छन् । तर नेपालको स्वास्थ्य पर्यटन क्षेत्रमा समस्या पनि धरै छन् । सबैभन्दा ठूलो समस्या त नेपालमा सरकारले नेपाली नागरिकका लागि आँखा उपचारमा अनुदान दिएको छ । जसले गर्दा उपचार खर्च कम छ, जुन सीमावर्ती क्षेत्रका भारतीय नागरिकले पनि उपयोग गरिरहेका छन् ।यदि नेपालमा स्वास्थ्य पर्यटनको प्रवद्र्धधन गर्ने हो भने सबैभन्दा पहिला त सरकारी पोलिसी आउनु जरूरी छ । जसले विदेशबाट सस्ता पर्यटक मात्र नभएर गुणस्तरीय र खर्चालु पर्यटक भित्र्याउन मद्दत गरोस् । जसको कारण स्वास्थ्य क्षेत्र मात्र नभएर समग्र पर्यटन क्षेत्रको नै दिगो विकास गर्न सकियोस्, भने अर्कोतर्फ सरकारी लेभलबाट नै विदेशमा पनि स्वास्थ्य पर्यटनको प्रवद्र्धनात्मक कार्यक्रम गरिनु जरुरी छ । जसले विदेशी पर्यटकलाई नेपालतर्फ आकर्षित गर्न सकोस् ।नेपालमा आउने पर्यटकको बसाइ सरदर १२ दिन छ भने प्रतिदिन उनीहरूले ५० डलर को हाराहारीमा खर्च गर्ने पर्यटन मन्त्रालयको तथ्याङ्कले देखाउँछ । स्वास्थ्य पर्यटन मात्र एउटा यस्तो क्षेत्र हो, जसले नेपालमा पर्यटकको बसाइलाई लम्ब्याउँछ भने प्रतिदिनको खर्च पनि बढाउँछ । त्यसैले सरकारले यसलाई पर्यटनको नयाँ प्रोडक्टका रूपमा विकास गर्न सक्यो भने नेपाल संसारमा नै स्वास्थ्य पर्यटनको लागि उदाउँदो गन्तव्यका रूपमा विकास हुने कुरामा कसैको दुई मत नहोला । लेखक जापानमा स्वास्थ्य पर्यटन नीतिमा विद्यावारिधि गर्दैछन् ।  