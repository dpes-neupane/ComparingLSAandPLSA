नेपालको इतिहासमै एउटै कार्यकालमा दुई–दुई पटक संसद् विघटन गरेर बदनामी कमाउन प्रधानमन्त्री खड्गप्रसाद ओलीको जति भूमिका छ, राष्ट्रपतिको पनि त्यति नै छ । उनीहरूले गरेका संविधान विपरीतका कामबारे सर्वोच्चमा मुद्दा विचाराधीन छ र यसको फैसला छिट्टै आउने सम्भावना छ । संविधानले गरेको व्यवस्था तथा प्रधानमन्त्री र राष्ट्रपतिले गरेको कार्य हेर्दा फेरि प्रतिनिधि सभा पुनर्स्थापना हुने ठुलो सम्भावना छ ।राष्ट्रपतिले संविधान विपरीत मनलाग्दी ढङ्गले काम गर्दै जाने कुरालाई अब ब्रेक लगाउन जरुरी छ । राष्ट्रपतिलाई महाभियोग लगाए पनि निलम्बन नहुने व्यवस्था छ । तर, पनि महाभियोगको जरुरी किन छ भने ५ महिनाका बीचमा २ पटक प्रतिनिधि सभा विघटन भइसक्यो । विघटन मात्र नभएर पछिल्लो चरणमा त राष्ट्रपतिबाट सरकार बनाउन पनि अवरोध भयो । त्यस कारणले पनि राष्ट्रपतिलाई महाभियोग लगाउन जरुरी छ ।हामीले हालसालै भएको अमेरिकाको उदाहरण हेर्ने हो भने तत्कालीन राष्ट्रपति डोनाल्ड ट्रम्पलाई महाभियोग किन लगाइयो ? पास हुँदैन भन्ने त सबैलाई थाहा थियो । पास नहुने थाहा भएर मात्र हैन, निर्वाचनबाट पराजित भएर कार्यकाल सकिएकै १५/२० दिन भएको थियो ।अमेरिकाको राजनीतिक इतिहासमा यस्तो राष्ट्रपति, जसले यो–यो काममा यस्तो बदमासी ग¥यो, कार्यकाल सकिएपछि पनि बदनामी ग¥यो, यो यो कारणले महाभियोग लगाइएको हो भनेर रेकर्डका लागि भए पनि त्यो काम गरियो । त्यसले पछि आउने राष्ट्रपतिका लागि शिक्षा दिनेछ । यस्तो ग¥यो भने यस्तो हुन्छ है भनेर पछि आउने मान्छेका लागि सबक सिकाउन अमेरिकामा त्यसो गरिएको थियो । आखिरमा ट्रम्प कलङ्कित भएर बिदा भए । अहिले नेपालको अवस्था पनि त्यस्तै छ । संविधान, विधि, प्रक्रिया र कानुन एकातिर छ, राष्ट्रपतिको भूमिका अर्कोतिर छ । अहिले त हुँदा हुँदा राष्ट्रपतिबाट अदालतमा आएको जवाफमा राष्ट्रपतिले संविधानको धारा ७६ अनुसार आफूले प्रधानमन्त्री बनाउन पाउने दाबी गरिएको छ ।धारा ७६ मा सरकार बनाउने कुरा पनि छ, मन्त्रिमण्डलका लागि बहुमत सांसद हुनुपर्ने कुरा पनि छ, संसद्प्रति उत्तरदायी हुने भन्ने कुरा पनि छ । प्रधानमन्त्री संसद्प्रति उत्तरदायी हुनुपर्छ पनि भनेको छ ।अदालतमा राष्ट्रपतिले पठाएको जवाफमा उनको कामलाई लिएर अदालतमा प्रश्न उठाउन पाइँदैन भनिएको छ । धारा ७६ बमोजिम राष्ट्रपतिले गरेको काम अदालतमा उठाउन पाइँदैन भनिसकेपछि अब प्रधानमन्त्री कोप्रति उत्तरदायी हुने ? राष्ट्रपतिप्रति उत्तरदायी हुने कुरा गर्न थालेको हो कि जस्तो छ । त्यस्तो राष्ट्रपतिलाई महाभियोग नलगाउने हो भने त भोलि फेरि अर्को वितण्डा सुरु हुन्छ ।राजा ज्ञानेन्द्रलाई छोडेर वीरेन्द्रको पालामा हेर्ने हो भने उनले संवैधानिक राजाको भूमिका राम्रोसँग खेलेका थिए । मन्त्रिपरिषद्को सिफारिसमा काम गरेका थिए । संसद् विघटनको विपक्षमा बहुमत छ भने राजाले समेत त्यसलाई मानेका थिएनन् । सूर्यबहादुर थापाको विघटन मानेनन्, गिरिजाप्रसाद कोइरालाको विघटन पनि मानेनन् । उनले संविधानको धारा ४२ को १ अनुसार सरकार गठनका लागि आह्वान गरेपछि १३५ सांसद रहेको गिरिजा कोइरालालाई समर्थन प्राप्त भएपछि सरकार गठन भएको  थियो । त्यति बेला प्रतिनिधि सभामा बहुमत प्राप्त गरेको प्रधानमन्त्रीले मात्र संसद् विघटन गर्न पाउँथ्यो । पहिलाको अभ्यास त्यस्तो थियो । तर, अहिले त्यो अवस्था पनि रहेन ।भोलि आउने राष्ट्रपतिलाई पनि सबक हुन्छमहाभियोग पास होला वा नहोला, त्यो आफ्नो ठाउँमा छ । राष्ट्रपतिलाई महाभियोग लगाइसकेपछि के–के विषयमा महाभियोग लगाइएको हो, त्यो–त्यो विषयमा छलफल हुने भयो । बहस पैरवी हुने भयो । यसले गर्दा भोलिका दिनमा आउने राष्ट्रपतिलाई यस्तो–यस्तो ग¥यो भने त महाभियोग लाग्छ भन्ने  ज्ञान हुने भयो । संवैधानिक क्षेत्रका विद्यार्थीहरूका लागि पनि यो अध्ययनको विषय हुन सक्ने छ ।अमेरिकामा पनि सत्ताबाट गइसकेको ट्रम्पलाई महाभियोग लगाउन त आवश्यक थिएन, तर किन लगाइयो होला ? त्यहाँका सांसदहरूलाई महाभियोग पास गर्न २ तिहाइ चाहिन्छ भन्ने थाहा नभएको हैन, उनीहरूलाई थाहा थियो । महाभियोगको पक्षमा माथिल्लो सदनमा ५७ मत  त प्राप्त भएको थियो । राष्ट्रपतिलाई लगाउने महाभियोग पास–फेलसँग सरोकार राख्ने कुरा भएन । महाभियोगको चार्ज लगाउनु नै ठुलो कुरा हो ।सन् २०१३ मा श्रीलङ्कामा त्यहाँका प्रधानन्यायाधीशलाई महाभियोग लाग्यो । तर, पास भएन । उनले महाभियोग लागेपछि राजीनामा दिए । यदि नैतिकता छ भने महाभियोग लागिसकेपछि पदबाट राजीनामा दिनुपर्छ ।प्रजातान्त्रिक मूल्य–मान्यता अनुसार चल्ने हो भने, निष्ठाको राजनीति गर्ने हो भने राजीनामा दिने संसार भएको प्रचलन हो । २०६५ सालमा प्रधानमन्त्री भएका बेला प्रचण्डले किन राजीनामा दिए ? त्यो हेर्दा अहिले प्रधानमन्त्री खड्ग ओलीले कतिपटक राजीनामा दिनुपर्ने हो ?कीर्तिनिधि विष्टले सिंहदरबार जल्दा राजीनामा दिएका हैनन् ? उनले जलाएका त थिएनन् । भारतमा लालुले रेल जुधेर दुर्घटना हुँदा राजीनामा दिएका हैनन् ? लालु जस्तो बदनाम मान्छेले त नैतिकताका आधारमा राजीनामा दिए भने हाम्रोमा त लालु जत्तिको पनि भएनन् ।अहिले अदालतमा राष्ट्रपतिले पठाएको जवाफ नै अचम्मलाग्दो छ । धारा ७६ को अधिकारको प्रयोग मैले गर्न पाउनुपर्छ, त्यसमा अरू कसैले प्रश्न उठाउन पाइँदैन भनिएको छ । त्यसो भन्नलाई त २०१९ सालको संविधान खोज्नुपर्ने हुन्छ । अलि–अलि २०४७ सालको संविधानमा पनि छ । तर, त्यो सिस्टम के हो भने मन्त्रिपरिषद्को सिफारिसबाहेक अरू केही गर्न नमिल्ने भन्ने हो । मन्त्रिपरिषद्को सिफारिस बाहेकको पनि काम गर्नका लागि त ०१९ सालको संविधानमै पुग्नुपर्छ । हैन भने २०४७ सालको संविधानमा राजाले जे भन्यो, त्यो पाउने अधिकार थियो र ? त्यस्तो त थिएन । राजा पनि संसद् र मन्त्रिपरिषद्प्रति उत्तरदायी हुनुपर्ने व्यवस्था थियो ।धारा २९ को बाधा अड्काउ फुकाऊ प्रयोग गर्दा पनि संसद्मै पेस गर्ने कुरा छ । २०४७ सालको संविधानले पनि त्यो कुरा मिल्दैन । २०१९ सालको संविधानमा गयो भने त्यहाँ अवशिष्ट अधिकार राजामा, सार्वभौमसत्ताको अधिकार राजामा, कार्यपालिकासम्बन्धी अधिकार सबै राजामै निहित, बाधा अड्काउ फुकाऊ प्रयोग गर्दा पनि त्यो संविधानको नै भाग हुने, त्यो त ०१९ सालको संविधानमा मात्र छ ।२०४७ सालको संविधानमा पनि त्यस्तो छैन । धारा १२७ बमोजिम बाधा अड्काउ फुकाऊ जारी गर्दा पनि संसद्मा पेस गर्नुपर्ने र संसद्ले पास गर्नुपर्ने हुन्थ्यो । त्यहाँ राजाको कामबारे अदालतमा प्रश्न उठाउन नपाइने भने पनि संविधान भन्दा बाहिर गएर काम गरेको छ भने प्रश्न उठाउन पाइने थियो । जसरी शाही आयोग गठन भएको थियो, सर्वोच्च अदालतले त्यसलाई खारेज गरिदिएको थियो ।राजालाई समेत नभएको अधिकार राष्ट्रपतिले प्रयोग गर्न खोजेपछि अस्ति बहस गर्दा हामीले के राष्ट्रपति श्री ७ बन्न खोजेको हो भनेर प्रश्न गरेका हौँ । २०६३ साल जेठ ३ गते पुनर्स्थापना भएको प्रतिनिधि सभाको बैठकले राजाको सबै अधिकार कटौती हुने, राजाको अधिकार केही नहुने, राजाका बारेमा अदालतमा तथा संसद्मा प्रश्न उठाउन पाउने भन्ने घोषणा नै गरेको थियो ।२०६३ सालमा अन्तरिम संविधान आउँदा राजतन्त्र रहने वा नरहने संविधानसभाको पहिलो बैठकले निर्णय गर्ने भन्यो  । २०६५ सालको जेठ १५ गते त राजा नरहने भनेर निर्णय नै ग¥यो । त्यो पृष्ठभूमि भएको देशमा राष्ट्रपतिले सबै अधिकार छ भन्दा के हुन्छ ? त्यो त राजा भन्दा पनि माथि भएन ? पञ्चायतको जस्तो संविधानको कुरा भएन ? अहिले त्यस्तै झल्को आइरहेको छ ।अहिले राष्ट्रपतिले राष्ट्रिय सभामा बोल्न राजनीतिक दलको बिचार बुझ्नका लागि राष्ट्रियसभा अध्यक्षमार्फत मौखिक सूचना प्रवाह भएको कुरा आइरहेको छ । सभामा राजनीतिक दलको विरोध हुने भएपछि उनी त्यहाँ आउँदिनन् । मानौँ, राष्ट्रपति सदनमा आउने भइन् भने पनि खड्ग ओली पक्ष बाहेकका सांसदले सदन बहिष्कार गरे भने राष्ट्रपतिको गरिमा के हुन्छ ? यदि उनी राष्ट्रिय सभामा आउने भइन् भने पनि प्रतिपक्षी दलले सभा बहिष्कार गर्नुपर्छ ।(कुराकानीमा आधारित )  #रमन श्रेष्ठ