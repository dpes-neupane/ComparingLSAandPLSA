१. नेपाली कम्युनिस्ट आन्दोलनमा कम्युनिस्ट एकता गरेर विशाल समाजवादी केन्द्र गठन गर्ने जनताको चाहाना यस पटक पूरा हुँदैछ ।  तत्काल आसन्न निर्वाचनम वाम तालमेल गरेर बहुमतको सरकार बनाउने र राजनीतिक स्थायित्व र आर्थिक समृद्धि हासिल गर्दै समाजवादी क्रान्तिको आधार तयार गर्ने ऐतिहासिक कार्य असोज १७ गतेको नेकपा (एमाले), नेकपा (माके) र अन्य वाम पार्टीबीचको एकता तथा चुनावी तालमेलको लागि संयोजन समितिको घोषणाले गरेको छ । निर्वाचनबाट प्रप्त सफलताले त्यसको जनअनुमोदन समेत भएको छ । अब नेताहरूको अग्नि परीक्षाको समय आएको छ । नयाँ शक्तिको अस्थिर र अवसरवादी चरित्र एवं उसको बहिर्गमनले महान लक्षमा खासै प्रभाव पारेन ।  केही नेता कार्यकर्ताको सानो दायरामा अस्पष्टता, असन्तुष्टि र एकता विरोधी प्रवृत्ति र देशी तथा विदेशी कम्युनिस्ट विरोधी केन्द्रहरूमा आक्रोस एवं छटपटी देखिएको भए पनि व्यापक जनतामा उत्साह आशा र विश्वास जागेको छ । यो ऐतिहासिक एवं चुनौतीपूर्ण अभिभारालाई सार्थक निष्कर्षमा पुर्याउन सजिलो पक्कै छैन । प्रारम्भबाट नै जटिलताहरूलाई सरल तरिकाले फुकाउन वैज्ञानिक विधि, पद्धति र आचरणमा रहेर अघि बढेमा मात्र यो सम्भव हुन्छ । सही विधि पद्धति, आचरण र आपसी विश्वासले चुनौतीहरूलाई सरलतापूर्वक सामना गर्न र सफलताको मन्जिलमा पुग्न मद्दत गर्ने छ । एकता र सहकार्यको अभियन्ता भएको नाताले यहाँ संयोजन समिति परिचालन, वहस, विवाद व्यवस्थापन, सहकार्यका विधि प्रकृया, साधनस्रोतको व्यवस्थापन परिचालन आदि विषयमा चर्चा गर्न खोजिएको छ । जुन पार्टी एकतालाई सफलतामा पुर्याउने आधार तथा पूर्वशर्त हुन् ।  २. संयोजन समिति परिचालन सम्बन्धमा निर्वाचन परिचालन तथा पार्टी एकताका लागि केन्द्रीय संयोजन समिति हालको साझा सर्वोच्च निकाय भएकाले यसको सञ्चालन र निर्णय सहमतिको आधारमा गरिनुपर्छ । यसको बैठकको आयोजना र संयोजन नेकपा एमाले र नेकपा माकेका अध्यक्षबाट संयुक्त रूपमा गरिने सम्मान जनक सहमतिले राम्रो छाप छोडेको छ । निर्णय प्रकृया सम्बन्धमा सहमतीय पद्धतिलाई मुख्य आधार बनाउने कुरा आधार पत्रमा नै उल्लेख छ यो पनि सकारात्मक छ । तर कतिपय विवादित तर निर्णय लिनै पर्ने विषयमा सबै पार्टीका नेताहरूको भावना र मतलाई आधार मानेर निर्णय गरिने र यसका लागि आआफ्ना पार्टीमा छलफलको अवसर दिइने व्यवस्था गर्न राम्रो हुन्छ । एकता र समझदारीमा अवरोध ल्याउने बहसका विषय हाललाई स्थगित गरी समझदारी  र सहमतिका विषयमा मात्र केन्द्रित हुने पद्धति बसाल्नु पर्छ । कसैले पनि विवाद र अन्योल सिर्जना गर्ने गतिविधि गरिनु हुँदैन ।  बैठक मूर्त प्रस्ताव र ठोस निर्णयमा केन्द्रित रहनु पर्छ । सन्दर्भ बाहिरका अन्त्यहीन बसह विवादमा फस्ने फसाउने कार्यप्रति सबै सचेत हुनुपर्छ । संयोजन समितिका निर्णय सम्बद्ध सबै पार्टीले निःशर्त रूपमा पालन गरिने व्यवस्था गर्नुपर्छ ।पार्टी एकताका लागि मिल्नुपर्ने विषयमध्ये नीति सिद्धान्त प्रमुख विषय हुन् । विगतमा फरक–फरक मान्यता तथा कृत्रिम पर्खाल खडा गरेर चलेका पार्टीहरूका आआफ्ना आग्रह र पूर्वाह छन् । नेतृत्व तहमा उच्च समझदारी भए पनि जनस्तरसम्मका पर्खाल भत्काउन निकै मिहिनेतको जरुरी छ ।संयोजन समितिका निर्णय उपरका आलोचना टिप्पणी सुझाव तथा अपेक्षित राम्रो मूर्त विकल्प भएमा लिखित रूपमा दिन सकिने व्यवस्था गर्नुपर्छ । पार्टीका जिम्मेवार पङ्क्ति असान्दिर्भिक र असामयिक रूपमा सार्वजनिक बहस र विवादमा उत्रिन हुँदैन । आग्रह, पूर्वाग्रह र कुनै पनि बन्धनबाट मुक्त भएर राष्ट्रिय एकता, स्वाधीनता, जनताको हित र समाजवादी लक्षलाई केन्द्रभागमा राखेर द्वन्द्वात्मक ऐतिहासिक भौतिकवादी दृष्टिकोणको मार्ग निर्देशनमा हरेक समस्याको समाधान गरिनुपर्छ । आपसी सम्मान र मर्यादा, गोप्यता र अनुशासनलाई सर्वोपरि राखेर केन्द्रीय संयोजन समिति नै नमुनाका रूपमा प्रस्तुत हुनुपर्छ । प्रदेश, जिल्ला, निर्वाचन क्षेत्र र बुथ केन्द्रमा पनि साझा संयन्त्र निर्माण गरेको भए एकताको वातावरण वन्न मद्दत पुग्थ्यो । संयन्त्रको परिचालन र प्रकृया साझा सहमतिमा आधारित हुनुपर्छ । प्रदेश र जिल्ला, निर्वाचन क्षेत्र र बुथहरूले निर्वाचन अभियानको क्रममा एकहदसम्म एकता र सहकार्यको नमुना प्रदर्शन गर्ने वातावरण बनेको पनि छ । स्थानीय तहमा समेत आआफ्ना पार्टीका पूर्वमान्यतामा बाँधिएर भन्दा पनि तत्कालिक अवस्थामा सफलता हासिल गर्न साझा सहमतिको विन्दु पहिल्याउने हिसाबले छलफल बहस केन्द्रित गरिनुपर्छ । तलका संयन्त्रहरूले मुख्यतः माथिल्ला सहमतिका निर्णयहरू लागू गर्ने भएकाले स्थानीय विवादमा बल्झिनु हँुदैन ।  स्थानीय विषयमा पनि साझा सहमति कायम गरेर कार्य सम्पादन गर्नुपर्छ  ।नयाँ पार्टीको साझा नीति सिद्धान्तको निरूपण गर्दा एक निश्चित अवधि महान बहस पैरवीको अवसर दिइनुपर्छ । सिङ्गो नेपाली समाजलाई तरङ्गित गर्ने गरी साझा सहमतिका दस्तावेज तयार गरिनुपर्छ । यसो गरिरहँदा पुराना आफ्ना मान्यतामा बाँधिएर अल्झिने, अनुचित अडान लिने वा प्रतिष्ठाको विषय बनाउनु हुँदैन ।  ३. एकीकृत पार्टीको नीति, सिद्धान्त निर्माण र बहस पकृया सम्बन्धमा पार्टी एकताका लागि मिल्नुपर्ने विषयमध्ये नीति सिद्धान्त प्रमुख विषय हुन् । विगतमा फरक–फरक मान्यता तथा कृत्रिम पर्खाल खडा गरेर चलेका पार्टीहरूका आआफ्ना आग्रह र पूर्वाह छन् । नेतृत्व तहमा उच्च समझदारी भए पनि जनस्तरसम्मका पर्खाल भत्काउन निकै मिहिनेतको जरुरी छ । यसैले नेपाली समाजको वर्तमान धरातल र विश्व परिवेशको समुचित विश्लेषण गरेर व्यापक बहस पैरवीबाट प्राप्त निष्कर्षको आधारमा नेपाली समाजवादी क्रान्तिको नीति, सिद्धान्त, कार्यक्रम र विधान तयार गरिने कुरालाई नै प्रस्थान विन्दू बनाउनु पर्छ । पार्टी एकतामा एउटा पार्टी कुनै अर्कोमा टासिएको जस्ता अभिव्यक्ति र हिनताबोध हुने व्यवहारले भावनामा चोट पुगी पार्टी एकतामा नै प्रतिकूलता ल्याइदिन्छ । जनप्रभावको हिसाबले पार्टी ठूलासाना छन र सङ्गठनात्मक एकतामा त्यसको हिसाब हुन्छ, हुनुपर्छ । तर भावनात्मक रूपले नयाँ आधारमा खडा गरिएको सम्मानजनक एकताको भावनालाई स्थापित गर्न सक्नुपर्छ । नेपाली विशेषताको समाजवादी क्रान्तिको नयाँ आधारशिलामा पार्टी एकता  गरिनुपर्छ । सबैतिरका इतिहासका गौरवहरूलाई साझा पुँजीका रूपमा ग्रहण गर्ने र कतिपय विवाद तथा मूल्याङ्कनका विषयहरूलाई ब्यापक अध्ययन अनुसन्धानबाट पुष्टि हुन आएको तथ्य सत्यको आधारमा निरूपण गर्नुपर्छ । विगतमा भएका कतिपय गल्ती कमीबारे सामूहिक आत्म समीक्षा गरी शिक्षा लिइनुपर्छ । यो अहिलेको बहसको विषयभन्दा पनि भविष्यमा टुङ्ग्याउने विषय हो । नयाँ पार्टीको साझा नीति सिद्धान्तको निरूपण गर्दा एक निश्चित अवधि महान बहस पैरवीको अवसर दिइनुपर्छ । सिङ्गो नेपाली समाजलाई तरङ्गित गर्ने गरी साझा सहमतिका दस्तावेज तयार गरिनुपर्छ । यसो गरिरहँदा पुराना आफ्ना मान्यतामा बाँधिएर अल्झिने, अनुचित अडान लिने वा प्रतिष्ठाको विषय बनाउनु हुँदैन । तथ्यको आधारमा सत्य पत्ता लगाउने, नयाँ खोजमा लाग्ने कुरालाई प्रोत्साहित गरिनुपर्छ । पुराना सफल परम्पराहरूलाई निरन्तरता दिने र इतिहासको द्वन्द्वात्मक भौतिकवादी समीक्षा भने समयक्रममा गरिनुपर्छ । तत्कालका लागि सहमतिमा जारी गरिएको निर्वाचन घोषणा पत्र र सहमतिका अति आवश्यक विषयहरूलाई मात्र आधार वनाउन उपयुक्त हुन्छ, बाँकी विषय बहसमा लैजानु ठीक हुन्छ । ४. सङ्गठनात्मक पक्ष पर्टी एकताको निर्णय र प्रकृया अघि बढ्दा अनेकौँ प्रश्नहरू आउनु स्वभाविक छ ।  अध्ययन, छलफल र सहकार्यको दौरानमा शङ्का, भ्रम र अन्योलहरू समाप्त हँुदै जानेछन् । अन्तरिम कालमा आआफ्ना पार्टी कमिटी जे छन् त्यही रूपमा परिचालन गर्न उपयुक्त हुन्छ । गठन पुनर्गठन गर्ने पकृया चुनावको कारण सम्भव थिएन । तर माओवादी केन्द्रका अनुचित रूपमा गठित अस्वभाविक सङ्ख्याका समितिलाई निश्चित मापदण्डका आधारमा सन्तुलित एवं चुस्त दुरुस्त बनाउन आवश्यक छ । सैद्धान्तिक सवाल प्रमुख भनिए पनि नेपाली कम्युनिस्ट आन्दोलनमा एकता प्रकृयालाई जटिल बनाउने भूमिका सङ्गठनात्मक तथा पद विभाजनले नै खेलेको छ । सन्तुलित रूपमा तथा सामान्यत सम्मान जनक रूपमा पद तथा समिति मिलान गरिनुपर्छ । जसले आन्दोलनमा निरासा होइन ऊर्जा थपोस् । महान समाजवादी कम्युनिस्ट पार्टी निर्माण हुने, बहुमतको सरकार बन्ने र देशको नेतृत्व लिनुपर्ने स्थिति सम्हाल्न त्याग समर्पणको आवश्यकता छ । पद र जिम्मेवारी पाउनेहरू हौसिने र नपाउने निरुत्साहित हुन आवश्यक छैन । इमानदारीका साथ पार्टी काममा खटेमा पार्टी र सरकार सञ्चालनका अन्य महत्वपूर्ण अवसर एवं भविष्यमा आलोपालोको व्यवस्था गरिने कुरा सुनिश्चित गर्नुपर्छ । ५. कार्यशैली पद्धति र मूल्याङ्कन सम्बन्धमा पार्टीका सबै नेता कार्यकर्ताले पार्टी अनुशासन र जनशैलीलाई कडाइका साथ पालन गर्नुपर्ने छ । जनशैली भनेको उत्तरदायी व्यवहार (फोन उठाउने, उचित जवाफ दिने, भेटघाट व्यवस्थित गर्ने, सुप्रिमेसी र आडम्बर नदेखाउने, पक्षपात नगर्ने, पारदर्शी जीवन शैली) विधि र पद्धतिमा चल्ने परिपाटीलाई कडाइका साथ लिनु्पर्छ । कुनै पनि नेता कार्यकर्ताले सस्तो लोकप्रियताका लागि सानातिना बहस विवादका विषयलाई मिडियाबाजी गरिनु हुँदैन । तर ब्यापक जनतामा सकारात्मक सन्देश जाने, सहमति, सहकार्य र एकतामा मदत पुग्ने, एकतामा उत्साह थप्ने रचनात्मक कार्यलाई प्रोत्साहन गरिनुपर्छ । व्यक्तिगत आलोचना गर्ने, आक्षेप लगाउने, मानमर्दन गर्ने, होच्याउने, प्रतिशोध लिने जस्ता अभिब्यक्ति एवं गतिविधिबाट टाढा रहनुपर्छ । कसैबाट त्यस्तो हुन गएमा सचेत गराउने, दोर्याएमा चेतावनी दिने र गतिविधि जारी राखेमा पदबाट हटाउनेलगायतका कारवाही गर्न पछि हट्न हुँदैन । सानातिना टिपणी, आलोचना वा बहसका विषयलाई अनुचित रूपमा मिडियामा लगिनु हँुदैन । साझा निर्णय, सहमति तथा गतिविधीहरू संयोजन समितिले तोकेको प्रवक्ता या आधिकारिक व्यक्ति मार्फत सार्वजनिक गरिनु शोभनीय हुन्छ ।गुट र दबाबको आधारमा चल्ने चलाउने प्रवृत्तिलाई पूर्ण निरुत्साहित गरी निश्चित मापदण्ड र विधि पद्धतिको आधारमा नेता कार्यकर्ताको मूल्याङ्कन गर्ने परिपाटीको विकास गरिनुपर्छ । न्यूनतम चित्त प्रसन्नता र न्यायको स्थिाति कायम गरेर पार्टीका कुनै पनि नेता कार्यकर्ता अपमानित हुने वा अन्यायमा परेर तनावमा रहने स्थितिको अन्त्य गरिनु पर्छ । राजनीति पेसा होइन, जन सेवा हो भन्ने कुरालाई ध्यानमा राखेर उत्पीडित वर्ग, पछिपरेका जाति समुदायको हितमा सम्पूर्ण नेता कार्यकर्ता समर्पित हुने साथै श्रम गरेर उत्पादनवृद्धि गर्ने कार्यलाई उच्च सम्मान गरिनुपर्छ ।यसै गरी उपलब्ध साधनस्रोतको परिचालन सम्बन्धमा पनि ठोस नीति बनाउनुपर्छ । कमभन्दा कम खर्च (मितव्ययी), आधुनिक प्रविधिको प्रयोग, व्यापक जनसहभागिता, स्थानीय साधनस्रोतको प्रयोग, समयको सदुपयोग र बढीभन्दा बढी गुणस्तरीय उपलब्धि प्राप्त गर्ने आधुनिक पद्धतिलाई  अवलम्बन गर्नु अहिलेको वैज्ञानिक पद्धति हो । यसलाई गम्भीरता साथ लिन आवश्यक छ ।६. निष्कर्ष  नेपाली कम्युनिस्ट आन्दोलनमा पार्टी एकता र पाँच वर्षका लागि लोकतान्त्रिक माध्यमबाट वाम सरकार गठन हने वातावरण निर्माण हुनु आलसम्मकै महान उपलब्धि हो । यसलाई सार्थक बनाउनु सबै क्रन्तिकारीहरूको साझा दायित्व बनेको छ । क्रान्तिकारिताका नाममा वा कम्युनिस्ट आन्दोलन वा सिद्धान्तको रक्षा वा यो वा त्यो बहानामा यसको विपरीत ध्रुवमा उभिनु र मिलेसम्म पदको सौदाबाजीमा लाग्नु सर्वथा अनुचित कुरा हुन् । एकताको विपरीत ध्रुवमा उभिएर बाधा अवरोध सिर्जना गर्दा तत्काल आत्मरति त प्राप्त होला तर भविष्यमा पछुताउने कुरा मात्र बाँकी रहनेछ । निहँु खोजेर भाग्ने पछुताएर पदमा सोदाबाजी गरेर फर्कने विगतका घटनाबाट शिक्षा लिन सक्नु पनि सकारात्मक उपलब्धि हुनेछ । एकता र राष्ट्रको पूरा जिम्मा लिने सहकार्यको यो ऐतिहासिक जिम्मेवारीप्रति कतैबाट पनि खेलवाड गर्नु अपराध ठहरिनेछ ।  