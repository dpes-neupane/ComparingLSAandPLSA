नवनियुक्त प्रहरी महानिरीक्षक सर्वेन्द्र खनालले अघिल्ला महानिरीक्षकबाट चार्ज बुझिसकेका थिएनन् । तर, सर्वेन्द्र आसिन हुनुपर्ने महानिरीक्षकको टेबुलमा व्याची रमेशप्रसाद खरेलको राजीनामा पुग्यो, त्यसपछिमात्र घडीमा १२ बज्यो । अहिले राजीनामा स्वीकृत भइसकेको छ । तर, खरेलको राजीनामाले प्रहरीमा भित्रिएका केही पछिल्ला प्रबृत्ति स्मरणीय छन् ।निःसन्देह रमेश खरेल प्रहरीभित्रका दक्ष र व्यवसायिक पात्र हुन् । उनीभन्दा कम दक्ष र व्यवसायिक हैनन्, सर्वेन्द्र खनाल, पुष्कर कार्कीहरु । कामलाई तराजुमा जोख्दा ढक दुई–चार पाउ तलमाथि मात्र हो, काममा यी तीनै उत्तिकै काविल हुन् । तर, खरेलले अबलम्बन गरेको कार्यशैली स्मरण गरौँ । उनले समाजमा आतंक सिर्जना गरेका गुण्डाको भागदौड मच्चाए, समाते, थुने, जेल पठाए । सर्वेन्द्रले कुमार घैंटे र पुष्करले दिनेश चरीको प्राण नै नाश गरे । वास्तवमा उनीहरुलाई राज्यले योग्यता मापन गरेर भर्ना गरेको, तालिम दिएको र काममा खटाएको यस्तै प्रयोजनका लागि हो । भजन मण्डली चलाउन कोही पनि नागरिक प्रहरीमा भर्ति गरिएका होइनन् ।त्यही काम एउटा प्रहरीले गर्दा पत्रिका रंगीनुपर्ने, अर्कोले गर्दा ‘हो कि होइन’ जस्तो हुनुपर्ने कुराको तर्क गर्न पत्रकारका हैसियतले पंक्तिकार समर्थ छैन । अर्थात्, समाजमा विभिन्न माध्यम र शैलीबाट सेलिब्रेटी बन्ने होड चलिरहँदा कतिपय ‘लिडिङ मिडिया’ यस्तो भइदिन्छ कि, तिनका ताला–चाबी अन्तैबाट चल्छ । मिडियाभित्र हावी भएको यही प्रबृत्तिले रमेश खरेलले आज ‘आइजिपी बन्नकै लागि जागिर खाएको थिएँ । नभएपछि ग्लानीबोधका साथ जागिर खान्नँ’ भन्ने हिम्मत बोके । स्मरणीय के छ भने, ०७० सालमा एसएसपी भएर काठमाडौं प्रहरीको कमाण्ड सम्हालेका बेला आफ्नो व्याचलाई उछिनेर डिआइजी बन्ने योजना सफल नहुँदा उनले चार्ज छोडेर हिँडेका थिए । फौजी संगठनमा एउटा कमाण्डरले चार्ज छोडेर हिँड्नु अत्यन्तै गम्भीर विषय मानिन्छ । यसबापत सामान्य नसिहत पाए । प्रहरी वा राज्यको कुनै पनि निकायमा कर्मचारी भर्ना गरिँदा ‘तँलाई एकदिन सर्वोच्च पदमा पुर्याउँछु’ भनिएको हुँदैन । आ–आफ्ना कामका आधारमा दावेदारी प्रस्तुत गर्ने हक हरेकमा हुन्छ । त्यस्तै, दावेदारी खरेलले पेश गरे, जो मनासिव थियो । तर, उनी महानिरीक्षक नियुक्त भएनन् । कारण हो, पद एउटा थियो । आकांक्षी आधा दर्जन बढी थिए । एसएसपीबाट डिआइजी हुँदाको वरियतामा खरेल पहिलो थिएनन् । डिआइजी भएपछिको लामो समय उनले फिल्डमा काम नगरेर संयुक्त राष्ट्रसंघीय मिसनअन्तर्गतको जिम्मेवारी बहन गरिरहेका थिए । खरेल पुलिसि मामुली नागरिकलाई राज्यले कठोर तालिमपछि बर्दी, फुली, तलबसँगै राशन, पोशाक, खाने मेस र सुत्ने व्यारेक दिन्छ, चाहिएको बेला छुट्टी दिन्छ, चाहिएको बेला ‘दिन–रात’ भन्न पनि दिँदैन । जागिर दिएकै शान्ति, सुव्यवस्था र अमनचैन कायम गर्नलाई हो । त्यो जिम्मा रमेश खरेलले मात्र हैन, नेपाल प्रहरीका ७५ हजारै प्रहरीले पाएका छन् । हो, कतिपयले गरेनन्, गरेजस्तो गरेर अर्थोक बढी गरे, आचारणविपरित चले । रमेश खरेलहरुले चाहिँ दिएको काम गरेकै हुन् । त्यसक्रममा रमेशका केही मौलिक शैली थिए । जिल्ला अदालत काठमाडौंका तत्कालीन न्यायाधीश माधवप्रसाद पोखरेल प्रहरी परिसर हनुमानढोकाबाट आउने मुद्धाबाट यति हैरान थिए कि, एउटा भेटमा भने, ‘भाइ, यो पाप कराउनचाहिँ एकदिन कराउँछ  । तर, कताबाट कराउँछ, हेर्न बाँकी छ ।’ उनले भन्न खोजेका थिए, प्रहरीकार्यका नाममा भएका ज्यादतीबारे ।बागबजारमा डान्सबार चलाउँथे, प्यूठानका सरोजकुमार थापा । हो, त्यहाँ युवतीहरु नग्न हुन्थे र नाच्थे । सामाजिक सद्भाव र मर्यादाविरुद्धको त्यो अक्षम्य कसुर हो । तर, प्रहरी चल्ने कानुनको अधीनमा हो । देशको कुनै पनि कानुनले डान्सबारमा नग्न नृत्य प्रदर्शन गरेबापत बारका सञ्चालक वा व्यवस्थापनलाई चेलिबेटी बेचबिखनसम्बन्धी मुद्धा चलाऊ भनेको छैन । तर, डान्सबारमा जबरजस्ती नाच्न लगाइएका सक्कली वा नक्कली पात्र खडा गर्ने, आफूलाई जबरजस्ती गराएको बयान बनाउने र बेच्नका लागि मुम्बई पठाउन खोजेको भन्न लगाएर सरोजकुमार थापा ६ महिना नख्खु कारागारमा बन्दी बनाइए । खरेलले अन्तर्वार्तामा भने, ‘यस्ता डान्सबारका सञ्चालकलाई म जेल हाल्छु ।’ वरिष्ठ अधिवक्ता शम्भु थापाले जिल्ला अदालतको बेञ्चअगाडि उभिएर बसह गरे, ‘श्रीमान्, अब प्रहरीले नै नागरिकलाई पक्राउ गरेर जेल हाल्ने भएपछि यो इजलाशको के काम ? बन्द गरिदिनुस् ।’अर्थात्, डाक्टरले सय एमजिटको औषधी दिनुपर्ने विरामीलाई एकैचोटि पाँच सय एमजिटको दबाई चलाइदियो भने के हुन्छ ? अतिले खति गर्छ । ‘खरेल पुलिसिङ’भनेको समाजका लागि अति आवश्यक, तर कार्यशैली आवश्यकताभन्दा बढी आक्रामक हो । प्रहरी राजनीति, घामड पुलिसिङ खरेल महानिरीक्षक नियुक्त नहुनुसँग प्रहरीभित्रको आन्तरिक गुटबन्दी र राजनीतिक नेतृत्वको प्रहरी बुझाईसँग पनि जोडिन्छ । १४ फागुन ०७० मा एमाले उपाध्यक्ष वामदेव गौतम उपप्रधान तथा गृहमन्त्री नियुक्त भए । पंक्तिकार गौतमको प्रेस सहजकर्ताका हैसियतले उनको टीमभित्र थियो । त्यसबेला लोकसेवा आयोगले प्रतिपादन गरेको सामान्य सिद्धान्तभित्र रहेर नयाँ प्रहरी सेवा ऐनको मस्यौदा तयार गर्नु भन्ने निर्देशन थियो । लोकसेवाले त्यसो भन्नुअघि नै उपेन्द्रकान्त अर्याल त महानिरीक्षक भइहाले, तर ऐनको मस्यौदा तयार नहुँदा लामो समयसम्म उनका व्याचीहरु डिआइजीहरु पदोन्नतीबाट बञ्चित थिए । केही महिनाभित्र उनीहरुको पदोन्नती नभए पदावधी लागेर घर जाने अवस्थामा पुगिसकेका थिए । तर, उपेन्द्रकान्त नयाँ ऐनको मस्यौदा पेश गर्न समर्थ भएनन् ।त्यसपछि लोकसेवाको सहमति लिएर गृहमन्त्रीले ऐनको मस्यौदा चाँडै पेश गर्ने शर्तमा एआइजी नियुक्तिको प्रक्रिया अगाडि बढाए । यसमा उपेन्द्रकान्त सहमत थिएनन् । किनभने, उनी प्रहरीमा नेतृत्व सम्हालिरहेका थिएनन्, गुट व्युँताइरहेका थिए । लामो समय हालिमुहाली गरेको अच्युतकृष्ण खरेलवाला गुट उपेन्द्रको नियुक्तिसँगै व्युँतिरहेको थियो ।फलतः केहीलाई निर्ममताका साथ सिध्याउने, केहीलाई बिनातर्क पुरस्कृत गर्ने काम भयो ।, यी रमेश खरेल त्यसबेला उपेन्द्रकान्तका लागि प्रयोग भए । कसरी भने, प्रहरीले गुण्डागर्दीको आरोपमा युवासंघका एकजना कार्यकर्तालाई थुनेको थियो । काठमाडौंको प्रहरी प्रमुख खरेल थिए ।गृहमन्त्रीले ती कार्यकर्ताबारे सोध्न खोज्दा उनले रेस्पोन्स गरेनन् । त्यही कुरा कार्यकर्ताहरुको एक भेलामा सुनाए । भनेका थिए, ‘मलाई कसैको सलाम चाहिएको छैन । तर, गृहमन्त्रीले सोधेपछि त भन्नुपर्छ नि ।’ भनेको यत्ति हो । तर, अखबार र अनलाइनमा रंगीयो, ‘मलाई रमेश खरेलले सलाम नगर्ने ?’ शीर्षकमा ।एआइजीहरुको बढुवा हुन बाँकी थियो । भ्रष्टाचारविरुद्धको एक कार्यक्रममा एसएसपीका हैसियतले खरेलले भाषण गरे, ‘हाम्रा हाकिमहरु ब्रिफकेश बोकेर हिँडेका छन्, बढुवाका लागि...।’ फौजी संगठनको एउटा जिम्मेवार अधिकृतले यस्ता कुरा भए पनि बोल्न मिल्दैन । अरु भए अचार भइसक्थे । तर, खरेल जोगिए । गृहमन्त्री, गृहसचिवले कारवाही गर्न आदेश दिँदा पनि उनी कारवाही गरिएनन् । कुरा रहेछ यस्तो कि, भन्न लगाउने उपेन्द्रकान्त, लगाएबमोजिम भनिदिने खरेल र आदेश पाएर पनि कारवाही नगरी अटेर गर्ने उपेन्द्रकान्त । यसलाई भन्छन् ‘घामड पुलिसिङ’ ।रमेश खरेल खुलेआम आफ्नो संगठनको नेतृत्व र राजनीतिक नेतृत्वलाई समेत भ्रष्ट करार गर्न उद्धत भएपछि उनलाई हेर्ने राजनीतिक नेतृत्वको दृष्टिकोण त्यसयता फरक रहँदै आयो । तर, त्यसबाट धोका उनैले खाए । उपेन्द्रकान्तका लागि प्रयोग भए । उनीबाट हुनुपर्ने कारवाहीबाट पनि जोगिए । तर, राजनीतिक नेतृत्व सकारात्मक नहुँदा एसएसपीबाट डिआइजीमा बढुवा हुँदा उनै उपेन्द्रकान्तले उनका लागि कार्यसम्पादन मूल्यांकनमा चाहिने जति नम्बर दिन सकेनन् र दुई नम्बरमा बढुवा भए । आज उनी महानिरीक्षक बन्न सफल भएनन् । तर, ‘...अनि दैलो देखिस्’ भनेजस्तो उतिबेला नम्बर दिन नसकेर दुई नम्बरमा बढुवा दिने उपेन्द्रकान्तहरु खरेल नै भएदिए हुन्थ्यो भनेर यतिबेला धूप बाल्दै हिँडे । खरेल नभए पुष्कर भन्दै पनि हिँडे । तर, सरकारले देउवाकालीन आतंक मच्चाउन चाहेन । प्रहरीको वरियता नमिची महानिरीक्षक पदमा पदोन्नती गरिदियो । गुटको मक्सद उपेन्द्रकान्त गुट चाहन्थ्यो, फेरि पनि संगठनमा हालिमुहाली चलोस् । त्यसका लागि अनुकूल पात्र थिए रमेश, विकल्पमा पुष्कर । जसरी अघिल्लो महानिरीक्षक नियुक्ति विवादमा परेपछि तीन नम्बरका प्रकाश अर्याल महानिरीक्षक नियुक्त भए, उपेन्द्रकान्तहरुको दाऊ त्यस्तै थियो । तर, सत्य हो कि, पुष्करप्रति उपेन्द्रहरुको चाहना भएर होइन, राजनीतिक नेतृत्व नै सकारात्मक हुनाले महानिरीक्षकका बलिया वैकल्पिक दावेदार उनै थिए । उनी महानिरीक्षक भएको भए वरियता त मिचिन्थ्यो । तर, संगठन डुबिहाल्दैन थियो । सर्वेन्द्र दृष्टि अहिले खरेलको राजीनामा गृहमन्त्रालले स्वीकृत गरिसकेको छ । नवनियुक्त आईजीपी सर्वेन्द्र खनालले खरेलको राजीनामा मन्त्रालय हुँदै मन्त्रिपरिषद्मा पठाउने बाटो खुलेको छ । तर, यदि सौहाद्रपूर्ण, सन्तुलित र परिपक्वशैलीमा नेतृत्व गर्छु भन्छन् भने उनले खरेलको राजीनामा विनम्रताका साथ उनकै खल्तीमा फिर्ता गर्नुपथ्र्यो । रमेश खरेल देशका लागि चाहिएका प्रहरी थिए । उनका कमजोरी सुधार्दै देशले उनीबाट धेरैथोक लिनसक्छ ।लेखकको नीजि विचार हो । 