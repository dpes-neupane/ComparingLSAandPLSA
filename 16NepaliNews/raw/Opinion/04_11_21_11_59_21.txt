यो संविधान श्रीपेंचविनाका महाराजाहरूको खस–गोर्खा साम्राज्यलाई स्थिरता दिनका लागि ल्याइएको सर्वविदित छ । यस बारेमा प्रशस्त बहसहरू जारी छन् । राज्यको कामकाजी भाषाको सवालमा यो संविधान अझै पुरातन निरन्तरता नै हो भन्दा अत्युक्ति नहोला । तर पनि दोषी दिमाग जहिले पनि सशङ्कित हुन्छ भन्ने कथनलाई यस संविधानले कताकता आत्मसात गरेकै ठहर्छ । भाषा व्यवस्थापनको सवालमा शासकहरूले केही कुरा यस संविधानमा पनि खुस्काएका रहेछन् ।नेपालमा बोलिने सबै मातृभाषाहरू राष्ट्रभाषा हुन् (धारा ६, नेपालको संविधान) । यो संवैधानिक व्यवस्थाअनुसार नेपालमा १२३ राष्ट्रभाषाको अस्तित्व स्वीकार गरिएको देखिन्छ । अर्थात् नेपाल विभिन्न राष्ट्रहरूको सङ्गठित रूप हो भन्ने कुरा यस धाराले स्वीकार गरेकै छ । त्यसैले नेपाल एउटा राज्य त हो तर एउटै राष्ट्र होइन भन्ने तथ्य संविधानले स्वीकारेको छ ।तर वंशाणुगत रूपमै खोटा सिक्काको हैसियतमा रहेका श्रीपेंचविहीन खस–गोर्खा महाराजहरूले सरकारी कामकाजको भाषाको सवालमा ठाडै साम्राज्यवादी चरित्रलाई कायम राखेको पनि यस संविधानको धारा ७ ले जाहेर गर्दछ : देवनागरी लिपिमा लेखिने नेपाली भाषा नेपालको सरकारी कामकाजको भाषा हुनेछ । यो वाक्य ठ्याक्कै यसअघिका संविधानहरूले खस–गोर्खा साम्राज्यको मलजल गर्न लेख्दै आएको वाक्यको निरन्तरता नै हो ।हो, यसले खस–गोर्खा सामन्ती साम्राज्यलाई खस–गोर्खा अर्धसामन्ती अर्धपुँजीवादी अर्थात् ठेमाहा खस–गोर्खा साम्राज्यमा परिणत गरेको छ । यसअघि मैले यस संविधानले न सङ्घीयता, न गणतन्त्र, न लोकतन्त्र कसैलाई पनि संरक्षण गर्ने हैसियत राख्दैन भनेको छु । यसको साथै प्रदेश नम्बर २ लगायत मधेसी भूभाग समेटिएका अन्य प्रदेशहरूमा राज्यको कामकाजी भाषाबारे विवाद सतहमा आएको देखिन्छ । यो आफैँमा अल्पज्ञताको नमुना हो । केन्द्रमा अर्थात् सङ्घीय कामकाजी भाषा किन खस–गोर्खा महाराजाहरूको भाषा मात्रै हुने ? यस बारे किन गैर–खस–गोर्खा सामन्तहरू बोल्दैनन् ? भाषा अभियन्ताहरू पनि मौन छन् । यसको कारण के हो भने अब यो मधेस र मधेसी बाहेकको सरोकारको विषय छैन कि जस्तो देखिएको छ । यो पनि समन्यायिक ठहर्दैन । गैर मधेसीहरूको लागि पनि समन्यायिक ठहर्दैन । किनभने मधेसीहरूको मातृभाषाको रूपमा रहेका मैथिली, भोजपुरी, अवधी, थारू, राजवंशी, दनुवार, ताजपुरिया, सन्थाल आदि भाषाहरू त श्रीपेंचधारी खस–गोर्खा महाराजहरूले मास्न सकेनन् भने श्रीपेचविहीन खस–गोर्खा महाराजहरूको के तागत ? हो, श्रीपेचधारी वा श्रीपेचविहीन खस–गोर्खा महाराजहरूले यदि मासेका छन् भने गैरमधेसी जनजातिहरूको भाषा, संस्कृति, जीवनशैली मनग्गे रूपमा मासेर खस–गोर्खा पहिचानको कथित ‘नेपाली’ जामाभित्र छिराइसकेको प्रपञ्चमा सफलता प्राप्त गरिसकेका छन् ।रह्यो कुरा कथित मधेसवादी नव महाराजहरूको, त उनीहरू नै हुन् हाम्रो बाजेको पिढीलाई जमिनदार भएर शोषण गर्ने, हाम्रो बाको पिढीलाई पञ्च भएर शोषण गर्ने र अहिले कथित मधेसवादी भएर आम मधेसीहरूको शहादतमा आफ्ना सम्धी, सम्धिनी, श्रीमती, प्रेमिकाहरूलाई नजरानाको रूपमा राजनीतिक पद–प्रतिष्ठाको चरम दुरुपयोग गर्ने कलङ्कित अनुहारहरू ! यिनीहरू जुन बेला जस्तो कुकर्म गर्न पनि पछि पर्दैनन् । खस–गोर्खा महाराजहरूप्रति यिनीहरूकै स्वामीभक्तिको परिणाम हो, यो निकृष्ट संविधान । रह्यो कुरो प्रदेशहरूको राजधानी र कामकाजी भाषाको विवादलाई कसरी सुल्झाउने त ? सबैभन्दा पहिले यी प्रदेशहरू राजाशाहीले बनाएको पाँच विकास क्षेत्रभन्दा बढी अर्थपूर्ण त छँदै छैनन् । त्यसैले समग्र मधेस एक प्रदेशलगायतका राष्ट्रिय आत्म–निर्णयको अधिकार सहितका राष्ट्रिय पहिचानमा आधारित प्रदेश निर्माणका लागि नयाँ उचाइमा सङ्घर्ष उठाउनुको विकल्प छैन । तर भनेर मात्रै त्यस्तो सङ्घर्ष तत्कालै नउठ्न पनि सक्छ । त्यस बेला कोही कोइरालाभक्त त कोही ओलीभक्त हुँदै आम मधेसीहरूलाई सीमानाकामा छोडेर सिंहदरबार छिर्ने यिनै कृतघ्नहरू थिए । अहिले पनि प्रदेशको राजधानी, कामकाजी भाषाको बारेमा जनताका तह–तप्कामा भइरहेको विवादमा यिनीहरू बोल्दैनन् । नबोल्नुको कुत्सित मनसाय के हो भने सिंहदरबारले गरेको निर्णयलाई अन्तःस्करणले शिरोपर गर्ने र बाहिरी रूपमा मधेसमा त्यसप्रति विमति राख्दै आफ्नो रोटी सेक्न अझ केही दशक दुरुपयोग गर्ने यिनको चारित्रिक विशेषता हो ।रह्यो कुरो प्रदेशहरूको राजधानी र कामकाजी भाषाको विवादलाई कसरी सुल्झाउने त ? सबैभन्दा पहिले यी प्रदेशहरू राजाशाहीले बनाएको पाँच विकास क्षेत्रभन्दा बढी अर्थपूर्ण त छँदै छैनन् । त्यसैले समग्र मधेस एक प्रदेशलगायतका राष्ट्रिय आत्म–निर्णयको अधिकार सहितका राष्ट्रिय पहिचानमा आधारित प्रदेश निर्माणका लागि नयाँ उचाइमा सङ्घर्ष उठाउनुको विकल्प छैन । तर भनेर मात्रै त्यस्तो सङ्घर्ष तत्कालै नउठ्न पनि सक्छ । त्यसैले अहिले पाएका अधिकारहरूलाई संस्थागत गर्दै पनि जाने बाटो अख्तियार गर्न सकिन्छ । यसका लागि प्रदेश सभाको दुई–तिहाइले निर्णय गरेअनुसार सैद्धान्तिक रूपमा राजधानीको टुङ्गो लगाउने संवैधानिक अधिकारलाई प्रदेश सभाले उपयोग गर्न सक्नुपर्छ । यदि त्यसो गर्न पनि नसक्ने अवस्था आयो भने प्रदेशका दुई–तीन नगरहरूमा राजधानीका अधिकारहरू प्रत्यायोजित गर्दै त्यस विवादलाई समाधान गर्न सकिन्छ ।कामकाजी भाषाको सवालमा पनि सङ्घीय तहमै राज्यलाई बहुभाषिक बनाउन सबै भाषा–अधिकारकर्मीहरू आजैदेखि लाग्न आवश्यक ठहर्छ । तर यस बारेमा यो निकृष्ट संविधान मौन रहेकाले अलि बढी बल लगाउनुपर्ने हुन सक्छ । ठीक त्यसको विपरीत संविधानकै धारा ७ को उपधारा २ ले यस्तो व्यवस्था गरेको छ :नेपाली भाषाका अतिरिक्त प्रदेशले आफ्नो प्रदेशभित्र बहुसङ्ख्यक जनताले बोल्ने एक वा एकभन्दा बढी अन्य राष्ट्रभाषालाई प्रदेश कानुन बमोजिम प्रदेशको सरकारी कामकाजको भाषा निर्धारण गर्न सक्नेछ । संविधान निकृष्ट भए पनि प्रादेशिक तहमा थोरै उदार अवश्य छ । यस संवैधानिक उदारताको हामीले उपयोग गर्न सक्नु पर्छ । यसका लागि सबैभन्दा पहिले संविधानको यस धारालाई टेकेर प्रदेश सभाले प्रादेशिक कानुन बनाउन अत्यावश्यक छ । त्यसपछि कथित ‘नेपाली’ बाहेकका कतिवटा भाषालाई सरकारी कामकाजमा ल्याउन सकिन्छ । त्यतिको बारेमा निर्णय गरेर अगाडि बढ्दा सहजै हुने अवस्था छ । यो संविधान त निकृष्ट यस मानेमा पनि छ कि संविधानले कुनै पनि भाषालाई काखापाखा गर्नु निकृष्टताको नमुना हो । जनताको आवश्यकतामा राज्यले भाषा प्रयोगको नीति लिनुपर्छ ।तर यस विषयमा प्रादेशिक तहमै पनि अनावश्यक विवादहरू भइरहेछन् । खासगरी प्रदेश नम्बर २ को सवालमा तीनवटा मूल खेमा देखिएका छन् । केही उग्र मैथिलहरूले यसको पहिलो सुरुवात गरेका छन् । केही टाट पल्टेका प्राज्ञिक मण्डलेहरू पनि यसमा सामेल छन् । उनीहरूका अनुसार प्रदेशको नाम मिथिला र प्रादेशिक कामकाजी भाषा मैथिली हुनुपर्ने रे ! तर थोरै लाज हुनुपर्ने हो कथित नेपालीको नाममा खस–गोर्खा महाराजाहरूले गरेको महेन्द्रीय मण्डले कुकृत्य प्रदेश नं. २ मा मिथिला र मैथिलीको नाममा गर्दा । के त्यसको प्रतिरोध हुँदैन ? अवश्यै हुन्छ, भोजपुरी भाषीहरूले पनि भोजपुरीको माग गरिरहेका छन् भने हिन्दीको पक्षमा पनि राम्रै जनमत देखिन्छ ।तर यी अभियन्ताहरू कुनै एउटै भाषाको पक्षमा किन लागेका छन् ? देशकै दोस्रो मातृभाषा मैथिली, तेस्रो भोजपुरी र आम सम्पर्कको भाषाको रूपमा हिन्दी तथा आवश्यकता अनुसार अन्य भाषालाई समेत कामकाजी बनाउँदा खस–गोर्खा महाराजबाहेक अरू कसलाई बेफाइदा हुन्छ ? तर मिथिलाको इतिहासको नाममा मैथिली मात्रै, त्यसको विरोधमा भोजपुरी मात्रै र नेपालकै दोस्रो सम्पर्क भाषाको रूपमा हिन्दी मात्रैको कुरा गर्नु भनेको अर्कोखाले खस–गोर्खा मण्डले चरित्र प्रदर्शन नै हो । जहाँसम्म प्रदेश नं. २ को नामकरणको सवाल छ, यसलाई पूर्वीमधेस भनेर अगाडि बढ्दा पनि केही फरक पर्दैन । किनभने समग्र मधेस एक प्रदेश नहुँदासम्म मधेस राख्नु पनि उपयुक्त देखिँदैन भने मिथिला वा भोजपूरा वा अन्य कुनै आंशिक नामले समग्रतालाई समेट्दैन ।तसर्थ वस्तुस्थिति अनुसारको राजनीतिक निचोड निकाल्दै हाम्रै भूमिबाट निस्केको ‘वसुधैव कुटुम्बकम्’ वा सर्वहारा अन्तराष्ट्रियतावादले सिकाएको ‘मानिसको अन्तर्राष्ट्रिय जाति’को निर्माणको अग्रगामी मार्गचित्र शान्तिपूर्ण सह–अस्तित्वमै कोर्न सम्भव छ ।(लेखक भोजपुरी भाषाका जानकार हुन् ।) 