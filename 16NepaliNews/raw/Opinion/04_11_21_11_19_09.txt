बीएलका नाममा सुपरिचित  कमरेड विष्णुलाल वाइबा हामीबीच रहनुभएन । २०७८ साल जेठ २० गते ६ बजेर २० मिनेटमा दमकको आम्दा अस्पतालमा उहाँको निधन भयो । उहाँप्रति  हार्दिक  श्रद्धाञ्जली ।बिसं २००० साल फागुणमा जन्मनुभएका कमरेड बीएल जनकपुर– सगरमाथाका कम्युनिष्ट आन्दोलनका धरोहर क.जयगोविन्द शाहको वरिपरि हुर्कनुभएको थियो । किसान आन्दोलनको पृष्ठभूमिबाट  आउनुभएको विष्णुलालजीको व्यक्तित्वको सामाजिक, राजनैतिक र सांगठनिक पक्षहरु छन् । तीनै क्षेत्रमा आफ्नो भूमिकाका कारण उहाँ  सिराहाको एक जनप्रीय नेता हुनुहुन्थ्यो ।बडहरामालको आधारभूत विद्यालयमा प्रधानाध्यापक हुनुभएका उहाँ  कर्जनाहा माबिको व्यवस्थापन समितिको तत्कालीन अध्यक्षसमेत रहुनुभयो ।१६ वर्षको उमेरमा कम्युनिस्ट आन्दोलनमा  लागिपर्नुभएका बीएललाई जयगोविन्दजीले सदस्यता  दिनुभएको थियो । जयगोविन्द साहको मूल नेतृत्व अन्तरगत हुने वर्गसंघर्ष, स्वयं सेवा, संगीत मण्डलीदेखि  व्यवस्थापन समेतका  जिम्मेवारीमा बीएल सहभागी  हुनुहुन्थ्यो । ०३६ साल अगाडि चौमको क्षेत्रीय ब्युरो र ०४४ सालमा केन्द्रीय समितिमा पुग्नुभएका वाइबा २०४८ सालको संसदको चुनावमा सिराहा क्षेत्र नं ५ बाट संयुक्त जनमोर्चाका तर्फबाट निर्वाचित हुनुभएको थियो । पछिल्लो समय उहाँ तत्कालीन माओवादी केन्द्रको पोलिटब्युरो सदस्य पनि रहनुभएको थियो ।हरेक  मानिसका सबल  र दुर्बल  दुबै  पाटो हुन्छन् । बीएलजीका पनि दुबै पक्ष थिए । उहाँको मुल पक्ष सबलता नै  हो । कम्युनिष्ट आन्दोलन र नयाँ पुस्ताले  उहाँबाट  सिक्नुपर्ने  धेरै विषय छन् ।व्यवहारिक र मिलनसार,  अत्यन्तै सादगिपूर्ण जीवन, सिद्धान्तलाई व्यवहारिक रुपमा बुझाउन सक्ने, जनताका पीरमार्का सुन्ने, जतिसुकै अप्ठ्यारो परिस्थितिमा पनि विचलित नहुने, मजदुर र किसानको दृढ़  हिमायती  एक देशभक्त हुनुहुन्थ्यो बीएल । संक्षेपमा भन्दा उहाँ साँच्चै  गरीब गुरुवाका  नेता हुनुहुन्थ्यो ।धनुषाका जुझारु एवं लोकप्रिय नेता  एवं सहिद  कमरेड सूर्यनाथ यादवमाथि राज्य  र पार्टीबाट अन्याय  भएपछि आवाज उठाउने र उहाँप्रति  न्याय  दिलाउन भूमिका  खेल्ने थुप्रै नेतामध्ये   बीएल एक हुनुहुन्न्थ्यो ।कमरेड बीएलका श्रीमती, दुई छोरी र तीन छोरा हुनुहुन्छ । यतिबेला  बस्तिपुर, बडहरामाल, कर्जनहा लगायत सिराहाको त्यो भेग शोकमा डुबेको छ । शोकसन्तप्त परिवारजन र पार्टीपंक्तिमा गहिरो समवेदना । उहाँले देखाउनुभएको बाटोमा अविचलित हिँड्नु नै उहाँप्रतिको सच्चा श्रद्धासुमन हुनेछ । अलबिदा क.बिष्णुलाल वाइबा ।( लेखक गिरिराजमणि पोखरेल माओवादी केन्द्रका नेता एवं पूर्व शिक्षामन्त्री हुन् )#bishnulal