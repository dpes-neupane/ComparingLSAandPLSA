
स्थानीय तहका जनप्रतिनिधिहरुले मासिक तलब वा पारिश्रमिक लिन नपाउने भनी सर्वोच्च अदालतले निर्णय गरेपछि हामीलाई धेरै जनप्रतिनिधिहरुले अब अप्ठ्यारो पर्छ कि पर्दैन भनेर सोधिराख्नुभएको छ । प्रदेशले किन यस्तो कानून बनायो भनेर सोधिराख्नुभएको छ । प्रदेशका मानीय ज्यूहरु अबुझ त होइन नि । तर, यस्ता प्रतिक्रियाहरु धेरै आइरहेका छन् ।
तर, अदालतको निर्णयबारे जे–जस्ता प्रतिक्रिया आए पनि यसलाई हामीले संविधान, कानून अनुसार नै निरुपण गर्नुपर्छ । सर्वोच्च अदालतको व्याख्या बाध्यकारी भएको हुनाले विधिको शासन हुनपर्छ भन्ने मान्यता बोक्ने हामीले जे हो, त्यसैलाई बुझ्नुपर्छ । हामीले मनको कुरा गरेर हुँदैन ।
अदालतको निर्णय सबै पढ्न त बाँकी छ । तर, पारिश्रमिक लिएको सबै अवैधानिक हो र पुरानो लिएको पनि तिर्नुपर्ने हो भने हामीले त्यो तिर्नुपर्‍यो । प्रदेशले बनाएको कानूनमात्रै गलत हो भनिएको हो भने प्रदेशसभाले संशोधन गरेर सर्वोच्चको व्याख्या र संविधानको व्यवस्था अनुसार नयाँ कानून बनाउनुपर्‍यो ।
पहिले खाएको पारिश्रमिक पनि ठीक छैन र अब पनि नखाउ भनेको हो भने हामीले तलब खान पनि भएन, खुवाउन पनि भएन । संविधानले व्याख्या गरे अनुसार गर भनिएको हो भने हामीले त्यहीअनुसार गर्नुपर्ने हुन्छ । त्यो अवस्थामा पारिश्रमिक नभनेर प्रदेश १ लेजस्तो सेवा सुविधा भनेर प्रदेशले कानून बनाउन सक्छ ।
संविधानले स्थानीय तहका जनप्रतिनिधिहरुको सेवा सुविधा सम्बन्धमा प्रदेशले कानून बनाएअनुसार हुने भनेर लेखेको हुनाले प्रदेशले संविधानको भावनाअनुरुप कानून निर्माण गर्नुपर्ने थियो । संविधानले सेवा सुविधा भनेपछि प्रदेशले त्यो सेवा सुविधाभित्रको कानून पारित गर्नुपर्ने थियो । संविधानले पारिश्रमिक भनेको छैन, त्यसैले यो संविधानले व्याख्या गरे अनुसारको निर्णयमा हामीले थप केही भन्नुपर्छ जस्तो लाग्दैन ।





यो पनि पढ्नुहोस 
स्थानीय तहका जनप्रतिनिधिलाई पारिश्रमिक नदिन सर्वोच्चको आदेश


अदालतको यो निर्णयले परेको प्रभाव भनेको स्थानीय जनप्रतिनिधहरुले आफ्नो कार्यसम्पादन वापत प्राप्त गर्ने सुविधाहरुमा हो । यसलाई दुईवटा कोणबाट हेर्नुपर्छ ।
प्रथमतः हामी जनप्रतिनिधिहरुलाई यो सुविधा नहुँदा के हुन्छ ? यसबाट हाम्रो काममा कुनै कमजोरी आउँदैन । हिजो हामी यो पद नहुँदाखेरि पनि राष्ट्र निर्माणको लागि, सामाजिक आर्थिक रुपान्तरण र देश विकासका लागि भनेर लागेका राजनीतिक मान्छेहरु हौं । तलब नपाएका कारणले हाम्रो जीवनमा कुनै परिवर्तन आउँदैन । हाम्रो कार्यक्षेत्रमा कुनै परिवर्तन आउँदैन । हामी स्फूिर्तका साथ नै काम गर्छौं ।
दोस्रो– राज्यले, संविधानले दिने भनेको चिजको परिभाषित कुरामा चाहिँ फेरि प्रदेश सरकारले बनाएको कानूनचाहिँ संविधानअनुरुप नभएकोले खारेज गरेको हो । त्यसैले प्रदेश सरकारले अब कानून बनाउँदा, यो हिजो बनाएको कानून खराब भयो, ठीक भएन भनेपछि अब नयाँ कानुन बनाएर यसलाई व्यवस्थापन गर्नुपर्ने जिम्मेवारी प्रदेश सरकारको हो ।
हामीले कानून निर्माण गर्दाखेरि संविधानको भावना र संविधानको सोचअनुसार बनाउनुपर्छ भन्ने कुराचाहिँ प्रदेशलाई यसले पाठ सिकाएको छ । कानून बनाउने अधिकार हुँदाहुँदै पनि कानून निर्माण गर्दाखेरि परिपक्वता चाहिन्छ भन्ने पाठचाहिँ अदालतको यो निर्णयले सिकाएको छ । एक नम्बर प्रदेशमा संविधान अनुसार भयो, त्यसैले प्रश्न उठेन । तर अरु प्रदेशमा समस्या आयो । त्यसैले अब कानुन निर्माण गर्दा, गाउँपालिका, नगरपालिका, प्रदेश वा संघले त्यसमा केवल प्रोफेसनल मानिसहरुको मात्र राय सुझावले हुँदैन, यसका सरोकारवालाहरुसँग छलफल गर्दा अझ परिपक्व हुँदोरहेछ भन्ने कुराचाहिँ पाठ सिकाएको छ ।
संघीय संसदले बनाउने कानूनहरु पनि जनताले अस्वीकार गरेको देखिएको छ । सारेकारवालाहरुसँग छलफल गरेर कानून निर्माण गर्‍यो भने जनताको विद्रोह हुँदैन । अडचनहरु आउँदैनन् । संवैधानिक समस्याहरु आउँदैन । र, हामी अनावश्यक विवादमा फस्ने अवस्था आउँदैन । त्यसैले सरोकारवाला र विज्ञहरुसहितको छलफलबाट कानून निर्माण गर्नेतिर जानुपर्छ भन्ने लाग्छ ।
जहाँसम्म स्थानीय जनप्रतिनिधिहरुले पारिश्रमिक नै नलिई काम गर्नुपर्छ भन्ने तर्क छ, एएटा मान्छे राजनीतिक रुपमा जनप्रतिनिधिमात्र होइन । उसको आफ्नो व्यक्तिगत जीवन पनि हुन्छ । उनीहरुलाई बाँच्नका लागि आधारहरु पनि चाहिन्छ । गाडी किनेर तेल नकिन भन्ने हो भने त्यो गाडी कसरी चलाउने ? मान्छेले बाँच्नु पनि पर्‍यो । बाँच्नका लागि हामीले आधार तयार गर्नुपर्ने हुन्छ ।
बिहानदेखि बेलुकासम्म जनप्रतिनिधिहरु लाग्छन् । वडाध्यक्षहरुको पनि त्यत्तिकै काम छ । ३९ वटा सिफारिसहरु गर्नुपर्ने हुन्छ । विकास निर्माण, नीति निर्माणका कामहरु गर्नुपर्छ । वडा सदस्यहरुले संविधानले दिएका २२ वटा अधिकारक्षेत्रभित्र कम्तिमा ५३ वटा कानून बनाउनुपर्छ । ती कानून बनाउने क्रममा समितिहरुमा बसेर काम गर्नुपर्छ । नगरसभा, गाउँसभामा बसेर काम गर्नुपर्छ वडामा बसेर विकास निर्माण र सामाजिक रुपान्तरणका कामहरु गर्नुपर्छ । त्यसैले कार्य जिम्मेवारीको हिसाबले सेवा सुविधा लिनुहुन्न भन्नुचाहिँ वैधानिक बाटो रोकेर अवैधानिक बाटोतर्फ धकेल्नु हुँदैन ।
त्यसैले, बैधानिक कुरालाई बलियो बनाउँदै अवैधानिक कुरालाई रोक्नुपर्छ । यस्तो भएन भने भ्रष्टाचार बढ्न सक्छ । त्यसैले भ्रष्टाचारीलाई कारवाही गर्नुपर्छ र वैधानकि कार्य गरेवापत वैधानिक व्यवस्था गरिदिने कुराचाहिँ उत्तम कुरा हो जस्तो मलाई लाग्छ ।
(मेयर ब्याञ्जु नेपाल नगरपालिका संघका केन्द्रीय अध्यक्ष हुन्)
