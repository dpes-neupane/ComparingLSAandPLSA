भारतद्वारा गरिएको तीन महिना लामो अमानवीय नाकाबन्दीको मारमा परेका नेपाली जनताको भावनालाई राष्ट्रवादको नाराले जित्न सफल भएका केपी ओली दुई तिहाई बहुमतका साथ नेकपाबाट प्रधानमन्त्री बनेका थिए । उनको सत्ता उन्‍मादले विस्तारै एकजुट भएको दह्रो कम्युनिस्ट पार्टी र कम्युनिस्ट मनहरुलाई छिटै टुक्रा टुक्रा पार्न सफल भयो ।ओलीले पार्टीभित्र गुटको राजनीतिले सहकर्मीहरुलाई पाखा लगाउँदै गए  । आफ्नै पार्टीको ठूलो समूह अहिले उनीबाट टाढा भएको छ । अर्कातर्फ एकीकरण भैसकेको नेकपा माओवादी पार्टीलाई पुनः पुरानै अवस्थामा पुर्याएका छन्  । माओवादीका धेरै नेतालाई घर न घाट बनाएका छन् । बादल लगायतका नेताहरुलाई सांसद भएसम्म मन्त्री बनाए, सांसद पद सकिएसँगै सेटिङ मिलाएर हटाइयो ।केपी ओलीलाई जनताले ठूलो राष्ट्रवादी नेता र कार्यकर्ताले देवत्वकरण गर्दै गए । उनले  गरेका निरन्तरका गल्तीलाई कार्यकर्ताले आँखा चिम्लेर साथ दिँदै गए । असंवैधानिक रुपमा संसद विघटन  गरेर आफैं सडकमा राज्यको ढिकुटीबाट ठूलो रकम खर्च गर्दै विशाल जनसभा गर्दै गए । कार्यकर्ताहरूले केपीको कालो कर्तुतलाई साथ दिँदै गए  ।तर, केपीको सत्ता उन्माद यतिमा मात्रै रोकिएन । जनताले लामो संघर्षबाट प्राप्त गरेको संविधानसभा र संविधानसभाले निर्माण गरेको विश्वकै सबैभन्दा उत्कृष्ट मानिएको संविधानका पानाहरू एकएक गर्दै च्यात्दै गए । जनताले ठूलो संघर्षबाट परापूर्वकालदेखिको राजतन्त्रलाई हटाएर जनताका छोराछोरी राष्ट्रप्रमुख बन्न पाउने गणतन्त्र ल्याएका थिए  । तर, यस संस्थाको छविलाई पनि राष्ट्रपति विद्या भण्डारीसँग मिलेर समाप्त पार्न सफल भए ।राष्ट्रप्रमुख मुलुकको आदर र सम्मानको प्रतिक हो । जनताको शीर शीतलनिवास अगाडि सम्मानले झुक्नुपर्ने हो । तर राष्ट्रपतिले त्यो गरिमालाई जोगाउन सक्नुभएन । उहाँ गुटको राजनीतिमा रमाउनुभयो र केपीले गरेका हरेक असंवैधानिक कदमको मतियार बन्ने काम गर्नुभयो । आफ्नो गरिमा आफैंले समाप्त पारेर खल्तीको बन्दा कुर्सीमा त केही दिन टिकिएला, तर जनताबाट मान सम्मान हैन, तिरस्कार सिवाय केही पाइन्न ।प्रधानमन्त्री केपी ओलीले संसदीय व्यवस्था र जनप्रतिनिधिहरुको अधिकारको खिल्ली उडाएका छन् । उनले बारम्बार संसद विघटन मात्रै गरेनन्, संसद अधिवेशन छलेर अध्यादेश नै अध्यादेशबाट मुलुकलाई दीर्घकालीन असर पार्ने गरी निर्णय गरेका छन् । मुलुकका सबै संवैधानिक अंगहरुमा अवैध रुपमा कब्जा जमाएका छन् ।प्रधानमन्त्री केपी ओलीमा संविधान विरोधी  गतिविधि यतिसम्म बढेको छ कि उनी गैरसंवैधानिक रुपमा संसद विघटन गर्दछन् । सबै सांसदहरूको पद उनको विघटनसँगै समाप्त हुन्छ । तर, संसद सदस्य भएको नाताले प्रधानमन्त्री बनेका उनले पदबाट राजीनामा दिनुपर्दैन । अहिले संसद विघटनपछि राजीनामा नदिइकन नै कामचलाउ बनेका उनी अझ शक्तिशाली प्रधानमन्त्री बनेका छन्  । केपी ओलीकै भाषामा चुनावी बनेको सरकारले गैरसंवैधानिक रुपमा मन्त्रिमण्डल विस्तार गरेका छन्  ।राष्ट्रवादको नक्कली खोल ओढेका ओलीले अहिले आफू कस्तो राष्ट्रवादी रहेछन् भन्ने पनि प्रष्ट पार्दैछन्  । नेपालमा छिमेकीले अमानवीय किसिमले लगाएको नाकाबन्दीले जनता भोकभोकै भएका  बेला पारिबाट ढुंगा हान्ने राजेन्द्र महतोहरूलाई पुरस्कृत गर्दै क्याबिनेटमा उपप्रधानमन्त्रीसहित अन्य १० मन्त्री दिएर आफ्नो प्रधानमन्त्रीको कुर्सी जोगाएका छन् ।त्यसैगरी १८ महिना अगाडि मन्त्रीबाट हटाइएका रघुवीर महासेठ पदोन्नतिसहित उपप्रधानमन्त्री र परराष्ट्र मन्त्री बनेका छन्  । कुटनैतिक अनुभव पनि खासै नभएका महासेठलाई परराष्ट्र मन्त्री बनाउँदा राजनीतिक र कूटनीतिक वृत्तमा सबै चकित भएका छन्  । कुन स्वार्थका कारण कुटिल प्रधानमन्त्रीले महासेठलाई यो महत्वपूर्ण जिम्मेवारी दिएको हो ? त्यसैगरी, राष्ट्रियताको ठूलो हिमायती भएर नागरिकता विधेयक संसदबाट पास हुन रोकेका केपी ओलीले संसद् विघटनको २४ घण्टा नबित्दै अध्यादेशबाट नागरिकता विधेयक पास गरेका छन् । नागरिकताजस्तो राष्ट्रियतासँग जोडिएको विषय जन्मदिनमा बाँडिने चकलेट हैन भनेर ठूलठूला नारा लगाउने ओलीको त्यो नारा कहाँ  हरायो । नागरिकता विधेयक किन यति हतारोमा ल्याइयो ? धेरैले यसलाई फिजीकरणसँग जोड्दैछन् ।त्यस्तै राष्ट्रवादको अर्को ठूलो नमुना त चुरे र महाभारतलाई उजाड बनाएर ढुंगा, गिटी, बालुवा निर्यातलाई खुला गरिएको छ ।  प्रधानमन्त्री पद जोगाइ दिएकोमा बाह्य शक्तिलाई देशको  स्वाभिमान बेचेर पुरस्कृत गर्न खोजिएको छ । ढुंगा गिटी बालुवा निकासी गर्न दिएर आफ्ना बिचौलिया, डन र  गुण्डाहरूलाई मोटो रकम कमाउने बाटो खोलिएको छ  । चुनावको खर्च पनि त जोड्नु छ ।प्रकृतिको दोहोन गरेर मरुभूमिकरण गर्ने निणय फिर्ता लिन नेपाली जनता, बुद्धिजीवी र वातावरण विज्ञहरुले  सशक्त रुपमा आवाज उठाइरहेका छन्  । तर, ओली आफ्नो कुर्सी जोगाउन गरिएको यो राष्ट्रघाती निर्णयबाट पछि हट्ने देखिँदैन  ।मुलुक र जनता महामारीको चपेटामा रोइरहेका छन्  । दैनिक सयभन्दा बढी नेपालीले जीवन गुमाइरहेका छन् । रोग र भोकले जनता आक्रान्त छन् । महँगीले आकाश छोएको छ । मुलुकका अस्पतालहरुमा अक्सिजन र भेन्टिलेटर छैन । जनता खोपको पर्खाइमा छन्  । तर, केपी ओलीलाई कुनै विषयले फरक पार्दैन, कसैको वेदनाले उनको मुटु पोल्दैन । तानाशाही प्रवृत्तिका केपी ओलीले आफ्नो कुर्सी जोगाउन संविधानको अस्मिता लुटिसकेका छन् । लोकतन्त्रको मर्मलाई लत्याइसकेका छन् । गणतन्त्रको मर्यादा समाप्त पारिसकेका छन् र मुलुकको अस्तित्वलाई नै समाप्त पार्ने तर्फ उन्मुख देखिँदैछन्  ।माहामारीका बीच चुनावको घोषणा गरिएको छ । चुनावलाई प्रभाव पार्ने गरी बजेट ल्याइएको छ । लाखौं जनताले माहामारीका कारण रोजगारी गुमाएका बेला उनीहरुको राहतका कुनै कार्यक्रम आएको छैन  । महामारीबाट जनतालाई जोगाउन खोप खरिदको पहल छैन  । अनुदानमा कसैले खोप देला कि भनेर बस्नुपरेको छ ।लाखौं नेपाली जनताले लामो संघर्षबाट प्राप्त गरेको लोकतन्त्र, गणतन्त्र, संघीयतासहित, संविधानसभाले निर्माण गरेको संविधान र मुलुकको अस्मितालाई नै प्रहार गर्दै प्रधानमन्त्री केपी ओलीले संकटमा पुर्याएका छन् । राष्ट्रपतिसँग मिलेर प्रधानमन्त्रीले गरेका यस्ता क्रियाकलापहरूले संविधान विरोधीहरु, विखण्डनकारी, राष्ट्रघाती र केही विदेशी शक्तिहरु त खुशी होलान्, तर नेपाल र नेपालीले सधैं अस्थिरताको शिकार भएर र आफ्नो स्वाभिमान गुमाएर बाँच्नुपर्ने छ  ।मुलुकमा अब न्यायालयले संविधानको रक्षा नगर्ने, विपक्षीले केपीको विकल्प दिन नसक्ने र जनताले राष्ट्रघात रोक्न नसक्ने हो भने मुलुकको अस्तित्व समाप्त हुने र यसलाई रोक्न ढिलो हुनेछ । सबैले समयमा नै सोचौं ।(प्रसाई महेन्द्र मोरङ क्याम्पस, विराटनगरमा कार्यरत उप प्राध्यापक हुन्)#kp oli#indiradevi prasai