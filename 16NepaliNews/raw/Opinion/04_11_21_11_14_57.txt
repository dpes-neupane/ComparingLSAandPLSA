अहिले एमसीसी परियोजनाको बहसले नेपाली राजनीति तरङ्गित भएको छ । यी बहसहरूको सेरोफेरोमा छिर्नुअघि एमसीसी परियोजनाको सङ्क्षिप्त जानकारी बुझ्नु जरुरी छ । सन् २००४ को जनवरीमा संयुक्त राज्य काँग्रेसले सुरुवात गरेको मिलेनियम च्यालेन्ज कर्पोरेसन (एमसीसी) संयुक्त राज्य अमेरिकाको एक नयाँ विदेशी सहायता एजेन्सी हो । अमेरिकाको अन्य वैदेशिक सहायता कार्यक्रमहरूको भन्दा अझ प्रभावकारिता वृद्धि गर्न एमसीसी गठन गरिएको हो । आर्थिक वृद्धिको माध्यमबाट गरिबी निवारण गर्ने उद्देश्यका साथ सुशासन, आर्थिक स्वतन्त्रता र आफ्ना नागरिकहरूको आर्थिक स्तर उकास्नका लागि प्रतिबद्ध विश्वका सबैभन्दा गरिब देशहरूसँग साझेदारी गर्ने लक्ष्य एमसीसीले राखेको भनिएको छ ।एमसीसी अनुदान दुई प्रकारका हुन्छन् । पहिलो कम्प्याक्ट्स र दोस्रो थ्रेसहोल्ड प्रोग्रामहरू । कम्प्याक्ट कार्यक्रम एमसीसीको योग्यता मापदण्ड पूरा गर्ने देशहरूको लागि प्रतिस्पर्धाको माध्यमबाट दिइने पाँच वर्षे अनुदान हो । स्थापनाकालदेखि सन् २०१९ सम्म यसले ३७ वटा कम्प्याक्ट्स प्रोग्राममार्फत २९ देशका लागि १३ अर्ब डलर स्वीकृत गरिसकेको छ ।यस्ता मापदण्ड पास गर्ने नजिकमा पुगेका र नीतिगत प्रणालीमा सुधार गर्न प्रतिबद्ध राष्ट्रहरूलाई प्रदान गर्ने साना अनुदान चाहिँ थ्रेसहोल्ड प्रोग्रामहरू हुन् । एमसीसी अहिलेसम्म ४९ देशले स्वीकार गरिसकेका छन् । अनुदान प्राप्त गर्न इच्छुक कुनै पनि देशले तोकिएका बीसवटामध्ये कम्तीमा दसवटा सूचक सकारात्मक भएको हुनुपर्छ भन्ने उल्लेख छ । कतिपय देशको चयन गर्दा व्यवहारमा यस्तो देखिँदैन ।एमसीसीको नेपाल कम्प्याक्ट विद्युत्को उपलब्धता बढाउन र यातायातको लागत कम गर्न डिजाइन गरिएको हो । कुल बीसवटामध्ये सोह्रवटा सूचकहरू सकारात्मक भएपछि कम्प्याक्टका लागि योग्य हुने दक्षिण एसियामा नेपाल पहिलो राष्ट्र हो । तत्कालीन अर्थमन्त्री माननीय ज्ञानेन्द्रबहादुर कार्की र अमेरिकी उप–राज्य सचिव जोन जे सुलिवानले सेप्टेम्बर २०१७ सम्झौतामा हस्ताक्षर गरे । सम्झौताको रकम नेपालको तेह्र करोड डलरसहित जम्मा त्रिसट्ठी करोड डलरको हुनेछ । यसमध्ये ५० करोड डलर ३०० किमिको ४०० केभीए प्रसारण लाइन बनाइनेछ । बाँकी १३ करोड डलर १०० किमि सडकको स्तरोन्नतिको लागि खर्च गरिने योजना रहेको छ ।बीआरआई र एमसीसीमध्य एसियाको सन्दर्भमा एमसीसीसँग जोडिएर आउने कुरा बेल्ट एन्ड रोड इनिसियटिभ (बीआरआई) हो । दुई शक्ति राष्ट्रद्वारा सुरु गरिएका एमसीसी र बीआरआई आयोजनाहरूको समानता वा भिन्नताको बारेमा बुझ्नु जरुरी हुन्छ ।बेल्ट एन्ड रोड इनिसिएटिभ (बीआरआई) लाई चीनको महत्त्वाकाङ्क्षी परियोजनाका रूपमा लिइएको छ । यसलाई ऐतिहासिक सिल्क रोडको आसपासमा सम्पर्क विस्तार गर्न डिजाइन गरिएको छ । बीआरआईले यस क्षेत्रमा पर्ने साझेदार देशहरूको आर्थिक समृद्धिको आधारका रूपमा सीमा–पार व्यापारिक केन्द्रको विकास गर्न मद्दत गर्दछ । हालसम्म बीआरआईले कुनै रणनीतिक वा सुरक्षात्मक आशय प्रकट गरेको देखिएको छैन ।अमेरिकी नेताहरूले दक्षिण एसियाली र एसिया प्रशान्त क्षेत्रको आर्थिक विकासको वैकल्पिक मार्ग वा दिशाको रूपमा इन्डो प्यासिफिक रणनीतिलाई सन् २००६÷०७ मा प्रस्तुत गरेका छन् । यद्यपि इन्डो प्यासिफिक रणनीतिमा सुरक्षात्मक रणनीति रहेको प्रष्ट छ ।चीनको उदीयमान आर्थिक र रणनीतिक क्षमता अमेरिकी रणनीतिको प्रमुख प्रतिस्पर्धी शक्तिको रूपमा प्रस्तुत भइरहेको अवस्था देखिन्छ । यसै सन्दर्भमा अमेरिकाले आर्थिक सहयोग गर्ने स्वरूपहरू सन् २०१७ पछि इन्डो प्यासिफिक रणनीतिअन्तर्गत रहने भन्ने अमेरिकी उद्देश्य देखिन्छ । भारत इन्डो प्यासिफिक रणनीति गठबन्धनको अमेरिकी नेतृत्वसहितको प्रारम्भिक योजनाकार नै हो ।बितेका दशकहरूमा अमेरिकाले चीनको उदयले उत्पन्न भएका कथित वा वास्तविक चुनौतीहरूको सामना गर्नका लागि प्रोलिफिरेसन अफ सेक्युरिटी इनिसिएटिभ नामक संयन्त्र खडा गरेको छ । खाडी क्षेत्रमा गहिरो दुस्मनी, अफगानिस्तान, सिरिया, इराक र भेनेजुएलामा घरेलु द्वन्द्वका बारेका विचारमा मतभेद बढ्दै गएको कारण यी दुई शक्ति राष्ट्रहरूबीच दक्षिण चीन सागरमा चासोको द्वन्द्व बढेको छ ।इन्डो प्यासिफिक रणनीति (आईपीएस) लाई चीनको बेल्ट एन्ड रोड इनिसियटिभ (बीआरआई) को काउन्टरका रूपमा लिइन्छ । आईपीएसमार्फत अमेरिकाले सैन्य गठबन्धन बनाउने प्रयास गरिरहेको छ । वरिष्ठ अमेरिकी अधिकारीहरूले एमसीसी आईपीएसको एक हिस्सा भएको पटक–पटक बताएका छन् । यसले गर्दा नै नेपालमा मुख्य गरी एमसीसी विवादमा परेको हो ।एमसीसीको अन्तर्य र बहसबहसको अधिभूतवादी शैलीको जबरजस्त प्रभाव एमसीसीमा पनि देखिएको छ । एमसीसी कुनै हालतमा स्वीकार गर्नु हुन्न । यो खराब मात्र छ भन्ने धारणा छ । यो अत्यन्त राम्रो छ, स्वीकार्नुको विकल्प छैन । यस्ता दुई लाइनमा नै मुख्यगरी अधिभूतवादी ढङ्गले बहस भइरहेको छ । एमसीसीलाई लिएर नेपालका राजनीतिक पार्टी कम्तीमा तीनथरिका धारणा रहेका छन् । एउटा पक्ष जति सक्दो चाँडो एमसीसीलाई अनुमोदन गर्ने पक्षमा छ । अर्को पक्ष संसद्बाट अनुमोदन गर्नुभन्दा पहिले यसमा रहेका केही आपत्तिजनक सर्तहरूमा परिमार्जन गर्नुपर्ने धारणा दिएका छन् ।अर्को समूह एमसीसीको पूर्ण विरोधमा छन् । यसको स्वीकृतिले नेपाललाई अमेरिकाको सैन्य गठबन्धनमा धकेल्ने उनीहरूको तर्क छ । यो समूह एमसीसी अमेरिकाको स्वामित्वमा रहेको आईपीएसको हिस्सा भएकाले स्वीकार्नु हुँदैन भन्ने पक्षमा छ ।अमेरिकाका जिम्मेवार अधिकारीले दिएका वक्तव्य र स्पष्टीकरणले एमसीसी अनुदानको उद्देश्य र नियतमाथिको आशङ्कालाई बल पु¥याएको छ । दक्षिण एसियाका कार्यवाहक सहायक विदेश सचिव डेभिड जे रान्जेले अमेरिकाले एमसीसी अन्तर्गत नेपालका लागि छुट्याएको पचास करोड डलरको सहयोग प्याकेज आईपीएसको एक हिस्सा रहेको बताएका छन् । अर्को एक रिपोर्टमा कम्प्याक्ट सहयोग आईपीएसको एक हिस्सा भएको स्पष्ट पारिएको छ ।अमेरिकाको राष्ट्रिय सुरक्षा नीतिको पेज ३९ मा आईपीएस र एमसीसी दुवै अमेरिकी सुरक्षा रणनीतिका अङ्ग हुन् भनिएको छ । एमसीएको प्रस्तावनामै अमेरिकन स्वार्थलाई बढावा दिने (इनहेन्स अमेरिकन इन्ट्रेस्ट) भन्ने शब्दावली प्रयोग गरेको छ ।स्पष्ट निष्कर्षमा पुग्नुअघि यस सम्झौतामा उल्लेख गरिएका केही विवादास्पद र असमान प्रावधानहरूको बारेमा चर्चा गर्नु आवश्यक देखिन्छ । उल्लेखित बुँदामा भएका धेरै कुरामध्ये नेपालमा मुख्य चासोका रूपमा उठेका बुँदाहरू ३ वटा रहेका छन् । पहिलो संसद्ले अनुमोदन गर्नुपर्ने कुरा, दोस्रो यो अनुदानसँग जोडिएको अमेरिकी सुरक्षा चासोको कुरा र तेस्रो सम्झौताका केही बुँदाहरू अनन्तकालसम्म लागू हुने कुरा । यी लगायत बहसमा उठेका अन्य कुरा निम्नअनुसार छन् :१. सन् २०१५ मा बनाइएको गुरु योजनामा प्रसारण लाइन हेटौँडा, भरतपुर हुँदै बुटवल थियो । तर सन् २०१७ मा यसलाई एमसीसीकै पहलमा परिवर्तन गरिएको छ । यो परियोजना नेपालले नै छनोट गरिएको भनिए पनि अन्त्यमा त्यस्तो देखिँदैन । नेपाल ग्रोथ डाइग्स्नोटिकको सुझावअनुसार छनोट गरिएको कार्यक्रम हो । नेपाल ग्रोथ डाइग्स्नोटिकको सहकार्य नै एमसीसी हो । नेपाल ग्रोथ डाइग्स्नोटिकले नेपालका विकासका प्रमुख चारवटा समस्या दर्शाएको छ । पहिलो नीति लागू गर्ने सन्दर्भको अस्थिरता, दोस्रो विद्युत्, तेस्रो यातायातलागत र चौथो औद्योगिक सम्बन्ध र ट्रेड युनियन हुन् । यसर्थ यो उही एमसीसीसँगकै सहकार्यमा तयार गरिएको अध्ययन प्रतिवेदनका आधारमा छनोट गरिएको परियोजना हो ।२. नेपालका प्राथमिकता अरू धेरै छन् । विद्युत् निर्यात गर्ने कुरा प्राथमिकता हुन सक्दैन र हुनु पनि हुँदैन । विद्युतमा आत्मनिर्भर भई देशलाई औद्योगिकीकरणको बाटोमा हिँडाउनको साटो विद्युत् निर्यात गर्ने कुरा प्राथमिकतामा राख्ने कुरा साँच्चै देशलाई आत्मनिर्भर बनाउँछ त ? सामान्यतया कुनै पनि मुलुकको आर्थिक समृद्धिको सुल्टो बाटो आत्मनिर्भर अर्थतन्त्रको विकास हुँदै अन्तरनिर्भर अर्थतन्त्रमा पुग्ने हो । विद्युत् निर्यात गर्ने योजनाले हामी अर्थतन्त्रको विकासको सुल्टो बाटो हिँडेका छौँ त भन्ने आशङ्का जन्माएको छ । आम जनताको चाहना पहिला त आत्मनिर्भरता हो । यसमा पनि मुख्य गरी पेट्रोलियम पदार्थको प्रतिस्थापन, विद्युतीय ऊर्जाको विकास र उपभोगको विस्तार र व्यवस्थापन प्रमुख हो ।३.    यस सम्झौतामा कैयौँ असमान सर्तहरू छन् । यसले विगत ७० वर्षदेखि प्रष्ट हुने क्रममा रहेको देशको असंलग्नताको नीतिलाई अर्को दिशामा मोड्छ । हामीले यो चाहेर नै मोड्न रोजेको हो त ? अवश्य पनि होइन । यसलाई विकास र समृद्घिसँग जोडेर जनतालाई प्रधान र सहायक कुरा छुट्याउने भ्रम पैदा भएको हो । यसको प्रधान पक्ष ५० अर्ब रूपैयाँको आयोजना छनोटसँगै देशको असंलग्नताको नीतिमा एउटा यूटर्न लिइरहेका छैनौँ भन्ने आश्वस्तता खोज्नु हो ।३.    दफा ५.५ मा उल्लेखित कुरा जस्तो दफा २.७, ३.२ (च), ३.७, ३.८, ५.२, ५.३, ५.४ र ६.४ मध्ये एउटा दफा मात्र १२० दिनसम्म कायम रहन्छ । बाँकी सर्तहरू अनन्तकालसम्म रहने स्पष्ट लेखिएको छ । यी दफामध्ये एउटा बुँदा यो कोष र सम्पत्ति अमेरिकी कानुन र अमेरिकी सुरक्षा हितको विरुद्ध प्रयोग गर्न नमिल्ने भन्ने छ ।  यो सर्त नेपाललाई सुरक्षा चासोको कुरा देखाएर सधैँ टाउको माथिको तरबार साबित हुनसक्छ ।अब अमेरिका र चीनको विवाद भयो भने नेपालले अमेरिकाको सुरक्षा स्वार्थअनुसार काम गरेन भने के हुन्छ ? अथवा यो प्रसारण लाइनमार्फत वितरण भएको बिजुली चीनको लगानी भएको उद्योगलाई नदिनका लागि एमसीसीले भनेमा के हुन्छ स्पष्ट गर्नुपर्छ ।बौद्धिक सम्पत्तिमाथि एमसीसीको अधिकारको कुरालाई नजिर मानेर अन्य मुलुकले पनि उनीहरूले सहयोग गरेका आयोजनामा यस्तै अधिकार मागेमा हाम्रो कस्तो प्रतिक्रिया हुने छ ? दफा ५.५ ले हाम्रो देशको स्वतन्त्रतालाई आँच पु¥याउँदैन भन्ने कुरा अनुमान र विश्वास हो, तथ्य होइन ।४. सन् २०१७ मा भएको सम्झौताले सरकारलाई अधिकार दिएको छ भने सन् २०१९ मा भएको सम्झौताले एमसीएलाई सर्वाधिकार बनाएको छ । एमसीए चाहिँ एमसीसीप्रति पूर्ण रूपमा उत्तरदायी हुने भन्ने उल्लेख भएको छ । साथै नेपालको राष्ट्रिय कानुन र सम्झौताका बुँदा बाँझिएमा सम्झौताका दफा लागू हुनेछन् भनी उल्लेख छ । यस्तो कुराले नेपाल सरकार र नेपालको कानुनभन्दा माथि एमसीसीलाई राखिएको प्रष्ट हुन्छ । नेपाल सरकारले नै बनाएको एमसीएलाई नेपाल सरकारले कुनै पनि निर्देशन दिन नसक्ने र एमसीएले गरेका निर्णय नेपाल सरकार मान्न बाध्य हुने कुरा अन्तर्राष्ट्रिय अभ्यासविरुद्घ छ ।६. सम्झौताको अनुसूची १ (ग) (२) अनुसार यस परियोजनामा राज्यको कुनै निकाय खटाउनुपर्दा एमसीसीको स्वीकृति लिनुपर्नेछ । यसले नेपालको कुनै पनि निकाय चाहे पुलिस, सैनिक वा  अन्य प्रशासनिक संयन्त्रले यस आयोजनामा स्वीकृति बिना जान नपाउने कुरा स्पष्ट छ । अर्कोतर्फ निर्माण गरिएका प्रसारण लाइन र जमिन अनिश्चित कालसम्म एमसीसीको अधीनमा रहने कुराले शङ्कै शङ्काको पहाड सिर्जना गरिदिएको छ ।७. एमसीसीको सबैभन्दा अप्रत्याशित अवस्था भनेको नै संसदीय समर्थन हो । यस परिप्रेक्ष्यमा सन् २०१७ र २०१९ मा भएका सम्झौताको फरक खुट्याउनु पर्छ । यो सम्झौतालाई एक पटक संसद्बाट स्वीकृति गरेपछि कुनै दफामा परिवर्तन गर्नुपरेमा संसद्मा लैजानु नपर्ने सर्त छ । संशोधन गरेर एमसीसी नेपालको पत्र पाएपछि नेपाल सरकारले मान्नुपर्ने सर्त छ । सन् २०१७ को सम्झौताको अनुसूचीमा नै सबै कुरा एमसीसीको स्वीकृति लिएर गर्नुपर्ने भनी राखिएको छ । अनुसूचीहरू सम्झौताको अभिन्न अङ्ग हुने भएकाले एमसीसीको हाबी हुने कुरा स्वतः स्पष्ट छ । सन् २०१९ को सम्झौतामा कैयौँ कडा प्रकारका सर्तहरू राखेर संसद्मा लैजानु नपर्ने प्रावधान राख्नुलाई प्रथम दृष्टि (प्राइमा फेसी) मा नै खोट भएको मान्न सकिन्छ । यदि एमसीसीले आफ्नो आयोजनाको सुरक्षार्थ सेना राख्न पाउने भनी संशोधन गरेमा के गर्ने ? यसको चित्तबुझ्दो उत्तर पनि सम्झौताभित्र खोज्नु जरुरी छ ।८. अमेरिकाको सुरक्षा नीति र स्वार्थविरुद्घ नेपालले काम गरेमा यो सम्झौता स्वतः खारेज हुनेछ भनिएको छ । के यो समान अवधारण हो त ?९. एमसीसीको बहसलाई चीनसँग जोड्नु, लिम्पियाधुरासँग जोड्नु भनेको हामी नेपालीले स्वतन्त्र ढङ्गले सोच्न सक्दैनौँ भन्ने हो । भारतीय मिडियाले सीमाना लगायत केही विषयमा चीनलाई जोड्नु नै उनीहरूको हामीलाई हेर्ने र हाम्रो क्षमतालाई बुझ्ने कुरामा दृष्टिदोष छ । यस विषयमा के हामी आफैँ निर्णय गर्न सक्षम छैनौँ त ? बीबी कोइरालाले भनेजस्तो नेपाल राष्ट्र नै बनेको छैन त ? त्यति बेला उहाँले भनेको कुरा सही हुन सक्छ । अहिले हाम्रो देशले राष्ट्र बन्ने कुरामा निकै उपलब्धि हाँसिल गरिसकेको छ ।१०. एमसीसीका कर्मचारीले कुनै पनि अपराध गरेमा यहाँको कानुनअनुसार कारबाही हुँदैन । सन् २०१७ को सम्झौतामा कर्मचारीबारे उल्लेख नहुनु र २०१९ को सम्झौतामा जुनसुकै देशका कर्मचारी हुन सक्ने, राष्ट्रियता सोध्न नपाइने र अपराधसम्बन्धी यस्तो प्रावधानले झनै झस्काएको छ ।११. अर्को प्रावधान नेपाल सरकारले एमसीसीलाई चित्त बुझ्ने योजना तयार गरी पठाउनुपर्नेछ । यस्तो योजना भारत सरकारले समर्थन गरेको हुनुपर्नेछ भन्ने उल्लेख छ । अन्तर्राष्ट्रिय परिवेशमा भारत र अमेरिकाको सामरिक स्वार्थमा नजिकै हुँदै गएको वर्तमान परिस्थितिमा भारत र अमेरिकाले नेपाल लगायत अन्य देशलाई एउटै खेमामा राखी चीनलाई हेर्ने दृष्टिकोणमा एकरूपता कायम गराउन खोजेको कुरा स्पष्ट छ । अमेरिकाले दक्षिण एसियालाई भारतमार्फत चलाउन र व्यवस्थापन गर्न खोजेको स्पष्ट हुन्छ । भारत र नेपालको मित्रता र अन्तरविरोधका कुरा ध्यान दिँदा नेपालले यो कहिल्यै नचाहेको व्यवस्थापन हो । यस बुँदामा भने भारतको सहमति आइसकेको छ ।१२. सन् २०१७ मा सम्झौता गरिसकिएको छ । काम सुरु भई १ अरबभन्दा बढी खर्च भइसकेको छ । यसमा नेपालले आफ्नो तर्फबाट खर्च गर्नुपर्ने रकम खर्च गरिएको छ । नेपालले गर्नुपर्ने योगदान रकममध्येबाट ४ करोड डलर पूर्वाधारमा खर्च गर्नुपर्ने सर्त सम्झौताको अनुसूचीमा उल्लेख गरिएको छ । अर्कोतर्फ १४ वटा पूरक सम्झौता गरिसकिएका छन् । संसद्ले पास गर्नुपर्ने कुरा पछि मात्र आएको छ । आधारभूत रूपमा यस्ता द्विपक्षीय आर्थिक सम्झौता सरकारले गर्ने गर्छ । गर्नुपर्ने धेरै काम गरिसकिएको छ । कार्यान्वयनका आवश्यक संयन्त्र बनाइसकिएको छ । संसद्ले अस्वीकार गर्न नै अप्ठ्यारो अवस्थामा पु¥याइसकेर सम्झौता संसद्मा लैजाने कुरा नै निकै अदूरदर्शिता हो । यो अदूरदर्शिता कमजोरी हो वा नियत हो, छलफलको विषय हुनुपर्छ ।१३. आयोजनाको अवधि ५ वर्ष तोकिएको छ । नेपालको परिप्रेक्ष्यमा ३०० किमि प्रसारण लाइन र १०० किमि सडकको स्तरोन्नति सक्न यो अवधि आफँैमा अव्यावहारिक छ । विशेष गरी प्रसारण लाइनको सन्दर्भमा यो परियोजना दस वर्ष वा सोभन्दा कममा सकिन्छ भन्ने सुनिश्चितता छैन । यस्ता असमान सर्तहरू भएको सम्झौता लामो अवधिका लागि नेपालमा रहिरहने कुराले नेपाललाई निकै वर्ष अप्ठ्यारोमा पार्ने देखिन्छ ।१४. यस आयोजनाको कूल खर्चमध्ये ९१.५ प्रतिशत मात्र पूर्वाधारमा खर्च हुने देखिन्छ । लागतको हिसाबमा यो आयोजना निकै नै खर्चिलो हो । नेपाल आफँैले कार्यान्वयन गर्ने हो भने निकै सस्तोमा बन्न सक्ने कुरा छलफल भएका छन् । आर्थिक विकास र समृद्धिको बाटोमा अगाडि बढ्न आतुर हाम्रो मुलुकलाई द्विपक्षीय आर्थिक सहयोग लिन आपत्ति छैन । यद्यपि गत ७० वर्षभन्दा बढीको जटिल परिस्थितिबाट गुज्रिएको देशले अनुदान रूपी आर्थिक सहयोगको बाटोबाट फेरि अर्को सङ्कट निम्त्याउन सक्ने अवस्थामा छ कि छैन, सोच्नुपर्ने भएको छ ।एमसीसीलाई अस्वीकार गर्दा दुई देशको सम्बन्ध खराब हुन्छ भनेर भयको मनोविज्ञानसमेत हालेको देखिन्छ । हाम्रो अमेरिकासँगको सम्बन्ध निकै पुरानो हो । यसलाई नलिँदा वा यसमा हाम्रा चासोका विषय सम्बोधन गरेर मात्र लिने पहल गर्दा सम्बन्ध बिग्रन्छ भन्नु नै भयको मनोविज्ञान सिर्जना गर्नु हो ।हामीले माली, श्रीलङ्का र मदागास्करको अनुभवलाई आत्मसात गर्दा एमसीसी रणनीतिक हो । यो रकम दान होइन भन्ने स्पष्ट हुन्छ । विद्युत् प्राधिकरणलाई टुक््रयााउने, विद्युत् नियमन आयोगको गठन, आयोजना छनोटका कारण, आयोजनामा भारतको स्वीकृति लिनुपर्ने प्रावधान, एमसीसीलाई २०१७ मा आईएसको अङ्ग बनाइनु आदि कारणले यो अनुदान रणनीतिक हो भन्ने छर्लङ्ग छ । अर्कोतर्फ जब कुनै पनि सम्झौता सदनमा पेस हुन्छ तब त्यो संसद्को सम्पत्ति हुन्छ । संसद्मा पेस भएकै अवस्थामा विभिन्न सडक परियोजना रद्द गरिएको छ । आज नै यस्तो अवस्था देखिएको एमसीसीले भोलि के गर्छ वा गर्न सक्छ यो हामीले सोच्नु पर्छ ।भूराजनीतिक र सार्वभौमिकताको ऐतिहासिकताशताब्दीयौँदेखि नेपाल एउटा स्वतन्त्र राष्ट्र हो । हाम्रो देशले आफ्नो अस्तित्वको रक्षा केवल वीरता वा लडाकु शक्तिको भरमा मात्र गरेको होइन । दुई ठूला राष्ट्रहरू बीचमा रहँदा नेपालले कहिले कुनै देशसँग टाढा वा नजिक रहने नीति लियो । मल्लकाल हुँदै शाहकालमा अङ्ग्रेज, चीन र भारतबाट सहयोग लिने र मित्रता बढाउने कुरामा विभिन्न अभ्यासहरू भएका छन् ।मुख्य गरी विदेश नीति र सार्वभौमिकताको सन्दर्भमा नेपालको आधुनिक इतिहासलाई तीन भागमा बाँड्न सकिन्छ ।पहिलो अवधि पृथ्वीनारायण शाहदेखि भीमसेन थापासम्मको वि.सं. १८०० देखि १९०३ सम्मको सय वर्षभन्दा बढी समय विदेशी प्रभावहरूबाट पृथक् रहेर सार्वभौमिकताको रक्षा गर्ने नीति थियो । पृथ्वीनारायण शाहले दक्षिण र उत्तर दुवैबाट सतर्क रहने नीति लिए । दक्षिणतर्फ घना जङ्गल र उत्तरमा हिमालै हिमालको बीचमा अवस्थित किल्लाका रूपमा देशको रक्षा गर्ने रणनीति थियो । पृथ्वीनारायण शाहले अङ्ग्रेजलाई छिर्न नदिने, क्रिस्चियनलाई देश निकाला गर्ने गरेर तत्कालीन अवस्थामा विदेशी प्रभावको व्यवस्थापन गर्ने नीति लिए । भारतमा अङ्ग्रेज आएपछि इस्ट इन्डिया कम्पनीले अनेक तरहले छिर्ने कोसिस गरे । यद्यपि समग्रमा नेपालका भारदारहरू पृथक् नीतिप्रति प्रतिबद्घ थिए । पृथ्वीनारायण शाहको यो नीतिलाई भीमसेन थापासम्म पालना गरियो ।दोस्रो अवधि जङ्गबहादुर राणाले जहानियाँ पारिवारिक शासन सुरु गरेपछि झण्डै अर्को सय वर्षभन्दा बढीको समय मानिन्छ । यस अवधिमा जङ्गबहादुरले बेलायतको पक्षमा नगई नेपालको सार्वभौमिकता रक्षा नहुने र आफ्नो जहानियाँ शासन नटिक्ने आकलन गरेको हुनुपर्छ । अथवा राणाकालको सुरुवात गर्दा वा आफ्नो शासनकालमा भारतमा निर्वासित कैयौँ भारदारलाई सन्तुलन कायम गर्न बेलायतलाई नजिक बनाउनुपर्ने आवश्यकता भएअनुसार समेत बेलायतसँग मित्रवत् सम्बन्ध बनाइयो । बेलायतले सुरुमा नेपाललाई छुट्टै राष्ट्रको मान्यता दिन आनाकानी गरे पनि विस्तारै नेपाललाई समकक्षी देश मान्दै गयो । पहिलो र दोस्रो विश्व युद्धमा राणा प्रधानमन्त्रीहरूले पूरापूर बेलायतलाई सहयोग गरी तत्कालीन अवस्थाको विदेश नीति बेलायतको पक्षमा रहेको अभिमत जाहेर गरे । यो सय वर्षको अवधि नेपालको विदेश नीति शक्ति राष्ट्रको पक्षमा रहेर अस्तित्व र पहिचान रक्षा गर्ने रहेको देखिन्छ ।तेस्रो तथा हालसम्मको अवधि राणा शासनको पतनदेखि आजसम्म नेपालको विदेश नीति र सार्वभौमिकताको रक्षा गर्ने नीति समदुरी र असंलग्नतालाई अङ्गीकार गर्नेतर्फ उन्मुख रह्यो । भारतमा अङ्ग्रेजको शासन ढलेपछि लामो समय नेपाल भारतको प्रत्यक्ष प्रभावमा रह्यो । भारतको प्रत्यक्ष प्रभावबाट नेपाललाई निकाल्न धेरै कष्टसाध्य प्रयास भए र अझै पनि भइरहेका छन् ।शीतयुद्धको समयमा समेत नेपाल यस्तो देश थियो जसलाई रुस र अमेरिका दुवैले उत्तिकै सहयोग गरे । यो अवधिमा नेपालले असंलग्नतालाई आफ्नो विदेश नीतिको प्रमुख अङ्ग बनाउन निकै मिहिनेत ग¥यो । निकै अनुभवका बाबजुद देशले समदूरीसहितको असंलग्न परराष्ट्र नीति अँगाल्ने मुलुकको रूपमा पहिचान बनाउन सफल भएको छ ।विगत ७० वर्षदेखि नेपालले सन्तुलन कायम गर्ने राजनीतिबाट नै अगाडि बढेको छ । पछिल्लो समय, नेपाल र दक्षिण एसियाका अन्य साना देशहरूले आफ्नो सार्वभौमिकता र स्वतन्त्रताको रक्षा गर्दै एक स्वतन्त्र राष्ट्रिय विकासको अभ्यासमा निकै चुनौतीको सामना गरिरहेका छन् । राजनीतिक स्थिरता र आर्थिक समृद्धिका लागि उनीहरूको आकाङ्क्षा पूरा गर्न बीआरआई वा इन्डो–प्यासिफिक रणनीति (आईपीएस) मध्ये कुनै एक विकल्प छनोट गर्नका लागि उनीहरूमाथि अप्रत्यक्ष दबाब बढेको छ ।  आज विश्व अर्थतन्त्र विस्तारै एसियामा केन्द्रित भइरहेको छ । महाशक्तिका रूपमा अमेरिका यथावत् स्थानमा छ । १९औँ शताब्दी युरोपको, बीसौँ शताब्दी अमेरिकाको र एक्काइसौँ शताब्दी एसियाको हुने कुरामा घरैको विमति रहेको देखिन्न । भारत र चीन संसारका प्रभावशाली अर्थतन्त्रको रूपमा उदियमान मुलुक भइरहेका छन् । अमेरिकामा जो बाइडेन, चीनमा सी चिङफिङ र भारतमा नरेन्द्र मोदीको आफ्नो देशबाहिर आफ्नो प्रभावलाई आर्थिक शक्तिको आधारमा विस्तार गर्ने कुरामा समान उद्देश्य देखिन्छ ।पुँजीवादको विकासक्रम औद्योगिक पुँजीवाद हुँदै वित्तीय पुँजीवादमा पुगेको अवस्था छ । अहिले वित्तीय पुँजीले यसका नकारात्मक परिणामका कारणले आफ्नो प्रभाव विस्तारमा निकै व्यवधान बेहोरिरहेको छ । यसले आफ्नो प्रभाव विस्तारमा औद्योगिक पुँजीको टाउकोमा टेकेर नै विभिन्न देशमा प्रभाव विस्तार गरेको छ । एमसीसीले जलविद्युत् उद्योगको टाउकोमा टेकेर नेपालमा प्रभाव विस्तार गर्न खोजेको कार्यलाई पुँजी विस्तारको माथि उल्लेखित प्रकृतिसँग देखिन्छ मिल्न आउँछ ।वर्तमान समयमा शक्तिशाली देशहरूले आफ्नो प्रभाव विस्तार गर्ने मुख्य हतियार व्यापारिक सम्झौता, अनुदान तथा आर्थिक सम्झौताहरू हुन् । अङ्ग्रेजले सन् १५९९ मा इस्ट इन्डिया कम्पनी स्थापना गर्दा भारत वर्ष कब्जा गर्ने लिखित उद्देश्य थिएन । तर लिखितमा नहुनु र नियतमा हुनुले कति ठूलो अर्थ राख्ने रहेछ भन्ने कुरा झण्डै २५० वर्ष भारतले बेहोरेको गुलामीबाट सहजै बुझ्न सकिन्छ । संसारमा नवउदारवाद असफल भएको अवस्था छ । नेपाल विश्व बैङ्कसँग आबद्ध देश भएको अवस्थामा मात्र केही रूपमा नवउदारवादलाई स्वीकार गरेको हो । आज पश्चिमा देशहरूसमेत संरक्षणवादमा गइरहेको अवस्थामा हाम्रो जस्तो देशलाई नवउदारवादको प्रयोगशाला बनाउने कुरा तर्कसङ्गत हुनै सक्दैन ।अवश्य पनि भूराजनीतिक कारणले भारत, चीन र अमेरिकाको आर्थिक र राजनीतिक प्रभावबाट नेपाल छुट्टै रहने कुरा असम्भव छ । यो सत्यलाई स्वीकार्नु नै वैदेशिक सम्बन्ध व्यवस्थापनको महत्त्वपूर्ण खुड्किलो पार गर्नु हो । यद्यपि यस्ता प्रभावहरूको व्यवस्थापनमा चुनौती र अवसर दुवै छन् । एमसीसीको सही व्यवस्थापन नगरेमा आगामी दिनहरूमा नेपाल आर्थिक र राजनीतिक शक्ति राष्ट्रहरूको फुटबल ग्राउन्ड बन्ने सम्भावना अधिक छ । के हामी यो सत्यलाई स्वीकार्न सक्छौँ ? बीआरआई र आईपीएस दुवै नेपाल प्रवेशका लागि हाम्रो ढोका ढकढक्याई हाम्रो भूमिका खोजिरहेको अवस्था छ । यसर्थ यी दुवैप्रतिको हाम्रो धारणालाई नयाँ शिराबाट छलफल गर्ने समय भएको छ ।यो पनि‘एमसीसीको विरोध गर्नु ‘लाल मनोवैज्ञानिक’ रोग हो’अबको बाटोनेपालको अर्थतन्त्रलाई आत्मनिर्भर बनाउने प्रमुख स्रोत नै जलविद्युत् हो । नेपाललाई औद्योगिकिकरण दिशामा लगेर समृद्घ राष्ट्र बनाउन हामीलाई बीसौँ हजार मेगावाट बिजुली चाहिन्छ । पानी कच्चा पदार्थ हो भने यसबाट निस्कने बिजुली विकासको पूर्वाधार हो । कच्चा पदार्थ र पूर्वाधार हुँदैमा देश धनी हुँदैन । यसको उपभोगमा वृद्धि गरेर मात्रै देश धनी हुन्छ । यसकारण एमसीसी आयोजनामार्फत विद्युत् निर्यात गर्ने योजना के हामी नेपालीको दूरदृष्टि हो त ? प्रश्नचिन्ह खडा छ ।नेपालको भू–राजनीतिक अवस्था र आर्थिक शक्ति केन्द्रहरूको फुटबल ग्राउन्ड बन्न सक्ने वास्तविकता स्वीकार गरिसकेपछि मात्र सही निष्कर्षमा पुग्न सकिन्छ । यो यथार्थता स्वीकार गरिसकेपछि हामी खेलाडीहरूको सही चुनाव गर्न सक्छौँ । हामीले सबैलाई सन्तुलित तवरले अगाडि लैजानुपर्छ । यसरी अगाडि बढ्दा मुख्यगरी देशको स्वार्थलाई केन्द्रविन्दुमा राख्नुपर्छ । हामी कसैको सुरक्षा छाताभित्र प्रवेश गर्ने कुरा स्वीकार्य हुँदैन । एमसीसी स्वीकार गरेर हामी अमेरिकी खेमामा त छिरिएला तर अमेरिका र नेपालको भौगोलिक दूरी र चीन र भारतको बीचको हाम्रो अवस्थितिले भोलि शक्ति राष्ट्रको द्वन्द्वलाई नेपालले थेग्न सक्ला त ?अल्प–विकसित देश (एलडीसी) को क्लबमा रहेको नेपालले सन् २०३० सम्ममा मध्यम आय हुने देशको सूचीमा पर्ने लक्ष्य लिएको छ । यो लक्ष्य हासिल गर्नका लागि नेपाललाई अनुदान र ऋण गरी दुवै बृहत् रूपमा आवश्यक छ । संसारमा पुँजी बिना देशको विकास सम्भव छैन । तर स्वाधीन अर्थतन्त्रको जग नै खलबल्याउने आर्थिक सहयोगलाई हामीले प्रथमतः प्रवेश नै नदिन र आइहालेमा सम्मानपूर्वक अस्वीकार गर्नुपर्छ । तब मात्र हरेक पुँजीलाई देशले चाहेको न्यूनतम सर्तहरू स्वीकार्ने अवस्था सिर्जना गर्न सकिन्छ । यसर्थ एमसीसीको पक्ष र विपक्षमा तर्क गर्दैगर्दा हाम्रो बटमलाइन स्पष्ट गरी राष्ट्रिय एकता प्रदर्शन गर्नुपर्छ । भारतसँग नक्सा विवादको कुरामा जुन ऐतिहासिक राष्ट्रिय एकताको प्रदर्शन भएको छ । एमसीसीको सन्दर्भमा एक पटक रणनीति रूपमा हामीले अडान मात्र होइन व्यवस्थापन क्षमतासमेत प्रदर्शन गर्नुपर्ने देखिएको छ ।यसलाई संसद्ले अस्वीकार गर्नेभन्दा सम्मानजनक सर्त स्पष्ट गरेर मात्र स्वीकार गराउन पहल गर्ने तरिका नै अहिलेका लागि सुरक्षित अवतरण गराउन उत्तम उपाय हुन्छ । तर हाम्रो असंलग्न परराष्ट्र नीतिमा कुनै असर नपर्ने गरी, कुनै गठबन्धनमा नहुने र नरहने गरी कुनै पनि अनुदान वा सहयोग स्वीकार गर्न सकिन्छ । अमेरिका यस सम्झौतामा भएका अल्पविराम वा पूर्णविराम समेत परिवर्तन गर्ने मानसिकतामा छैन भन्ने कुरा बुझ्नमा आएको छ । साँच्चै अमेरिका सम्झौतामा कुनै परिवर्तन गर्ने पक्षमा छैन भने हामीले एउटा स्वतन्त्र राष्ट्रको हिसाबले आलोचनात्मक ढङ्गले सोच्नै पर्दछ ।आईपीएस तथा एमसीसी दुवै अमेरिकी सुरक्षा रणनीतिका अङ्ग भएको स्पष्ट भएको अवस्थामा हामीले किन अमेरिकी सुरक्षा चासोको चिन्ता गर्ने भन्ने प्रश्न आउँछ । हामीले त बरु चीन वा भारतको सुरक्षा चासोको चिन्ता गर्न सक्छौँ । गर्नु पनि पर्छ ।अन्त्यमा चुनौतीमा नै अवसर हुने भएकाले यो चुनौतीबाट भाग्ने होइन व्यवस्थापन गर्ने हिसाबले अगाडि बढ्नुपर्छ । हामीले हाम्रो देशको सापेक्षतालाई बुझ्नैपर्छ । हाम्रो देश शक्ति सङ्घर्षको मैदान बन्न सक्ने यथार्थता र चुनौतीलाई नजरअन्दाज गर्ने दुस्साहस कुनै हालतमा गर्नु हुन्न । हामी सन्तुलित ढङ्गले चल्ने हो भने हाम्रो भूराजनीतिक अवस्था अवसरमा बदलिन्छ । नत्र चुनौतीका चाङहरू अझै थपिनेछन् । हाम्रो काम सन्तुलन नगुमाईकन असंलग्नतालाई केन्द्रविन्दुमा राखेर अवसरहरूको सदुपयोग गर्नु हो ।#एमसीसी