 केही मानिस खोजी केवल विज्ञानका विद्यार्थीको चासोको विषय मान्ने गर्छन् । साँचो त यही हो कि संसारको प्रत्येक तर्कशील मस्तिष्क रोज कुनै न कुनै विषयको खोजी गरिरहेको हुन्छ ।ढुङ्गासँग प्रश्न हुँदैन । प्रश्न चेतनशील मस्तिष्कको उपज हो । प्रश्न गर्नेले नै उत्तर भेट्टायो । यस जगतमा मानव मात्र त्यस्तो प्राणी हो जो प्रश्न गर्ने र त्यसलाई तार्किक निष्कर्षमा पु¥याउने ल्याकत राख्छ । उसले खोजी नगरेको भए चन्द्रमा आज पनि पृथ्वीको उपग्रह नभई रहस्यमय देवताको कोटीमा कायमै रहन्थ्यो ।सिद्धार्थ गौतमले पच्चीस सय वर्षअघि ज्ञान र शान्तिको खोजी गर्दै बुद्धत्व प्राप्त गरे । सर आइज्याक न्युटनले स्याउको रुखमुनिबाट ‘ल अफ ग्राभिटेसन’को खोजी अघि बढाए । निकोलस कोपर्निकसले आकाशीय पिण्डहरुको रहस्य खोल्दै ब्रह्माण्डको केन्द्र पृथ्वी नभई सूर्य भएको र पृथ्वी आफ्नो कक्षमा परिक्रमा गर्ने क्रममा दिनरात हुने लगायत सबै खगोलीय पिण्डहरुले सूर्यलाई परिक्रमा गर्दछन् भन्ने तथ्य पत्तालगाए । दार्शनिक कार्ल माक्र्स पुँजीपति वर्गले मजदुरमाथि गर्ने शोषणको बारेमा घोत्लिँदै ‘थ्यौरी अफ सरप्लस भ्यालु’ जनसमक्ष ल्याए ।मनुष्य अनुसन्धानप्रेमी जीव हो । अनुसन्धान सत्य–तथ्यमा आधारित हुन्छ । अथवा यसो भनौँ, हरेक अनुसन्धान सैद्धान्तिक, दार्शनिक तथा वैज्ञानिक तथ्यमा आधारित रही गर्ने गरिन्छ । यो कसरी भयो ? हिजो कुन स्थितिमा थियो ? त्यसको उद्भव हुनुपछाडिको कारण के थियो ? आदि सैद्धान्तिक अवधारणामा आधारित भई गरिने खोजीले नै विषयलाई तार्किक निष्कर्षमा पु¥याउन मद्दत गर्छ । त्यसविपरीत अवस्तुवादी वा अमूक पक्षको स्वार्थपूर्तिलाई मध्यनजर गरी गरिने खोजी कार्यले समाजलाई दिग्भ्रमित बनाउँछ ।वंशावलीको खोजी आज धेरै मानिसहरुको रुचिकर विषय बनेको देखिन्छ । आफूलाई शक्तिशाली कुल–वंशको दावा गर्नेहरुमा त यो झनै घनिभूतरूपमा फैलिँदै गएको पनि छ । इतिहास लेखनले गति लिइनसकेको प्राचीनकालमा वंशावलीलाई तत्कालीन समय बुझ्ने मोटो आधार मान्ने गरिएको पनि छ । तिनताका दरबारिया चाकरिबाज कविहरु राजामहाराजाका वंशावली लेख्न तँछाडमछाड गर्थे । यथार्थमा स्वैर कल्पनाको जलप मिसाउँदै प्रभु महिमाको स्याल हुइयाँ लाउँथे । तर तिनलाई दरबारबाहिरका निरिह प्रजाका बारेमा सोच्ने फुर्सदसम्म हुँदैनथ्यो । ती निरिह प्रजा जसका बाबु, बराजु, जिजुबराजु बेनाम जन्मन्थे, बेनाम अवस्थामै मर्थे । बलेको आगो ताप्ने समाजमा धुवाँ भरिएको अँगेनो ओरपर पुगिदिने नै को ?विश्व मानचित्रमा लाखौँ जन त्यस्ता पनि छन् जो मानिसका रूपमा जन्म लिएर पनि कुल, थर, वंश थाहा नपाई मरे । जन्मपश्चात बेवारिसे अवस्थामा फेलापरेको ‘टुहुरो’ मनुष्यले आफ्नो कुल–वंश थाहा पाओस् पनि कसरी ! त्यो युगमा बाबुआमाको टुङ्गो नभएको भनिदिँदा भोलेबाबा शङ्कर ब्रह्माको जगल्टा लुछ्न तम्सेका थिए रे ।हामीलाई अरूभन्दा विशिष्ठ कहलाउनुमा गर्वनुभूति हुने गर्छ । जन्म एक काकताली हो । मानिसको जन्म निश्चित कुल–वंशमा हुनु व्यक्तिगत छनोटको विषय पटक्कै होइन ।आम हिन्दूहरु आफूलाई कुनै खास ऋषि–महर्षिका वंशज मान्ने गर्छन् । हामी आफूलाई देवर्षिका सन्तान भएको दावा गर्न पाउँदा नाक फुलाउँछौँ । लेखक तिवारीले पनि आफ्नो कौशिक गोत्रको कुल पुर्खा ऋषि विश्वामित्र थिए भन्ने पढ्न पाउँदा गर्वानुभूति गरेको थियो । हामीलाई मनुष्य जाति एकै पुर्खाको सन्तान हुन् भनी दिनेभन्दा समाज चार वर्ण, छत्तीस जातमा विभक्त छ भन्नेहरु जीव वैज्ञानिक चाल्र्स डार्विनभन्दा महान लाग्छ ।यिनै कथनको सेरोफेरोमा म साहित्यकार बालकृष्ण समका केही भनाइ उद्धृत गर्ने अनुमति चाहन्छु । समले ‘नियमित आकस्मिकता’मा लेखेका छन्– मानव जाति बाँदरबाट चढ्दै गएको होइन, देवताबाट ओर्लंदै आएको भनेर हामी वृथा अभिमान गर्दछौँ । हामीले मानिस र गोरिल्लाका कङ्कालको तुलनात्मक अध्ययन गर्नु जरुरी छ । बाँदरले कपाल कन्याएको हेर्नु आवश्यक छ । हामी बिगब्याङबाट ग्रहहरूको उत्पत्ति भएको वा घस्रेर हिँड्ने जीव डाइनासोरबाट एप, वानर प्रजाति हुँदै मानव वंशावलीको विकास भएको भनी घमण्ड गर्छौं ।’हुन पनि मानव सृष्टि सम्बन्धमा धर्मपिच्छेका मतहरु भेटिन्छन् । इसाईहरू भन्छन्,  ‘ईश्वरले जमिनबाट अलिकति हिलो माटो उठाए र मानिसको आकृति बनाए । त्यस आकृतिको नाकबाट प्राणवायु फुकिदिएपछि एउटा सजीव प्राणी तयार भयो । ईश्वरले उसको नामकरण ‘आदम’ भनी गरे । त्यसपछि ईश्वरले इभ नामकी आदमकी जीवन सङ्गिनी तयार गरे ।’कुरान भन्छ, ‘जगत्का सृष्टिकर्ता अल्लाह हुन् । अल्लाहको आसन पानीमा थियो । उनले छ दिन लगाएर आकाश र धर्तीको सृष्टि गरे । अल्लाहले कुहिएर सुकेकोे डल्लो माटोबाट मानिसको सृष्टि गरे । ग्रीसेली मिथकअनुसार सम्पूर्ण सृष्टिका कारक सूर्य देवता ‘एटोम’ हुन् ।हिन्दू धर्मग्रन्थअनुसार ईश्वरले पहिला नार नामको जल उत्पन्न गरे । अनि त्यसमा नारायण नामको बीज छोडे । त्यो बीज बढेर हिरण्यगर्भ नाम गरेको सुनको अण्डा बन्यो । त्यसै अण्डाबाट स्वेच्छाले ब्रह्मा उत्पन्न भए । ब्रह्मा अर्थात् प्रजापति सुरुमा स्त्री वा पुरुष कुनै लिङ्गका थिएनन् । ब्रह्माले आफ्नै शरीरलाई आधा आधा गरी चिरेर दुई भाग बनाए । विभाजित भागमध्ये बायाँ भाग स्त्री र दायाँ भाग पुरुष भयो । त्यसपछि उनले आफ्नै स्त्री शरीरसँग सहवास गरे । सहवासबाट मनु र सतरूपा नामका दाजु बहिनीको जन्म भयो । मनु र सतरूपाबाट जन्मेका सन्तान नै कालान्तरमा ‘मानव’ कहलाए ।’तर ऋग्वेद दशौँ मण्डल १२९औँ सूक्तमा ऋषि प्रजापति परमेष्ठी भन्छन्– सृष्टि कसरी भयो त्यो कसैलाई थाहा छैन ।’उसो भए सृष्टि कसरी भयो होला त ? मानव जातिको कुलपुर्खा को थियो होला ? युरोप–अमेरिकामा बसोवास गर्ने गोरा समुदाय या अफ्रिकी महादेशका काला–हब्सीहरु कुन गोत्रीय ऋषिमुनिका वंशज होलान् ? सृष्टिकालमा हिन्दू, इस्लाम, इसाइ, यहूदी उत्पादन गर्ने कारखाना छुट्टाछुट्टै थियो कि ? सबै धर्महरुले सृष्टि सम्बन्धमा आआफ्नो दलील पेस गरेपछि द्विविधा हुने नै भयो ।विज्ञान भन्छ– ‘आजभन्दा तीन अरब असी करोड वर्ष पहिले जीवनको पहिलो अस्तित्व देखापर्‍यो । सबैभन्दा पहिले पानीभित्र एक कोषीय जीव देखा पर्‍यो  र क्रमशः बहुकोषीय, अरिडधारी, रिडधारी, उभयचर, स्थलचर, अण्डज, स्तनधारी आदि हुँदै मानवको अविर्भाव भयो ।स्तनधारी प्राइमेटहरूमध्येबाट ठाडो तर कुप्रो भएर दुई खुट्टाले हिँड्न सक्ने तथा टेक्ने कामबाट मुक्त हात र अन्य प्राणीको भन्दा विकसित मस्तिष्क भएको एक प्राणी अस्तित्वमा आयो । त्यही प्राणी नै आदिम मानव थियो । बीसदेखि चालीस हजार वर्ष पहिले अफ्रिका तथा पूर्वी एसियाको विभिन्न भागमा विचरण गर्ने त्यस आदि मानवलाई विद्वान्हरूले ‘अस्ट्रेलोपिथेकस’ नाम दिए । दुई लाखदेखि चालीस हजार वर्षपूर्वको ‘नियण्डरथल मानव’को अवधिमा बोली तथा भाषाको माध्यमबाट विचारको आदनप्रदान गर्ने प्रक्रिया सुरु भयो । चालीस हजारदेखि बीस हजार वर्ष पहिले मात्र आधुनिक ‘प्राग मानव’को विकास भयो ।’उपरोक्त सङ्कथनको जगमा उभिएर हेर्दा मानवजातिको कुलपुर्खा एउटै थियो । फरक यत्ति हो आदिम फिरन्ते जीवनमा कसैको घरजम सिन्धुघाँटीमा भयो त कसैको घरजम हिमालमाथि रह्यो । अनि आफूलाई ‘ज्ञान, बुद्धि, रूप–रङले भरिपूर्ण’ मान्ने अर्को मानव प्रजाति युरोप–इरानको पठारमा विचरण गर्दै रह्यो ।पुर्खा एक, सन्तती अनेक ! तर पनि हामीमा विशिष्ठ हुनुको झुटो अभिमान छ । परिणामतः वैदिककालदेखि आजसम्म तथाकथित देववंशी र म्लेच्छवंशीबीच काटाकाट र मारामार कायम छ । आज पनि ‘देववंशीहरु’को सुदर्शनचक्र र शब्दभेदी बाणको निसानामा लाखौँ– करोडौँ ‘दानववंशीहरु’को कत्लेआम भएकै छ । ‘अति सर्वत्र वर्जयत् !’ आउनुहोस् मानव द्वैषी सिउँडीबारमाथि बम ब्लास्ट गर्दै मनुष्य जातिका अद्वैत पुर्खाको जयगान गाऔँ । यो नै मानवता र विश्व भातृत्वलाई जोड्ने सेतु हुनेछ ।