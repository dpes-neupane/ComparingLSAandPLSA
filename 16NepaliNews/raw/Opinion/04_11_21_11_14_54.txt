 मिलेनियम च्यालेन्ज कर्पोरेसन कम्प्याक्टसम्बन्धी विवादले नेपालको सदन र सडक खाडीको मरूभूमिझैँ तातिरहेको बेला म भने दशकौँ पछि फर्किंदैछु । ​पाठकवृन्द ! यसरी उल्टो बाटो हिँड्ने व्यक्तिलाई प्रतिगामी भन्न सक्नुहुन्छ तर विगत नबुझी वर्तमान र भविष्य बुझ्न सकिँदो रहेनछ । अनि पछाडि नफर्की सुखै छैन ।एकैछिन विगततर्फ फकौँ । किनभने राष्ट्रका लागि ‘खतरा’को सङ्केत चिन्ह  हामीले देखिसकेका छौँ । यस देशको जीवनमा अगाडि कृष्णभीरभन्दा डरलाग्दो बाटो पर्छ । त्यसैले अग्रगमनको यात्रा थाँती राखेर एकै छिनपछि फर्केर हेर्दा के नै बिग्रन्छ र ?फर्केर हेर्दा महाकाली, सप्तकोसी, सप्तगण्डकी, राप्ती, भेरी, मेची, बागमती लगायतका नेपालका नदीनालामा धेरै पानी बगिसकेको छ । तर हाम्रा सुक्खा फाँटहरूले ती जीवनदायिनी नदीहरूका अजश्र जलधाराले आफ्ना सुक्खा आँत भिजाउन पाएका छैनन् । लाहुरे दाजुभाइहरूकै नियति भोगिरहेका छन् हाम्रा नदीनालाहरूले पनि । लाहुरे दाजुभाइ विदेशमा रगत, पसिना, आँसु बगाउँदै, अपमानको घुट्को पिउँदै विदेशी शक्तिहरूको स्वार्थ रक्षार्थ खटिन बाध्य छन् । छिमेकीसँगको खुला सीमा, त्यहाँ नेपाल र नेपालीविरुद्ध हुने अत्याचार उनीहरूलाई पनि आलो घाउझैँ पक्कै चहर्याउँछ । नेपालीको वीरता नेपालको रक्षार्थ प्रयोग हुन नसकेकोमा मन कटक्क खान्छ । शासकहरूले व्यक्तिगत, पारिवारिक र बढीमा दलगत स्वार्थका लागि गरेका दुरभिसन्धिहरूका कारण यस देशका वीर सन्ततिहरूले स्वदेशको होइन विदेशीहरूको स्वार्थरक्षार्थ खटिनुपरेको कटु यथार्थ कसैबाट लुकेको छैन ।हामीले मत दिएर जिताएका स्वार्थी शासकहरूले लाहुरे दाजुभालाई झैं हाम्रा नदीनालालाई पनि छिमेकीको सेवामा लगाएका छन् आफ्नो छुद्र सत्ता र शक्तिगत स्वार्थरक्षाका लागि ।हामीले संरक्षण गरेका हिमाल, पहाड, डाँडापाखा, झरना, वनजङ्गल, पाखापखेराबाट निःसृत पानी नेपाल डुबाउन प्रयोग गरिएको एउटा उदाहरण हो कोसी ब्यारेज । कोसी सम्झौता साक्षी छ– हाम्रा तत्कालीन तथाकथित प्रजातान्त्रिक शासकको सहमतिबिना भारतसँग यो सम्झौता हुन सम्भव थिएन ।करिब ६ वर्षअघि वर्षायाममा पूर्वी नेपालको भ्रमणका क्रममा प्रत्यक्ष देखेँ, कसरी कुनै बेला बिहारको दुःख भनिने कोसी मानव निर्मित संरचनाले प्राकृतिक प्रवाह रोकिदिँदा नेपालको दुःखमा परिणत भएको छ । सचेत नेपालीले पढेकै हुनुपर्छ– विक्रम संवत् २००७ सालमा प्रजातन्त्रको स्थापनापछि कसरी नेपाली भूभागमा नेपालकै ढुङ्गा, बालुवा, माटो र भूपू गोर्खा सैनिकहरूको श्रमसमेत परिचालन गरी निर्माण गरिएको यस भीमकाय संरचनाले नेपाल डुबाएर खासगरी बिहारमा बाढी नियन्त्रण गरेको छ । सुक्खायाममा समेत भारतको ठूलो भूभागमा सिँचाइ सुविधा पुर्याएको छ । सप्तगण्डकी नदीको कथा कोसीको भन्दा खासै फरक छैन । कोसी ब्यारेजमार्फत नेपाल डुबाउन दाइ प्रयोग भएका थिए भने ‘गण्डक ब्यारेज’मार्फत नेपाल डुबाउन र भारतीय भूभागलाई फाइदा पुर्याउन उनका सौतेनी भाइ प्रयोग भए ।त्यसो त राजा वीरेद्रको शासनकालमै भारतले कर्णाली नेपालबाट छिन्नका लागि षड्यन्त्रको जालो बुन्न थालिसकेको थियो । राजा वीरेन्द्र भारत भ्रमणमा रहेको बेला विसं २०३० को दशकमै राजालाई कर्णाली सुम्पन चरम दबाब दिएकोबारे मैले कुनै आलेखमा पढेको हुँ । तर  विसं २०६० को दशकमा उही छिमेकीको खटनपटनमा नेपालको सात दलीय गठबन्धनसँग १२ बुँदे सम्झौता भई सङ्घीय धर्मनिरपेक्ष प्रजातान्त्रिक गणतन्त्र स्थापना नहुँदासम्म कर्णाली कब्जा गर्ने भारतीय षड्यन्त्र सफल हुन सकेन । बाह्र–बुँदेपछि त छिमेकीको दानापानीले पोषित हाम्रा शासकहरूले माथिल्लो कर्णाली मात्र होइन, अरुण तेस्रो, तल्लो अरुण लगायतका हाम्रा जीवनरेखाहरू उही छिमेकीलाई सुम्पे । पुस्तौँपुस्तासम्म नेपाल र नेपालीहरूलाई असर पार्ने यस्ता कुकृत्यहरू गर्नुअघि सार्वभौम संसद्मा यस विषयलाई प्रस्तुतसमेत गरेन हाम्रो मत पाएर गठन भएको भनिएको सरकारले ।विसं २०४६ को राजनीतिक परिवर्तनपछि भारतले के पायो त ?इतिहासका पाना पल्टाएर हेर्नुभए थाहा हुनेछ ०४६ को परिवर्तनपछि भारतले अर्काे मुख्य नदीप्रणाली अर्थात् महाकाली नेपालबाट छिनेको छ । टनकपुर ब्यारेजमा उभिएर हेर्नुभए हुन्छ कसरी महाकालीलाई नेपाल डुबाउन र भारत जोगाउनका लागि नयाँ दिल्लीलाई सुम्पेका रहेछन् हाम्रा ‘प्रजातान्त्रिक’ शासकहरूले । वर्तमान प्रधानमन्त्री, बडो राष्ट्रवादी ठानिएका, उनी अघिका प्रधानमन्त्री, छुट्टिई भिन्न भई बसेका यो देशको नाम नै थर भएका अर्का पूर्वप्रधानमन्त्रीको ठूलो योगदान छ महाकालीलाई लाहुरे नदी बनाई भारतको सेवामा खटाउनमा । यी सबैभन्दा ठूलो योगदान त कोसी र गण्डकी बेच्ने विलक्षण प्रजातान्त्रिक समाजवादी दुई महामानवहरूका भाइको छ ।दुई वरिष्ठ पत्रकारले सहलेखनमा तयार गरेको एक अनलाइन आलेखमा कसरी वर्तमान प्रधानमन्त्री र उनका सल्लाहकारहरूले शब्दकोशहरू पल्टाउँदै, छलफल गर्दै प्रस्तावित महाकाली सन्धिमा नेपालको स्वार्थ तल पर्ला भनी सजगता अपनाएको उल्लेख गरेका छन् । भर्खरै प्रजातन्त्रका लागि सङ्घर्ष गरेर आएका, त्यस बखतका बेदाग व्यक्तित्वलाई आफ्नो छविको चिन्ता लाग्नु स्वाभाविकै हो । हुन त दुई महामानवका भाइले प्रधानमन्त्रीका रूपमा २०४८ मा दिल्ली गएर सुटुक्क टनकपुर ‘सम्झौता’मा – सर्वाेच्च अदालतले पछि  सन्धि भनी फैसला गरेको– हस्ताक्षर गरिसकेको अवस्थामा राष्ट्रिय हितमा एक तहको क्षति त भइसकेकै थियो ।जे होस्, अहिलेका ज्यादै राष्ट्रवादी मानिएका पूर्व प्रधानमन्त्री तथा भारतका जासुसी निकायहरूसँग ज्यादै निकट मानिएका वामपन्थी नेता, अहिले तिनै नेतासँग छुट्टिएका अर्का नेता एवं पूर्वप्रधानमन्त्री तथा पूर्वपञ्चहरूको सहकार्यमा महाकाली दान दिइयो । उक्त नदीको उद्गम विन्दुबारेको विवादलाई थामथुम पारेर । वास्तवमा नेपाल लिम्पियाधुराबाट उद्गम भएको कुटियाङ्ग्दी नै महाकाली हो । लिम्पियाधुरा नै महाकालीको उद्गमस्थल हो । अनि लिम्पियाधुरा, लिपुलेक र कालापानी नेपालकै भूभाग हो भन्नेमा कहिल्यै पनि अस्पष्ट थिएन । विवाद झिकेको त भारतले थियो । कालापानीमा काली मन्दिर बनाएर अनि त्यहाँबाट बग्ने एउटा तिरतिरे धारालाई महाकाली नदीको उद्गम बताएर ।नेपाल र नेपालीविरुद्ध अक्ष्यम्य अपराध गरेका यी पात्रहरूप्रति मनमा चरम अश्रद्धा भएकाले यहाँ तिनीहरूको नाम उल्लेख गरेको छैन ।सन् १९६२ को चीनसँगको युद्धमा पराजय व्यहोरी खडिएका भारतीय सैनिकले आश्रय लिएको नेपाली भूभाग हो कालापानी । नेपाली राज्यको नगन्य उपस्थिति भएको फाइदा उठाई भारतले उक्त स्थानमा सैनिक शिविर नै बनायो कालान्तरमा । कतिसम्म भने कीर्तिनिधि विष्ट प्रधानमन्त्री हुँदा नेपालका उत्तरी भूभागबाट चीनका गतिविधि नियाल्न स्थापना गरिएका अन्य सबै इन्डो तिब्बतीयन बोर्डर पुलिस पोस्टहरू हटाउन सकिए पनि यो पोस्ट अहिलेसम्म कायमै रहेको छ । यसबाट पनि स्पष्ट हुन्छ भारतका लागि यस भूभागको महत्त्व ।पिथौरागढदेखि बलात कब्जा गरिएको नेपाली भूभाग हुँदै तिब्बतको मानसरोवर जोड्ने उद्देश्यले सडक नै बनाइसकेको छ भारतले । भारतका तिब्बत जोड्ने अन्य नाकाहरू पनि छन् तर ती नाकाहरूमा हिउँ पर्ने हुनाले बाह्रै महिना सञ्चालन गर्न सम्भव हुँदैन । अर्काे कुरा परिआए अतिक्रमित भूभागलाई रणभूमि बनाउनु भारतको हितमा हुने भएकाले यसो गरिएको हुनुपर्छ । परिआए नेपालको काँधमा बन्दुक राखेर चीनलाई हान्ने भारतीय रणनीति स्पष्ट झल्किन्छ । सम्बन्ध सुमधुर भएको बेला मानसरोवर तीर्थयात्रा सञ्चालन गरी आर्थिक लाभ हासिल गर्नु त छँदैछ । संयोग कस्तो परेको छ भने महाकाली नदी छिमेकीको पोल्टामा प्रयोग गरिएका पात्रहरूकै हालिमुहाली छ सत्तामा अहिले पनि । उतिबेला यी पात्रहरू निष्कलङ्क हुँदा हुन् । अहिले यी स्वार्थमा चुर्लुम्म डुबेका छन्, कलङ्कित छन्, प्रशस्त सम्पत्ति र दुर्नाम कमाएका छन् । सबैभन्दा डरलाग्दो कुरा त अहिले पनि यी पात्रहरू करिब २५ वर्षअघि जत्तिकै प्रज्ञाशून्य छैनन् भन्ने कुनै आधार छैन ।करिब २५ वर्षअघि यिनीहरूले महाकाली सन्धिले नेपाललाई हानि हुने देखेनन् । अहिले सत्तास्वार्थका लागि नेपालमा उत्पादित हरित ऊर्जा अर्थात् जलविद्युत् जति सबै कौडीका भाउमा भारत निर्यात गरेर, चर्काे मूल्यमा पेट्रोल डिजेल र मट्टीतेल आयात गरी नेपाललाई सधैँ हरितन्नम अवस्थामा राखिराख्ने दुरभिसन्धिमा समेत फाइदै फाइदा देखे र संसद्बाट यसको अनुमोदन गराए भनेसमेत कुनै आश्चर्य नमाने हुन्छ । यस्ता दुरभिसन्धिहरूको अर्थ शब्दकोशमा खोजेर मात्रै हुँदैन । शब्दशब्द केलाएर मात्रै हुँदैन । निहितार्थ पनि बुझ्नुपर्छ । देश दुख्नुपर्छ । भूरणनीतिक परिवेश र उद्देश्यहरू पनि बुझ्न सक्नुपर्छ । हाम्रो राजनीतिक नेतृत्वसँग सूचनाका स्रोतहरूको कमी छैन । विषयविज्ञहरूको कमी छैन ।तर २५ वर्षअघिभन्दा झन् भ्रष्ट हुँदै गएको हाम्रो राजनीतिक नेतृत्वमा गजबको प्रज्ञाशून्यता देखिरहेको छु म । यो प्रज्ञाशून्यता प्रायोजित पनि हुनसक्छ तर कुनै सन्दुक रुइतले यसको उपचार गर्न सक्दैनन् ।उपचार खोज्ने प्रज्ञावान् नयाँ नेतृत्वमा हो । तर त्यस्तो नेतृत्व त क्षितिजमा बालसूर्यको रूपमा उदाएको समेत छैन । अन्धकारले राज गरेको यस समयमा सचेत नागरिकहरूले गर्न सक्ने भनेको चेतनाको खेती मात्र हो ।कतिपय विज्ञहरूले नेपालका लागि एमसीसी कम्प्याक्ट भारतका लागि इस्ट इन्डिया कम्पनी जत्तिकै खतरनाक छ भनिरहेका छन् ।देश सङ्कटमा फसेका बेला हजार हात्तीको बल भएको भनिएका दोलखा भीमसेनको समेत पसिना आउँछ । तर हामीलाई केही मतलब नभए जस्तो छ । 