काठमाडौँ । सभामुख चयन, एमसीसी प्रकरण र पार्टी एकताका बाँकी काम टुङ्गो लगाउने विषयमा सत्तारुढ दल नेकपाभित्र अन्तरविरोध, वैचारिक मतभेद र फरक धारणा प्रस्टसँगले बाहिर आएको छ । तर यस्ता अन्तरविरोध र फरक मतको व्यवस्थापनमा नेतृत्वले खासै रुचि देखाएको पाइँदैन । जसका कारण पनि नेकपाले आफ्नो घोषणापत्र र जनतामाझ गरेका प्रतिबद्धता पूरा गर्न कठिन भइरहेको छ ।नेपाल कम्युनिस्ट पार्टी (नेकपा)ले पार्टी एकतापछि प्राप्त गरेको ठूलो उपलब्धि भनेको गत निर्वाचनमा पाएको झण्डै दुई तिहाइ मत हो । जनमत पाएपछि यो पार्टीले सरकार पनि निर्माण गर्‍यो । जनमत पाएसँगै जनताले यो सरकारसँग असाध्यै ठूलो अपेक्षा गरेका थिए । त्यो अपेक्षामध्ये एक हो– शीघ्र परिवर्तन । यो नेपालीहरुको पहिचान पनि हो । तर जनताको अपेक्षाअनुसार काम नभएपछि निराशा फैलाउने काम हुन थाल्यो । यही क्रममा सरकारप्रति सामाजिक सञ्जाल र मिडियाहरुमा चर्को आलोचना सुरु हुनपुग्यो । सजिलै र सहजै गर्न सक्ने कामहरुमा पनि नेताहरुको आआफ्नै अडान र स्वार्थका कारण धकेलिँदै जान थालेपछि आलोचकहरुलाई थप आलोचना गर्ने बाटो बन्दै गयो ।तत्काल सभामुख चयनसभामुख चयन प्रक्रियामा भएको ढिलाइ अहिलेको सबैको चासो र जल्दोबल्दो विषय हो । सभामुख भनेको संसदको नेता पनि हो । पोर्टफोलियोको हिसाबले संविधानले ५औँ स्थानमा राखेको पद हो सभामुख । तत्कालीन सभामुख कृष्णबहादुर महराको बहिर्गमन अत्यन्तै दुखद् त छँदैथियो । त्यो पार्टी, संस्था र राष्ट्रका लागि पनि दुखद् थियो ।त्यो तीतो इतिहासलाई छाडेर हेर्दा यति लामो समय सभामुख रिक्त हुनु मुलुकका लागि पनि हितकर हुँदैन्, छैन । त्यसकारण संसद सुचारु गर्न अविलम्ब सभामुख चयन प्रक्रिया सुरु गर्नुपर्छ । संसदमा जनताका आवाज मुखरित हुनुपर्छ । संसदले थुप्रै विधेयक पास गर्नुपर्ने छ । संसदमा सरकारले गर्ने दैनन्दिन कामहरुको ध्यानाकर्षण गराउनु छ । संसद सुचारु गर्नका लागि पनि सभामुख चयनलाई प्राथमिकता दिनुपर्छ । यसका लागि सत्तारुढ दल नेकपाले अग्रता लिन जरुरी छ ।सभामुख चयन गर्ने सवालमा बाहिर यो समूह र त्यो समूह भनेर जसरी नेताहरु विभाजित भएको भनेर प्रचार भइरहेका छन्, यो नेकपाका नेता कार्यकर्ताका लागि मात्रै होइन सबै जनताका लागि अप्रिय कुरा हो ।केन्द्रीय कमिटी फेरि नसरोस्नेकपाको लामो समयसम्म केन्द्रीय कमिटी बैठक बसेको छैन । विधानले ६ महिना भने पनि एक वर्ष कटिसक्यो । यस्तो अवस्थामा नेताहरुको जतिसुकै व्यवस्तता भए पनि जतिसक्दो चाँडो केन्द्रीय कमिटी बैठक बस्नुपर्छ । ठूलो संरचना भएकाले त्यसको व्यवस्थापन गर्न सकिँदैन भन्ने नेताहरुलाई लागे पनि अझै ढिला गरियो भने त्यसको असर गम्भीर पर्नसक्छ । अहिलेलाई पुुस २३ बाट माघ १५ मा तोकिएको छ, त्यो मिति नसरोस् भन्ने आम नेता कार्यकर्ताको चाहना छ । अब बस्ने केन्द्रीय कमिटीमा पार्टीका मूल एजेन्डा प्रस्तुत गर्ने र त्यहाँ गु्रप विभाजनको माध्यमबाट राख्ने र त्यसले ठोस दिशा निर्देश गर्नुपर्छ । अबको बैठकमा उठ्नुपर्ने धेरै मुद्दा छन्, जसमध्येको मूल मुद्दा समसामयिक राजनीतिक परिस्थिति, स्थानीय र प्रदेश र केन्द्रीय सरकारले गरेका कामहरुको समीक्षा हुनुपर्छ । अर्को कुरा पार्टी एकताका बाँकी सबै काम त्यसबेलासम्म गरिसक्नुपर्छ र मुलुकको समृद्धिका लागि सिङ्गो पार्टीपङ्क्तिलाई एक ढिक्का बनाएर परिचालन गर्नसक्नुपर्छ ।एमसीसीबारे ठोस धारणा आवश्यकयो सरकार र पार्टीले तत्काल निर्णय गर्ने अर्को प्रमुख मुद्दा हो– एमसीसी । अघिल्लो सरकारले अमेरिकासँग गरेको एउटा सहमति हो– मिलेनियम च्यालेन्ज कर्पोरेसन । जसले नेपालको विद्युत् प्रसारण लइन र सडक विस्तारको काम गर्न ५५ अर्ब रकम अनुदान दिने भनिएको छ । यो विषयबारे नेपालमा चर्को बहस भइरहेको छ । नेकपामा त स्थायी कमिटी बैठकमै छलफल भएको विषयले झण्डैझण्डै पार्टी नै विभाजित हुने त होइन भन्ने अवस्था हुन पुगेको छ ।इन्डोप्यासिफिक स्ट्राटेजीकै एउटा अङ्ग हो कि भनेर आशङ्का र प्रश्नहरु उठिरहेका छन् । यसलाई संसदबाट अनुमोदन गर्नुपर्ने भन्ने प्रावधान राखिएको छ । त्यसकारण यस विषयमा  बहस र छलफल हुनु नराम्रो होइन तर यो बहस धेरै तन्काउनु पनि हुँदैन । सडकमा छताछुल्ल पारेर बहसको विषय बनाउनु जायज हुँदैन । त्यसैले नेकपाले एमसीसीबारे छिटोभन्दा छिटो ठोस निर्णय गरेन भने नेता कार्यकर्ता तलदेखि माथिसम्म दुई भागमा विभाजित हुने खतरा छ । पार्टीले निर्णय गरेर आधिकारिक धारणा सार्वजनिक गर्‍यो भने जनमत विभाजित हुनबाट रोकिन्छ ।पार्टी सदस्यताको एकीकरणपार्टी एकताका धेरै काम सकिएका छन् । केही बाँकी रहेका सम्पर्क मञ्च, विदेशका कमिटीहरु र पार्टी सदस्यता नवीकरणका काम नहुँदा अन्योल कायमै छ । त्यसमध्ये सबैभन्दा महत्त्वपूर्ण काम पार्टी सदस्यता एकीकरणकै हो । सदस्यता एकीकरण नभई कुनै पनि तहको अधिवेशन सम्भव छैन । सदस्यता एकीकरण नगरी कुनै पनि फोरममा औपचारिक अनुमोदन गर्न सकिँदैन । त्यसकारण सङ्गठन विभागले यो कामलाई तीव्रता दिनुपर्छ र आउँदो केन्द्रीय कमिटी बैठकमा अर्को यो एजेन्डा बनाउन जरुरी छ ।२०७४ सालमा स्थानीय, प्रदेश र सङ्घीय निर्वाचन भयो । यी तीनै तहको निर्वाचनपश्चात तीनै तहमा बहुसङ्ख्यक स्थानमा नेपाल कम्युनिस्ट पार्टीले चुनाव जित्यो । सङ्घीयता कार्यान्वयनपछि स्थानीय तहबाट पनि धेरै काम हुन्छन् भन्ने आम बुझाइ थियो, त्यो गलत होइन । प्रदेश पनि मानिसहरुको पहिचानसँग जोडिएको थियो । सिंहदरबारको अधिकार गाउँ लैजाने भनेर यसको व्याख्या पनि भयो । त्यो अनुसार तीनै तहका सरकार बने, त्यो पनि नेकपाकै नेतृत्वमा । तर ती सरकारहरु प्रतिको असन्तुष्टि जनतामा त्यतिकै रह्यो ।भएका राम्रा काम पनि हामीले जनस्तरमा पुर्‍याउन सकेका छैनौँ । जुन पार्टी एकीकरणको विलम्बकै कारण थियो । अब सरकारको नेतृत्वकर्ता दल पनि भएकाले नेकपाले विशेषगरी स्थानीय र प्रदेश सरकारका यो अवधिमा भएका कामहरुको ठोस मध्यावधि समीक्षा विस्तारित बैठकहरुबाट गर्नुपर्छ । त्यो समीक्षा वस्तुपरक हुनुपर्छ । यही समीक्षका आधारमा ठोस सिंहावलोकन गर्दै आगामी दिनको रणनीति तय गर्दै स्थानीय तथा प्रदेश सरकारलाई जनमुखी बनाउन सक्नुपर्छ । जसले आउँदा दिनमा जनता यो सरकार साँच्चै कम्युनिस्टको सरकार हो रहेछ भन्ने व्यवहारमै देखाउन सक्नुपर्छ ।(नेकपाका सांसदसमेत रहेका भट्टराईसँग कुराकानीमा आधारित ।)    #नेकपा#एमसीसी