सारै चिन्तामा परिएको छ । जीवनभर गरेको राजनीति सेवालाई जीवनको अन्तिम क्षणमा जहाँबाट आएको त्यहीँ पुगिने भयो कि भनेर भन्दै थिए एक इमानदार कम्युनिस्ट नेता  । तर राजाकै झल्को दिनेगरी काम गर्नेको फेलामा चाहिँ परियो । राजतन्त्रमा नै रमाइरहेकाको, वर्तमान परिवर्तन आवश्यक नै नभएको दाबी गर्ने, ०४७ को संविधान नै उत्कृष्ट संविधान भनेर सत्तामा रजाइँ गरी बसेको हठी—दम्भी अनि सन्की चतुरेको चपेटामा परियो भन्दै छन् उनी ।  फलस्वरूप प्रतिनिधि सभा विघटनको घोषण गर्न सके । पाँच वर्षका लागि जनताले नेकपालाई काम गर्न दिएको तर अढाइ वर्षमा नै फेरि चुनावमा धकेलिदिए ।यो काम चरम भ्रष्टाचार हो । अक्षम्य राज्यविरुद्धको अपराध हो । यसलाई सजाय गर्ने कुनै निकाय सक्रिय छैन । तसर्थ राजाकै थान्कोमा बसे भन्न असजिलो छैन । राजाको पनि दल थियो पञ्चायतकालमा । उनको दलको नाम पञ्चायत थियो । जहाँ जनता सदस्य हुन पाइँदैनथ्यो । उनले मनोनयन गरेका, उनले तोकेका, उनका परिवार, उनका निकायले अनुमति दिएका मात्र उक्त दलमा हुन्थे । चुनाव उनले तोकेको प्रक्रिया अनुसार काम हुन्थ्यो । अहिले पनि प्रधान मन्त्रीको नेकपामा यही आदेशअनुसार सदस्य मनोनयन, विधान संशोधन उनकै मनोनयनबाट भइरहेको देखिन्छ । त्यहाँ कुनै विधान, कानुनको मतलब देखिँदैन । दाया बायाँ स्वकीय सचिव, सल्लाहकारको हैसितमा केही रकमी मान्छे राखेर काम भइरहेको देखिन्छ । विचरा ती राजाका अगाडि मुख फोर्न आँट गर्न सक्ने अवस्थामा छैनन् किनकि बोल्यो कि गयो । अब दलको नाममा प्रधान मन्त्री निर्दल भएर चल्ने भए । म दलको वैठकमा जान्न, निर्णय पनि मान्दिनँ भनेपछि दलले विधानअनुसार आवश्यक कार्य गर्छ भन्ने आशङ्काले योजनाबद्ध प्रतिनिधि सभा विघटन गर्नेले दलको नाममा हैन निर्दलको नाममा शासन गरिरहेका छन् । राजाको पञ्चायत शैलीको दल । उनले तर्क गर्दछन् कि मलाई दलले काम गर्न दिएन सधैँ बाधा मात्र गरिरह्यो । होला उनको कुरा विश्वास गरौँ तर दलको रिस देश र जनतालाई पोख्न वा राज्यलाई नोक्सान पार्न पाइन्छ ? यो प्रश्न सिङ्गो देशको छ । उनको दललाई पो उनले कारबाही वा बसमा पार्न प¥यो त । बाधा गर्नेलाई तह लगाउनु प¥यो । त्यही सामना गर्नु प¥यो, जनप्रतिनिधि संस्था विघटन गर्न पाइन्छ ? संविधान नमान्न पाइन्छ ? २०४७ को संविधानले संसदले सरकारलाई काम गर्न दिएन भने प्रधानमन्त्रीले प्रतिनिधि सभा विघटन गर्न सक्ने व्यवस्था गरेको थियो । त्यस बेला पनि दलले बाधा गरेकोमा विघटन गर्न पाइने होइन । संसदले सरकारलाई बाधा गरेमा प्रमले विघटन गर्ने व्यवस्था हो । संसदले बजेट, नीति तथा कार्यक्रम असफल बनाउने कार्य गरेमा संसद् विघटन गर्न सक्ने हो । त्यही व्यवस्था देखाएर मनमोहन, गिरिजा, सूर्यबहादुर, शेरबहादुरले गरे । त्यो देखेको वर्तमान प्रमले फेरि २०४७ को संविधानको झल्कोमा वर्तमान प्रतिनिधि सभा विघटन गर्न पुगे । वर्तमान अवस्थामा नेपालको संविधान ०७२ मा बनेको छ भन्ने कुरा २०४७ को संविधानप्रति माया प्रेम हुने नै सरकारमा भएकोले विघटनको तृष्णा मेटे । उनले जनतालाई पनि ०७२ को संविधान पढाउन चाहेनन् । स्कुलमा पाठ्यक्रम पनि राख्न लगाएनन् । संविधान पढ्न पढाउन चाहेनन् । राष्ट्रपतिलाई भुलाएर, जनतालाई धोखा दिएर व्यवस्थालाई धरापमा पारे । ज्ञानेन्द्रले स्थानीय चुनाव गराए जस्तै गर्ने धृष्ठता गरे । संसद विघटन गरेर जनतामाथि घोर पाप गरे । देशको विकास अवरुद्ध गरे, राज्य कोष दुरुपयोग गरे, जताततै लथालिङ्ग पारे । संस्थागत भ्रष्टाचार बढाए, राष्ट्र सेवकको मनोबल गिराए, किसान मजदुरका समस्या बेवास्ता गरे सङ्क्रामक रोगले दपेटेको कालमा उपचार व्यवस्था लापरबाही गरे, सुरक्षा निकायलाई बेइज्जती गराए ।राज्यको आधिकारिक निकायबाट गैरसंवैधानिक कार्य भयो भने त्यो मिलेन भनेर प्रतिनिधि सभाका सदस्यहरु र नेपाली जनता रिट जान बाध्य भए । नयाँ संविधानमा पुरानो चेतको थोत्रो जीर्ण व्यक्तिको सरकार बन्यो । यो नै अभिसाप हो । संविधान र सरकारको तालमेल मिलेन । बाली र बारीको वातावरण नमिलेपछि अन्न नफल्ने नै भयो । मिहिनेत सारा खेर गयो । २०६२ देखि २०७२ सम्मको नेपाली श्रम खेर जान नदिन नयाँ संविधानसँगै नयाँ सबल सरकार चाहिन्थ्यो । त्यो पूरा गर्न सकेनन् क. प्रचण्डले । यो नै उनको ठूलो भूल हो । संसारमा संसदीय व्यवस्था आआफ्नै मौलिकतामा छन् । बेलायतको संविधान र जापानको संविधान मिल्दैन । भारतको संविधान र नेपालको संविधान मिल्दैन । नेपालको संविधान वेस्ट मिनिस्टर प्रणालीमा आधारित मात्र छैन । केही कुरा मिल्छ केही कुरा मिल्दैन । यो सुधारिएको संसदीय प्रणाली हो । यहाँ संसदबाट प्रधान मन्त्री चुनिन्छ संसदबाटै प्रधानमन्त्री हट्छ । बेलायतमा पनि हाउस अफ कमनमा अविश्वासको प्रस्ताव राखेर प्रधानमन्त्री हटाउने व्यवस्था छ । हामीकहाँ पनि त्यो व्यवस्था छ । प्रधानमन्त्रीले त्यो सामना गर्नुपर्छ नत्र संसदसँग भागेको हुन्छ । विघटन त बेलायतमा अविश्वासको प्रस्ताव राखेपछि पनि अर्को प्रधानमन्त्री चुन्न नसकेमा मात्र विघटन हुन्छ । सदनमा साठी प्रतिशतभन्दा बढी विघटनको पक्षमा मत भएमा मात्र विघटन हुन्छ । नेपालमा त सदनमा यो विषयको प्रवेश नै पाएन ।  प्रतिनिधि सभा प्रधान मन्त्रीले विघटन गर्ने होइन । प्रधानमन्त्री चुन्न नसक्ने भएमा आफैँ विघटन हुने हो । यही सिद्धान्तमा आधारित छ हाम्रो व्यवस्था । यहीले त प्रधानमन्त्रीले संविधानको धारा १०० निष्क्रिय पारिदिनुभयो । अब आउने प्रधानमन्त्रीले पनि विघटन गर्न पाउने भन्ने व्याख्या गर्न थाल्नुभयो । जनताविरुद्ध यो ज्यादती पनि अति भयो । संविधान सभाको बेइज्जति गरे । दुई वर्षसम्म संसदले अविश्वासको प्रस्ताव ल्याउन नै सक्दैन । त्यसपछि  एक पटक अविश्वासको प्रस्ताव राख्ने अनि पुनः एक वर्ष ननाघी फेरि  अविश्वासको प्रस्ताव राख्न पाइँदैन । यो व्यवस्था बेलायतमा भारतमा छैन । अविश्वासको प्रस्ताव प्रधान मन्त्रीलाई राख्दा सो प्रस्तावमा अब बन्ने प्रधानमन्त्रीको नाम प्रस्ताव गर्ने व्यवस्था हाम्रो संविधानमा छ । तर जापानको संविधानमा छैन । नर्वेको संविधानमा छैन । त्यसो भएर अरूको देशको कुरा सुनेर हाम्रो संविधान अनदेखा गरेर प्रतिनिधि सभा विघटन त देशद्रोही वा मूर्खले मात्र गर्छ ।हाम्रो संविधान संसदीय प्रणाली पनि अपनाएको छ । त्यसमा राष्ट्रपतीय पद्धतिका कुरा पनि छन् । जस्तो संविधान अनुरूप नियुक्ति गर्ने कयौँ पदमा संसदीय सुनुवाइको व्यवस्था छ । जापानमा छैन । संवैधानिक पदका पदाधिकारीलाई महाभियोगको व्यवस्था हाम्रो संविधानमा गरिएको छ, बेलायतमा छैन । तसर्थ हाम्रो संविधान अनुरूप चल्ने कि विदेशी अभ्यास पढेर सुनेर हाम्रो देशमा शासन गर्ने ? मूल प्रश्न यही हो । संविधान बनाउँदा जेजे मन परेको थिएन । त्यो त्यो उल्लङ्घन गर्नका लागि प्रधानमन्त्री बनेको स्पष्ट नै देखियो । गणतन्त्रविरुद्ध नारा लगाएकै बेला विदेशीलाई नेपाल गणतन्त्र हो, सङ्घीय हो, लोकतान्त्रिक हो भनेर चिनाउन नचाहाने गरी सर्कुलर किन ? प्रदेश केन्द्रको राजनीतिक युनिट हो भनेर राजावादीको नारा लागेको बेला भन्ने किन ? सुनुवाइको व्यवस्था निष्प्रभावी बनाउन संसदीय नियमावली कमजोर पार्न कोसिस किन ? महाभियोग संसदले लगाउने विशेषाधिकार हो । यसलाई अदालतको सिङ्गल बेन्चले अन्तरिम आदेशबाट रोकेपछि स्वागत गर्ने किन ? संवैधानिक परिषद्लाई निष्क्रिय पार्न अध्यादेश किन ? यी सबै चिज संविधान बनाउँदा नै यिनका फरक मत थियो । तर घिसारेर संविधान बनाउन बाध्य पारिएको अहिले पनि यदाकदा स्वीकार्छन् । तसर्थ संविधानको मूल मर्मको विरोधी हो । ०४७ को संविधानको प्रेमीलाई प्रचण्डको सहयोगमा सरकारमा लगियो । यसैको प्रतिफल हो संसद विघटन ।अब प्रदेश विघटन गरेर प्रदेशको औचित्यता छैन भनाउने हो । संसदमा जति विधेयक आए ती प्रायः सङ्घीयता र समानुपातिक समावेशी सिद्धान्तविरुद्धमा आएका छन् । यो दोष कर्मचारीको मात्र हैन सरकारको नेतृत्वको हो । प्रतिनिधि सभा विघटन हुनै सक्दैन भनेर धेरै बोलियो लेखियो । अक्षर जान्ने जोकोहिले संविधान पढ्दा प्रतिनिधि सभा अहिले विघटन गर्नै मिल्दैन भनेर स्पष्ट बुझ्छन् । यतिसम्म बुझ पचाउने प्रतिगामि हठीलाई सरकार सुम्पने हामी कम दोषी छैनौँ । नेता क. प्रचण्ड पनि दोषी यस अर्थमा देखिन्छ ।जहासम्म ताजा जनमतका लागि  विघटन गरेको भन्ने सुनिन्छ । जनमत कहिले कसरी कुन विषयमा गर्ने ? भन्ने कुरा संविधानमा नै लेखेको छ । यो लिखित संविधान हो प्रधान मन्त्रीको आदेशले जनमतमा जाने होइन । हाम्रो देशको व्यवस्था संवैधानिक सर्वोच्चता हो । संसदीय सर्वोच्चता समेत होइन । प्रधान मन्त्री राष्ट्रपति समेत संविधानअनुसार चल्नुपर्छ । हाम्रो संविधानले प्रतिनिधि सभाको निर्वाचन पाँच पाँच वर्षमा हुनेछ भनी किटान गरिएको छ । धारा ७६ (७) अनुसार ४  तरिकाका प्रमले विश्वासको मत लिन सकेनन भने ५औँ तरिका       (अल्पममत) को प्रमले प्रम चयनको अब सम्भावना छैन भन्ने कुरा पुष्टि गर्नुपर्छ । अनि मात्र संसद् विघटन भई निर्वाचन हुन्छ । विघटन गर्न बहुमतको प्रमले सक्दैन । त्यसमा पनि धारा ७६  निर्वाचनलगत्तै पछि वा सुरुको व्यवस्था हो । तीन वर्ष प्रधान मन्त्री हुने बहुमत कायमै रहने । अविश्वास छल्ने कार्यका लागि हैन । यही सिद्धान्त अपनाएर प्रतिनिधि सभा विघटन गर्न नमिल्ने गरी संविधान बनाइएको हो ।