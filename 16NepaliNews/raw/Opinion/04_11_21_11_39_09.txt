यो कालखण्ड अर्थात् आधुनिक नेपालको पछिल्लो कालखण्डका शान्ति नायकका रूपमा लिइने गिरिजाप्रसाद कोइरालाको महाप्रयाण भएको पनि १० वर्ष भएछ ।  जो छैन, उसको त स्मरण गर्ने हो । कसैको स्मरण गर्दा पनि कारण त चाहिन्छ । गिरिजा बाबुको स्मरण गर्दा पछिल्लो कालखण्डमा उहाँले सुरु गरेको शान्ति प्रक्रियाको त्यो दूरगामी प्रयत्नकै प्रसङ्ग सबैको स्मृतिमा ताजै छ । पछिल्लो पुस्ताका लागि त्यो दन्त्यकथाको विषय जस्तो पनि हुनजान्छ ।यही बेलामा सबैको ध्यान बम र बन्दुकको भाषा मात्र बोलिरहेको तत्कालीन नेकपा माओवादीलाई आफू सत्तामा समेत नभएको बेलामा पनि शान्ति प्रक्रियामा ल्याएर मूलधारको संसदीय राजनीतिमा ल्याउने क्रान्ति र शान्तिका मिश्रित संवाहक गिरिजाप्रसाद कोइरालाको स्मरण हुन थालेको छ । यसो त २०६६ साल चैत ७ गते उहाँको निधन भएकाले पनि चैतको योबेला पनि उहाँलाई स्मरण गर्ने नै समय हुँदै हो ।जहाँसम्म तत्कालीन नेकपा माओवादीको प्रसङ्ग छ, उसको मान्यताविपरीत उसलाई लोकतान्त्रिक मूलधारमा ल्याउन गिरिजा बाबुले निर्वाह गर्नुभएको भूमिकाका लागि नै आजको कृतज्ञ नेपाल र नेपालीले लाखौँ वर्षसम्म सम्झिरहनेछन् । उहाँले सशस्त्र सेना भएको एउटा हिंसामा विश्वास गर्ने दललाई सहमति, सम्झौता र सहकार्य रूपी शान्तिपूर्ण मार्गबाट नेपाली राजनीतिमा स्थापित गर्नुभयो जुन प्रजातान्त्रिक संस्कार थियो र प्रजातन्त्रप्रतिको अटुट आस्था र अविचलित सिद्धान्त थियो ।पछिल्लो अवस्थामा उहाँप्रतिको सम्मानमा कमी देखिन्छ, उहाँको पार्टीभित्र र सरकारबाट पनि । उहाँको कर्म गर्ने तर त्यसको परिणामलाई भविष्यमा छोड्ने बानीले धेरै कुरामा नेपाल निःसर्त अगाडि बढेको थियो । भारत र चीनसँगको सम्बन्धमा उहाँको स्पष्ट धारणा भएकाले विवाद देखिएन र पश्चिमाहरुसँग उहाँको एउटै गुनासो थियो, उनीहरु प्रजातन्त्रको कुरा त गर्छन् तर तेस्रो विश्वमा प्रजातन्त्रलाई दिगो रूप दिन रुचि देखाउँदैनन् । उहाँको व्यक्तित्वले पनि मुलुकको श्रेय बढेको थियो जसले गर्दा सत्तामा हुनु वा नहुनुभन्दा उहाँको धारणाप्रति अन्तर्राष्ट्रिय जगत चासो राख्थ्यो । भन्नुहुन्थ्यो— तत्कालीन श्रीलङ्काका राष्ट्रपति महेन्द्र राजापाक्षे (जो अहिले प्रधानमन्त्री छन् श्रीलङ्कामा)ले तमिल विद्रोहीविरुद्ध जुन बाटो रोजे श्रीलङ्कामा, मैले त्यो बाटो रोजिनँ । जे परिणाम आओस्, म शान्ति प्रक्रियामा माओवादीलाई ल्याएरै छोड्छु । यो भनाइ राजापाक्षेले उहाँलाई निवासमै भेटेर कुरा गरेपछि सुनाउनु भएको थियो कार्यकर्ताहरुलाई ।नेपाल नयाँ नयाँ सङ्कथनमा जेलिएको छ र कुन चाहिँ तर्क र सङ्कथन आजका लागि आवश्यक हो भन्ने कुरामा नै एकमत हुनसक्ने अवस्था देखिएको छैन । नेपाल कम्युनिस्ट पार्टी (नेकपा)को प्रचण्ड बहुमतको सरकार छ तर राजनीतिक कुरामा अलमल छ । कुन कामलाई प्राथमिकता दिने र कुन कामलाई प्राथमिकता नदिने भन्नेमा  अलमलमा परेको देखिन्छ ।*****नेपालको राष्ट्रिय सेना सदैव मेरा पक्षमा छन् भनी सधैँ लोकतन्त्रलाई बन्धक बनाउने यहाँ राजतन्त्र पनि थियो । जनवादी गणतन्त्रका लागि सशस्त्र युद्धरत माओवादी पनि सेनासहित यही देशमा थियो । एउटा निहत्था व्यक्तिले सशस्त्र समूहलाई हतियार बिसाउन उत्प्रेरित ग¥यो, राजालाई गद्दी छोड्न बाध्य पा¥यो र दुवैथरिले यो प्रक्रियाको कारक तत्व लोकतान्त्रिक प्रणाली नै रहेको स्वीकार गरे । *****राजनीतिको प्रक्रिया पनि अलमलमा नै जेलिएको छ । मुलुकले राजनीतिक रूपमा स्थिरता पाउन सकेको देखिँदैन । मानिएको थियो– स्थिर सरकार आएपछि पक्कै पनि मुलुकले राजनीतिक रूपमा सहमति र सहकार्यको रूपरेखामा काम गर्नेछ ।  एकातिर विखण्डनको नारा लगाउने सीके राउत नयाँ जनमत नामक पार्टी खोलेर निर्वाचन आयोगमा दर्ता भएर निर्वाचनमा भाग लिए तर  मधेसले उपनिर्वाचनमा वास्ता गरेन भन्ने छ । पहिलेको माओवादीले समेत नेकपा भएर चलाएको सरकारले पहिलेको माओवादीको एउटा भँगालो भूमिगत नेकपा विप्लव समूहले चलाएको क्रियाकलापलाई प्रतिबन्ध लगाएको अवस्था छ ।सीके राउतको विखण्डन नीतिमा  देखिएको भनिएको परिवर्तन र विप्लव समूहप्रति सरकारको लगाएको प्रतिबन्ध दुवैमा फरक फरक सङ्कथन प्रयोग भएको पाइएको छ । धेरै विवादसँग यी दुई धारणा कसरी मुखरित होलान् भावी दिनमा ? तर्क जारी छ । आफूलाई मधेस राज्यको प्रतिनिधि मान्ने पक्ष मूलधारमा आएको मानिन्छ एकातिर भने आफूलाई राष्ट्रवादी कम्युनिस्ट मान्ने शक्ति प्रतिबन्धित हुन पुगेको छ । बमको भाषा बोलिरहेको छ ।सरकार भन्छ— विखण्डनवादी अखण्डतामा आएकोमा किन टाउको दुख्छ होला ? अनि आतङ्क मच्चाउने र चन्दा असुली गरेर दुःख दिनेलाई प्रतिबन्ध लगाउँदा किन कोकोहोलो हुन्छ ? फेरि अतीतको माओवादी पक्षलाई सरकारले ध्वस्त पारेको भनिन्छ एकातिर भने अर्कोतिर उनीहरु अझ सशक्त बनेको बताउन थालेका छन् । विवादास्पद भनाइ आइरहेका छन् । एउटा नेपाली उखान छ– फर्सीमाथि चुलोसी परे पनि या चुलेँसीमाथि फर्सी परे पनि काटिने त फर्सी नै हो । सरकारबाट गल्ती हुँदा होस् कि दलहरुबाट गल्ती हुँदा होस् मार पर्ने त नेपाललाई नै हो ।गिरिजाबाबुमा एउटा दृढता थियो प्रजातन्त्र भनौँ या लोकतन्त्रप्रति विश्वास थियो प्रजातान्त्रिक वा लोकतान्त्रिक परिपाटीमा । उहाँ, जस्तोसुकै अवस्थामा पनि लोकतन्त्रका प्रतिको आफ्नो विश्वासमा कतै आँच आउन दिनु हुन्थेन । अरू त अरू, लोकतन्त्रविरुद्ध तत्कालीन अवस्थामा जोजो  लागे, ती सबैलाई उहाँले लोकतन्त्रका पक्षमा लाग्न प्रेरित गर्नुभयो । त्यसमा प्रतिबद्धता जनाउनसमेत मौका दिनुभयो ।यसको स्पष्ट अडान २०४६ सालको संयुक्त जनआन्दोलनमा देखियो । जुनजुन आस्थामा जोजो भए पनि, जोजो लोकतन्त्रका पक्षमा देखिए वा रूपान्तरित भए, ती अहिले पनि मूलधारको राजनीतिमा लोकतान्त्रिक प्रक्रियामा देखिएका छन् । त्यसको उदाहरणमा लिन सकिन्छ, त्यो बेलाको नेकपा माले पछि गएर एमाले भयो अनि तत्कालीन संयुक्त जनमोर्चा जोपछि गएर नेकपा माओवादी बन्यो । अहिले आएर मूलधारको नेपाल कम्युनिस्ट पार्टी (नेकपा) भएर प्रजातान्त्रिक सरकारको एकीकृत दलको रूपमा छ ।राजतन्त्रलाई समेत लोकतन्त्रका पक्षमा लाग्न रूपान्तरित हुन मौका दिँदा आफ्नो मुढेबलका आधारमा, संविधानमा बाँधिएको भनिएको राजतन्त्र असंवैधानिक रूपमा प्रस्तुत हुँदा राजतन्त्र नेपाली राजनीतिबाट सदाका लागि बिदा भयो । तर फ्रान्समा जस्तो राजतन्त्रका पक्षधर वा राजा वा राजपरिवारलाई सखाप नगरी मुलुकको राजनीतिमा लागिरहनका लागि छुट दिनु नै गिरिजा बाबुको महान लोकतान्त्रिक निष्ठा थियो । त्यसको प्रशंसा  जति गरे पनि सकिँदैन । प्रजातान्त्रिक मूल्यको कसरी परिपालन हुन सकेको रहेछ भन्ने अहिले आएर स्पष्ट भएको छ ।गिरिजा बाबुको हक्की स्वभावका कारणले कतिपयलाई  गाह्रो पनि परेको थियो होला । उहाँको लोकतन्त्रप्रतिको निष्ठाका कारणले कतिपयलाई उहाँको व्यक्तित्वलाई आफ्नो पक्षमा अनुवाद गर्न अप्ठ्यारो पनि परेको थियो होला । उहाँको लोकतन्त्रप्रतिको योगीझैँ सैद्धान्तिक तथा व्यावहारिक जीवन प्रक्रियाले कतिलाई नेपाली काँग्रेस एउटा चपाउन र पचाउन  नसकिने कडा वस्तुझैँ पनि लागेको थियो होला । जीवनका उत्तराद्र्धमा उहाँमा दिनानुदिन बढ्दै गएको लोकतान्त्रिक प्रक्रियाप्रतिको आस्था र प्रयोगको झन् विस्तारित रूप नै आजको सङ्घीय लोकतान्त्रि गणतन्त्र नेपाल हो ।एउटा अचम्भ के भयो भने राजतन्त्रले समेत गणतन्त्रका पक्षमा आफूलाई सहर्ष स्वीकार गरेको र नेपाली सेनाले समेत आफूलाई गणतन्त्रको पक्षमा अनुवादित गरेको यो क्षण नै नेपाली राजनीतिको अनुपम समय थियो । वास्तवमा राष्ट्रिय मेलमिलाप त्यही थियो र समाज रूपान्तरणको एउटा अनुपम उदाहरण पनि त्यही थियो । यसमा गिरिजाबाबु नै केन्द्रीय भूमिकामा देखिनु भएको थियो । त्यो बेलामा गिरिजाबाबु नै राज्यको महत्तम कार्य सम्पादन गर्ने ठाउँमा नहुनुभएको भए..., उत्तर अनुत्तरित नै रहने छ । एउटा कुरामा भोलिको पुस्ताले कति विश्वास गर्लाः यहाँ राजतन्त्र पनि थियो । यहाँ जनवादी गणतन्त्रका लागि सशस्त्र युद्धरत माओवादी पनि सेनासहित यही देशमा थियो, एउटा निहत्था व्यक्तिले सशस्त्र समूहलाई हतियार बिसाउन उत्प्रेरित ग¥यो । राजालाई गद्दी छोड्न बाध्य पा¥यो र दुवैथरिले यो प्रक्रियाको कारक तत्व लोकतान्त्रिक प्रणाली नै रहेको स्वीकार गरे । आफू निहत्था नै रहेर जनसेना भएका माओवादीलाई पनि लोकतन्त्रको मूलधारमा ल्याउने र नेपालको राष्ट्रिय सेना सदैव मेरा पक्षमा छन् भनी सधैँ लोकतन्त्रलाई बन्धक बनाउने राजालाई पनि लोकतन्त्रको न्यानो अभिभावकत्वमा शरण दिने दुवै काम एकै पटक भए । त्यसैले गिरिजा बाबुलाई सदैव सम्झिनु पर्दछ भन्ने राजनीतिक विश्लेषकहरुको तर्क रहँदै आएको छ ।त्यस्तो जटिलतम र सङ्क्रमणकालको अत्यन्त तरल अवस्थामा पनि अन्तरिम संविधान ल्याउने, संविधान सभाको निर्वाचन गर्ने र मूलधारको राजनीतिमा आएको माओवादीलाई सत्ता सुम्पँदै आफू प्रमुख प्रतिपक्षमा बसेर उसलाई बाटो देखाउने काम भएको थियो । यो एक प्रकारको किंवदन्ती हो । यस्तो काम नेपालमा सहजताका साथ गिरिजा बाबुको नेतृत्वमा सम्पन्न भएको थियो । आजको तेस्रो विश्वमा त्यस्ता नेता अहिले चाहिँ देखिएका छैनन् । नेपालमा उहाँको कमी अहिले सबैलाई महसुस भइरहेको हुनुपर्छ ।शान्ति, संविधान र त्यसपछिको लोकतान्त्रिक नेपालको चाहना नै गिरिजा बाबुको चाहना थियो र त्यो चाहना पूरा गर्नका लागि आपसमा एक भएर सहमतिका साथ अघि बढ्नुको कुनै विकल्प थिएन र आज पनि छैन ।हामी कृतज्ञ नेपालीले गिरिजा बाबुको सम्झना गर्दा एउटा साहसी, दृढनिश्चयी, आफ्नो विश्वासमा सदैव अटल र लोकतन्त्रका एक महारथीको रूपमा लिनुपर्दछ । आजको आधुनिक नेपालमा उहाँको नेतृत्व नभएको भए के हुन्थ्यो भन्ने कुरा चाहिँ इतिहासको जिम्मा लगाउनु नै श्रेयस्कर हुनेछ ।आज हामी नेपाली मोडेलको शान्ति प्रक्रिया भनेर जेलाई भन्दछौँ, त्यही नै कोइराला मोडेल थियो जुन संसारमै अनुपम उदाहरण मानिन्छ । त्यसैले पनि ती शान्ति नायकप्रति श्रद्धासुमन चढाउनु आफ्नो कर्तव्य हुनजान्छ ।शान्ति, संविधान र त्यसपछिको लोकतान्त्रिक नेपालको चाहना नै गिरिजा बाबुको चाहना थियो र त्यो चाहना पूरा गर्नका लागि आपसमा एक भएर सहमतिका साथ अघि बढ्नुको कुनै विकल्प थिएन र आज पनि छैन । आज हामीले उहाँलाई सम्झने भनेको नै त्यसैप्रतिको आफ्नो आस्था एवम् विश्वासलाई पुनः ताजा गराउनु हो । उहाँप्रतिको सम्मान भनेको नै लोकतन्त्रप्रतिको आस्था र सम्मान नै हो । उहाँ बारम्बार भन्ने गर्नेहुन्थ्यो– लोकतन्त्रको विकल्प भनेको लोकतन्त्र मात्र हो । #गिरिजा बाबु