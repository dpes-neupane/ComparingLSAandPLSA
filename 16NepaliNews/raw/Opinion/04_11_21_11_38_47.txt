आतंकवादले मानव सभ्यताको कुनै ख्याल गदैन । न उसको जात हुन्छ न धर्म भने जस्तै महामारीमा पनि त्यस्तै हुन्छ । जुनसुकै महामारीले पनि क्षति गर्छ गर्छ, खाली त्यति मात्र हो कि कति गर्छ थाहा हुँदैन । तर सबैको प्रयास क्षति न्यूनीकरणतिर हुन्छ । महामारी घण्टी बजाउँदै वा शंख फुक्दै आउँदैन । त्यसैले मै हुँ भन्ने राष्ट्रलाई पनि आच्छु आच्छु पारिदिएको छ । महामारी नियन्त्रणको क्रममा सबै चिजको कमी नै हुन्छ । थुप्रै कमीकमजोरी देखिन्छन् र जनता आतंकित हुन्छ । जसले गर्दा मानव जातीले अझ बढी क्षति भोग्नु पर्दछ । त्यस्तो क्षतिमा कमी ल्याउन दे भित्र भएका साधनस्रोतको परिचालन गरिनुपर्दछ ।महामारीबाट क्षति भोग्नुको कारण सरकारको फितलो तयारी मात्र होइन, स्वास्थ्य संस्थाहरु समस्या देखाएर उपचार गर्न तयार नहुनु, स्वास्थ्यकर्मीहरु सुरक्षाको कारण माग गर्दै अग्रसर नुहुनु, जनता र विरामीहरुमा जनचेतामा कमि हुनु र समाचार माध्यमबाट भ्रामक समाचार सम्प्रेषित हुनु पनि बढी क्षतिको कारण बन्दछन् ।हामी यति भाग्यमानी छौं कि अहिलेसम्म हाम्रो देशमा कोरोनाको महामारी फैलिसकेको छैन । आउन सक्ने सम्भावनालाई मध्यनजर गरि एकजुट भएर काम गर्नुको सट्टा आरोप प्रत्यारोपमा समय खर्च गरिरहेका छौं । यो समय सकारात्मक सोचाइलाई माथि ल्याएर आगाडि बढ्ने बेला हो ।अहिले विश्व समुदायको शत्रु कोरोना भाइरस हाम्रो देशभित्र प्रवेश गरिसकेको अवस्थामा पुरानो हतियारले लड्दैनांै, नयाँ हतियार देऊ नत्र लड्दैनौं भनेर हाम्रा सेनाहरुले युद्धमैदान छोडेर भाग्ने हो भने उनीहरुका सामु २ वटा विकल्प मात्र बाँकी रहन्छ, कि उनीहरु शत्रुबाट मारिन्छन् या आफ्नै बफादार सेनाबाट गद्दार भन्दै मारिन्छन् ।अहिले त्यही स्थितिको सिर्जना भएको देखिन्छ, स्वास्थ्यकर्मीहरुको व्यक्तिगत सुरक्षा पोशाकलाई लिएर । यदि सुरक्षाको नाममा स्वास्थ्यकर्मीहरुले यो महामारीसँग नलड्ने हो भने हामी सबै समाप्त हुनेछांै । अर्कोतिर केहि स्वास्थ्य संस्थाहरु यस महामारीको लडाइँमा विभिन्न बहाना बनाएर लडाइँ लड्न अनकनाइ रहेको अवस्थामा बिगतको विनाशकारी भूकम्पको समय सम्झना दिलाउन चाहन्छु । त्यसबेला जनाताले सुरक्षित ठाउँको खोजिमा निजी वा सरकारी खुला जमिनका साथै निजी घर भित्रको खुला कम्पाउण्ड बगैंचा कब्जा गरी टेण्ट हालेर बसेको इतिहास ताजै छ । यदि महामारी फैलियो भने स–साना क्लिनिकदेखि सरकारी तथा निजी अस्पतालहरु स्वतः विरामीहरुले भरिनेछ । त्यसपछि बाध्य भएर संचालक र स्वास्थ्यकर्मीहरुले उपचार गर्नुपर्ने अवस्था आउनेछ । त्यसैले अब हामीसँग विकल्प छैन, हामीसँग भएका स्रोत र साधनको प्रयोग गरिआएका विरामीहरुको जाँच र उपचार आजैबाट शुरु गर्नु जरुरी छ । जसले गर्दा भविष्यमा कम भन्दा कम क्षति हुनेछ ।अहिलेको महामारीमा स्वास्थ्यकर्मी भनेका पुलिस हुन्, कोरोना भाइरस चोर हो । त्यसलाई पकडेर आफ्नो अस्पतालभित्र कैद गरेर राख्नुको साटो, म पोशाक नभै चोरलाई पकडिन्न भनेर सडकमा अलपत्र छोडिदिँदा संक्रमण झन् बढ्दैन र ?जहाँसम्म सुरक्षाको कुरा छ, चिकित्सा विज्ञानले धेरै वैकल्पिक विधि र उपायहरु पनि दिएको छ । जुन विधि सजिलै उपलब्ध, सरल र सुरक्षित छन त्यही प्रयोग गरौं, यो हाम्रो पेशागत धर्म र जिम्मेवारी भित्र पर्दछ । यदि सरकारको मात्र भर पर्ने हो भने हामीले धेरै क्षति भोग्नु पर्ने स्थिति आउनसक्छ ।व्यक्तिगत सुरक्षा पोशाकको पनि फरक प्रकार र तह हुन्छ । अहिले उपलब्ध नभएको भनेर होहल्ला मच्चिराखेको सुरक्षा पोशाक संक्रमण पुष्टि भएका वा उच्च जोखिम भएका विरामीको उपचारमा निकटतम् सम्पर्कमा आउने स्वास्थ्यकर्मीले मात्र प्रयोग गर्ने पोशाक हो । साधारण विरामीको जाँच र उपचारको लागि यो पोशाक जरुरी हुँदैन तर तिनलाई पनि सुरक्षा सामग्री चाहिन्छ, जस्तै मास्क, टोपी, पंजा र चस्मा आदि । यसलाई विवादित विषय बनाएर जनतालाई आतंकित र निरास नबानाऔं । यो हाम्रो चिकित्सा विधिभित्रको समस्या हो । हामी भित्रैबाट समस्या समाधानको खोजी गरांै र सुल्झाऔं । जनतालाई हौसला दिऔं । यस महामारीबाट पार पाउन केही संक्रमित देशहरुले अवकास पाएका स्वस्थ्यकर्मीहरुलाई समेत बोलाइएर उनीहरुबाट सेवा लिइरकेको आवस्थामा हामी विवाद माथि विवाद थप्दै चिकित्सा सेवालाई नै विवादित बनाउँदै छौँ ।सुरक्षा पोशाकलाई विवादित बनाउनु भन्दा पाटन स्वास्थ्य विज्ञान प्रतिष्ठानले कसरी महामारीको लागि उपचार र सुरक्षा विधि अपनाएको छ, सिकौं र प्रयोगमा ल्याऔं । विकसित मुलुकसँग तुलना गरेर हाम्रो आफ्नो अवस्था र क्षमतालाई विवादित नबना‍औँ । लडाइँ अस्त्रले मात्र जितिदैन्, योजना र रणनीतिको पनि ठूलो भूमिका हुन्छ । त्यसैले प्रत्येक सा–साना देखि ठूला स्वास्थ्यसंस्थाहरुले यो महामारीसँग लड्न र बचाउन देश र माटो सुहाउँदो योजना बनाउन जरुरी देखिन्छ । सामाजिक संजालमा सुझाब, सल्लाह र अर्तिउपदेश दिनुको साटो कसरी अगाडी बढ्ने भनेर आ–आफ्नो संस्थामा बसि छलफल गरेर कार्ययोजना बनाउनु उपयुक्त हुन्छ ।अन्त्यमा, हाम्रा स्वास्थ्यकर्मीहरु अहिले पनि सिमित स्रोत र साधनको प्रयोग गरि आफ्नो ज्यानको परवाह नगरी नेपाली जनताको लागि लडिरहेका र लड्न तयारी अवस्थामा छन् । हाल उठेको सुरक्षा पोशाकको विवादले स्वास्थ्यकर्मीहरुले काम नै नगरेको वा पोशाक नभएर काम नै नगर्ने हुन् कि भन्ने प्रश्नले जनतामा निराशा छाएको छ । हाम्रा स्वास्थ्य संस्था र स्वास्थ्यकर्मीहरु सम्भाब्य महाविपत्तिको लागि लड्न सक्षम र तयारी अवस्थामा छन् । स्वास्थ्यकर्मीको मनोबल उच्च राख्दै तिनका त्याग तपस्याको कदर गर्नु सरकार र जनताको जिम्मेवारीभित्र पर्दछ ।#कोरोनाभाइरस