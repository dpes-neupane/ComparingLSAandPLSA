नेकपा (माओवादी केन्द्र)का नेता कमरेड आहुति (उहाँले माओवादी परित्याग गरेको समाचार सत्य होइन भने) ले वाम एकतालाई केन्द्रविन्दुमा राखेर एउटा लामै अन्तरवार्ता लोकप्रिय रातोपाटी अनलाइनमा प्रकाशित भएको छ । उहाँले एमाओवादीभित्र सैद्धान्तिक बहस नै नगरी हतारमा एमालेसँग एकता गर्ने निर्णय सुनाइएको गुनासो मात्र गर्नु भएको छैन, एमाले–माओवादी एकताले नेपाली कम्युनिस्ट आन्दोलनको विसर्जन हुने हावादारी तर्क प्रस्तुत गर्नुभएको छ । हरेक मानिसका आआफ्ना बुझाइ हुन्छन् । मेरो बुझाइमा आहुति सिद्धान्तमा जडसूत्रवादी र व्यवहारमा अराजकतावादी नेता हुनुहुन्छ । भन्न परोइन, जडसूत्रवादीहरू आफूले घोकेका केही सूत्रहरू र नेताका (स्वदेशी नेताका होइन, अन्तैका नेताका) भनाइलाई मात्र सार्वभौम सच्चाइ ठान्दछन् । आहुतिजी यो रोगबाट बाहिर आउन सक्नुभएको छैन । आहुतिजीको लामो अन्तरवार्ता पढिसकेपछि मनमा उब्जेका केही प्रश्न यहाँ पस्कने जमर्को गरिएको छ ।१. चुनावअघि तपाईंले भनेजस्तो प्रचण्डले महाबहस गरेर मात्र गठबन्धन गर्ने भनेको भए तपाईंजस्ता बहसवाजले कति दिनसम्म प्रचण्डलाई रिङ्याइदिनु हुन्थ्यो र गठबन्धन गरेर चुनावमा जान सकिँदैनथ्यो । गठबन्धन नगरेको भए वामपन्थीहरूको यो परिणाम सम्भव थियो ?२. तपाईंले भन्नुभएको छ– “एमालेले वर्तमान पुँजीवादी व्यवस्थाभित्रको बहुदलीय अभ्यासमा प्रतिस्पर्धात्मक राजनीति गरेर क्रमशः व्यवस्थालाई सुधार गर्नसकिन्छ भन्न निष्कर्ष निकाल्यो । हामीले त्यसलाई माक्र्सवादबाट विचलन भन्यौँ ।  एमालेले जनमतको श्रेष्ठतामार्फत् यो समाजको आमूल परिवर्तन गर्न सकिन्छ भन्ने सगौरव आफ्नो सिद्धान्त बनाएरै अघि बढ्यो । केही अपवादबाहेक सबै कम्युनिस्ट पार्टीले चुनाव लड्दै आएका छन् । तपाईं पनि यस्ता चुनावमा पटक–पटक भाग लिनुभएको छ । एमालेसँग मिलेर  चुनाव लड्न चाहिँ किन महावहसको आवश्यक पर्यो ?३. तपाईंले भन्नुभएको छ– कुनै पनि कम्युनिस्ट पार्टी चल्ने भनेको पद्धति, प्रक्रियामा होतरमा ओवादी पार्टीको नेतृत्व डफ्फाले सैद्धान्तिक जवाफ दिनुपर्ने कयौँ प्रश्नमा आँखा चिम्लँदै व्यक्तिवादी कार्यशैली अपनाउनथाल्यो । ठूलो नेताले जे भन्यो त्यही हुने स्थिति बन्नथाल्यो । जब कि ती सबै सैद्धान्तिक प्रश्नहरूका जवाफमा क्र्सवादी कोणबाट छलफल गरेर त्यसलाई हल गर्नु पर्ने थियो । समग्रमा पार्टीलाई विधिमा ढाल्नुपर्ने थियो । तर उहाँहरूले त्यसको विपरीत गर्न थाल्नुभयो र प्रश्नको विकल्पमा नयाँनयाँ भ्रम दिने विधिको खोजी गर्नथाल्नु भयो । यसको परिणामस्वरूप पद्धति प्रक्रिया मिच्ने, व्यक्तिले पार्टी चलाउने र मनपरेको व्यक्तिलाई मात्र पहुँच दिने हुन थाल्यो । यतिसम्म कि माक्र्सवादी नै नभएको व्यक्तिलाई केन्द्रीय समितिको बैठकै नबसी केन्द्रीय सदस्य बनाउने स्थितिसम्म विकृति बढ्यो । एमाले विधिमा चलेको पार्टी हो । पार्टी अध्यक्षदेखि पार्टी सदस्यसम्म सबैले विधि अनुसार चल्नैपर्ने बाध्यकारी वैधानिक व्यवस्था छ । हरेक सैद्धान्तिक, वैचारिक र सङ्गठनात्मक मामिलामा संस्थागत निर्णय हुने गर्छ । देशको सबभन्दा विधिमा चलेको कम्युनिस्ट पार्टीसँग माओवादी केन्द्रको एकता प्रयासबाट यति धेरै कुण्ठा ओकल्नु आवश्यक थियो र ?४. आफ्नै पार्टीका नेताहरूलाई तपाईंले गम्भीर आरोप लगाउनु भएको छ “आर्थिक अनुशासनलाई समेत भताभुङ्ग पारी अपारदर्शितामा आधारित समग्र क्रियाकलापले नेतृत्व डफ्फाको हिजोको वर्गर आजको वर्गमा ठूलो खाडल पैदा भइसकेको थियो । यदि नेतृत्वको वर्ग (निम्न, मध्यम) हिजोकै ठाउँमा रहेको भए उहाँहरू सर्वहारावादी हुन कोसिस गर्नु अझै सक्नुहुन्थ्यो । तर पुरानो वर्गबाट च्यूतभइसकेको नेतृत्वका लागि अब पुरानो कुरा पुरानै भइसकेको थियो । यथार्थमा भन्ने हो भने माओवादी केन्द्रको मूल नेतृत्व डफ्फा आजराजनीतिक नोकरशाही पुँजीपति वर्गमा  रूपान्तरित भइसकेको छ  । तपाईंको यो आरोपसँग सहमत हुन सकिँदैन । के तपाईंबाहेक सबै माओवादी तप्का नोकरशाही पुँजीपति वर्गमा रूपान्तरित भइसकेको हो ? त्यसो भए त एमालेले विकास गरेको आर्थिक अनुशासनले उक्त तत्कालाई बचाउन सक्थ्यो होला नि ? देशको कम्युनिस्ट आन्दोलनलाई विभिन्न जटिल घुम्तीबाट जोगाएर यहाँसम्म ल्याउने नेताहरूलाई भए नभएका यस्ता आरोप लगाएर मात्र तपाईंको राजनीतिको रोटी कति दिन सेकाउनु हुन्छ ? नेपाली कम्युनिस्टहरूको राष्ट्रव्यापी साङ्गठानिक सञ्जाल विस्तार भएर सत्तामा पुग्न लागेको बखत “साङ्गठानिक रूपमा कम्युनिस्ट आन्दोलन पतन भएको” देख्नु तपाईंको दृष्टिभ्रमबाहेक के हुन सक्छ ? तपाईंजस्तो माओ विचारधाराले लैस व्यक्तिलाई माओको भनाइ “सिद्धान्तविनाको व्यवहार अराजक हुन्छ, व्यावहारविनाको सिद्धान्त लङ्गडो हुन्छ” सम्झाउनुपर्ने हो ?५. तपाईंले भन्नुभएको छ– “एकताले अहिलेसम्म लडेर संविधानमा स्थापित गरेको जातीय, क्षेत्रीय, लैङ्गिक र दलितलगायतका मुद्दालाई क्रमशः सङ्कुचनमा लैजाने कडीको सुरुवात हो । मेरो स्पष्ट अडान के हो भने यो एकताले सबै उत्पीडित वर्ग र समुदायको अधिकारलाई कटौतीतर्फ लैजान्छ । यसको कारण खुट्याउन तपाईं यी पार्टीहरूको सामाजिक, सांस्कृतिक बनोटतर्फ फर्किनुपर्ने हुन्छ । तपाईंको यो भनाइबाट बुझ्न कठिन छैन– तपाईं वर्गीयभन्दा जातीय राजनीतिलाई प्राथमिकता दिइरहनुभएको छ । सच्चा कम्युनिस्टले वर्गीय राजनीतिको बृहत्तर छाताभित्र जातीय, क्षेत्रीय र लैङ्गिक समस्याको समाधान खोज्नुपर्ने होइन र ?६. तपाईले मदन भण्डारी, केपी ओलीे र प्रचण्डको समाजवादसम्बन्धी अवधारणालाई ठट्टा देख्नुभएको छ । यो आफैंमा एउटा गज्जबको ठट्टा हो । किनभने अबको वैज्ञानिक समाजवाद विगतमा अभ्यास गरिएको जस्तो निषेधकारी तरिकाले निर्माण गर्न सम्भव छैन । अब निर्माण गर्ने वैज्ञानिक समाजवाद ज्ञान, सीप, दक्षता र सूचनाले समृद्ध मानिसहरूको स्वस्थ एवं इमानदार प्रतिस्पर्धाबाट निर्माण गरिनु पर्दछ । व्यक्तिको सांस्कृतिक एवं चारित्रिक रूपान्तरण, प्रत्येक नागरिकलाई राज्यको समान सेवा, शिक्षा स्वास्थ्य जस्ता नैसर्गिक अधिकारमा समान पहुँच र उपलब्धता प्रतिस्पर्धात्मक समाजवाद निर्माणका प्रस्थानविन्दु हुन सक्छन् । वैज्ञानिक विश्व दृष्टिकोण, सहकारी एवम् सामूहिक प्रयासद्वारा निजी आवश्यकताको परिपूर्ति, प्रगतिशील आरक्षण, समावेशीकरण, सकारात्मक विभेद र लोक कल्याणकारी राजकीय कदमहरूको माध्यमबाट समाजवादतर्फ देशलाई उन्मुख गराउन सकिन्छ । संसारको कुनै शासन व्यवस्थाले  प्रतिस्पर्धालाई निषेध गर्न सक्दैन । प्रतिस्पर्धा मानव स्वभाव हो । समाजवादमा मात्र होइन, साम्यवादमा पनि मानव मानव बीच स्वस्थ्य प्रतिस्पर्धा रहिरहन्छ । यो जन्मजात गुण भएकाले त्यसलाई नियन्त्रण गर्न खोज्नु कसैका लागि सुहाउने कुरो होइन । तर हज्जारौँ वर्षदेखिको शोषणबाट वर्ग, जाति र समुदायलाई आधुनिक विश्वको प्रविधि, सीप, शिक्षा र आवश्यक स्रोत साधन उपलब्ध गराउनुका साथै अकूत सम्पत्तिवालालाई राजकीय पहलबाट नियन्त्रण गर्ने परिपाटी अवलम्बन गर्नु जरुरी छ । पुजीवादी घाँटी कटुवा प्रतिस्पर्धाको अन्त्य गर्न श्रमजीवी सत्ता आवश्यक हुन्छ । अनि तपाईंको जस्तो जडसूत्रवादी बुझाइको समाजवाद अबको गन्तव्य हो कि मदन भण्डारी, ओली र प्रचण्डको गतिशील बुझाइको समाजवाद अबको गन्तव्य हो ? आहुतिजी, पूर्वाग्रह, कुण्ठाबाट बाहिर आएर सौम्य र सार्थक बहस गरौँ, बहसका लागि बहस होइन ।  