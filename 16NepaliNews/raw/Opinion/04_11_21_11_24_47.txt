आफ्नै पार्टीभित्रबाट उठेको विरोधको तीव्र लहरमा परेर किनारा लाग्न हात-खुट्टा फ्याँकिरहेका प्रधानमन्त्री केपी शर्मा ओलीले वर्तमान संविधानले दिँदै नदिएको अधिकार प्रयोग गरेर प्रतिनिधिसभा विघटन गरी आगामी वैशाख महिनामा प्रतिनिधि-सभाको चुनाव गराउँने घोषणा गराएका छन् । राष्ट्रपतिको कार्यालयबाट जारी विज्ञप्ति अनुसार प्रतिनिधिसभा बिघटन गर्न संविधानका जुन धारामा टेकिएको छ, त्यसमा प्रधानमन्त्रीलाई त्यो अधिकार नै छैन l बाँकी रह्यो, 'संसदीय प्रणालीको आधारभूत मर्म एवं मूल्य मान्यता तथा हाम्रो आफ्नै र संसदीय प्रणाली भएका बिभिन्न मुलुकहरुको अभ्यास बमोजिम' भन्ने आधार, हाम्रो वर्तमान संविधानले परिकल्पना गरेको व्यवस्था ठ्याक्कै परम्परागत संसदीय प्रणालीकै जस्तो छैन l २०४७ सालपछि अभ्यास गरिएको परम्परागत संसदीय प्रणालीले मुलुकमा राजनीतिक स्थायित्व दिन नसकेको ठहर गरेर संविधानसभाले नवीन शैलीको संसदीय व्यवस्थाको संविधान निर्माण गरेको हो lल मानी लिउँ, वर्तमान संवैधानिक प्रबन्धहरुभन्दा, परम्परागत संसदीय प्रणालीकै नजिरहरु नै सही हुन् l त्यसमा पनि सत्ताशीन सरकार प्रमुखले कुनै विशेष मुद्दालाई लिएर ताजा जनादेश लिन मध्यावधि चुनावको घोषणा गर्नुलाई मात्र विधिसम्मत र तर्कसङ्गत मानिन्छ । मध्यावधि निर्वाचनमा जाने निर्णय गर्नु अघि प्रधानमन्त्रीले राज्य-प्रशासन र राजनीतिक प्रणालीको सुचारु परिचालनका दिशामा पैदा भएका बाधा अड्चन हटाउँनका लागि आफूसँग ताजा जनादेश लिनु बाहेक अर्को कुनै विकल्प थिएन भन्ने कुरामा जनतालाई विश्वस्त बनाउँन सक्नु पर्दछ । त्यसबाहेक, आफ्नो पक्षमा ताजा जनादेश पाउने अपेक्षा गरेर चुनावमा गएको प्रधानमन्त्री आफूले त्यस अघि अख्तियार गरेका नीतिहरू र सञ्चालनमा ल्याएका जनमुखी कार्यक्रमहरूका कारण जनतामाझ लोकप्रिय रहेको हुनु पनि जरूरी हुन्छ । अलोकप्रिय र बदनाम सरकार-प्रमुखले आफ्ना पक्षमा ताजा जनादेश पाउने आशा गर्न सक्दैन । घोषित मध्यावधि चुनाव वास्तवमै भयो भने केपी ओलीका लागि त्यो नेपोलियन बोनापार्टका लागि वाटरलूको लडाइँ भएजस्तै सर्वनाशी हुनेछ । ओली भाँच्चिएको कुच्चिएको नेकपाको एउटा चोइटो र त्यसमा टाँस्सिएका केही भ्रष्ट मानिसहरूलाई लिएर जनताका घरदैलोमा जानुपर्ने हुन्छ भोट माग्न । तर के भनेर भोट माग्ने ? यिनीसँग कुनै त्यस्तो एजेण्डा छैन जसलाई जनताले विश्वास गरून् । यी र यिनका पाल्तुहरूलाई जनताले लाठो देखाएर भगाउँने स्थिति छ । ओलीले मध्यावधि निर्वाचनमा जाने घोषणा गर्दाका बखत माथिका कुनै स्थिति पनि विद्यमान छैनन् । ओलीसँग कुनै विश्वासलाग्दो मुद्दा छैन, कुन विषयलाई लिएर ताजा जनादेश लिन लागेको हो त्यस बारेमा पनि उनी प्रष्ट छन् जस्तो लाग्दैन । उनलाई संसदीय दलको नेता चुनेर सिंहदरबारको ताल्चा-साँचो सुम्पने सार्वभौम संसदमा उनको पार्टीको बहुमत कायम नै थियो उनले त्यसको हत्या गर्नुअघि । सरकारले जनहितमा जारी गर्न लागेका नीति र कार्यक्रमहरूको बिरोध हुने, पारित नहुने स्थिति पटक्कै छैन । प्रधानमन्त्री ओली लोकप्रियताका दृष्टिले नकारात्मक परिसूचकहरूको उच्चतम बिन्दुमा छन् । यिनको शरीरका अंगहरूमध्ये खुराफाती योजना बुन्ने दिमागको एउटा भाग र ट्याउँट्याउँ गरिरहने जिभ्रो बाहेक अन्य कुनै पनि अंग ढङ्गसँग काम गर्ने अवस्थामा देखिंदैनन् । विगत ८ महिनादेखि सिंहदरबारस्थित आफ्नो कार्यालयमा नगएको कुरा नै यिनको स्वास्थ्य-स्थिति नाजुक भएको कुराको दर्हो प्रमाण हो ।  यिनको पार्टी आन्तरिक द्वन्द्वले गर्दा थिल्थिलो भएको छ । पछि गाँसिन आएको नेकपा माओवादी केन्द्रका नेता पुष्पकमल दाहाल 'प्रचण्ड' मात्र होइन यिनकै पुरानो दल नेकपा एमालेका माधवकुमार नेपाल, झलनाथ खनाल, वामदेव गौतम, अमृतकुमार बोहोरा र भीम रावल जस्ता उपल्लो पंक्तिका नेताहरूले समेत यिनका विरुद्ध मोर्चाबन्दी गरेको अवस्था छ । घोषित मध्यावधि चुनाव वास्तवमै भयो भने केपी ओलीका लागि त्यो नेपोलियन बोनापार्टका लागि वाटरलूको लडाइँ भएजस्तै सर्वनाशी हुनेछ । ओली भाँच्चिएको कुच्चिएको नेकपाको एउटा चोइटो र त्यसमा टाँस्सिएका केही भ्रष्ट मानिसहरूलाई लिएर जनताका घरदैलोमा जानुपर्ने हुन्छ भोट माग्न । तर के भनेर भोट माग्ने ? यिनीसँग कुनै त्यस्तो एजेण्डा छैन जसलाई जनताले विश्वास गरून् । यी र यिनका पाल्तुहरूलाई जनताले लाठो देखाएर भगाउँने स्थिति छ । मध्यावधि निर्वाचनमा जाने यो दुर्भाग्यपूर्ण घोषणा ओलीले वास्तवमा चुनाव गराउँनका लागि गरेकै होइन । यसै पनि महामारीका कारण देश संकटमा छ । आगामी वैशाखमा व्यवस्थापनका दृष्टिले पनि चुनाव गराउँन कठीन छ । त्यसैले  घोषणा गरिएको मितिमा संसदको चुनाव नहुने सम्भावना बलियो छ । हो, यस घोषणाले ओलीको निरंकुशतामुखी व्यक्तिवादी शासनलाई केही महिना वा एक दुई वर्ष लम्ब्याउँने काम भने अवश्य पनि गर्नेछ । र त्यो विलम्बले नेपालमा अर्को जङ्गबहादुरलाई जन्माउँने सम्भावना पनि त्यत्तिकै बलियो देखिन्छ । ओलीले निर्वाचनका माध्यमबाट पूर्ण बहुमतका साथ सत्ताशीन भएको दलको महत्व र औचित्यमाथि नै प्रश्नचिन्ह लगाइदिएकाले हामीकहाँ लोकतन्त्रले काम गर्न सक्दैन भन्ने धारणा बलवती हुँदै गएको छ । प्रधानमन्त्री ओलीले विगत २ वर्ष १० महिनाको आफ्नो शासनकालमा सबैभन्दा ठूलो चोट लोकतान्त्रिक पद्धतिका आधारभूत तत्वहरूमाथि पुर्याएका छन् । उनले पूरै अवधि पार्टीभित्रको आफ्नो गुट, भाइ-भारदार, आफूलाई फाइदा पुर्याउने बिचौलियाहरू, भ्रष्ट नेता र  ठूला कर्मचारीहरूको संरक्षण अनि आफ्नो चुनाव क्षेत्रलाई मलजल गर्नमै बिताए । राज्यका अरू अंगहरूले भ्रष्ट भनेर किटेका व्यक्तिहरूलाई निरन्तर संरक्षण दिएर यिनले दण्डहीनतालाई देशमा स्थापित गरिदिए । संविधानका अक्षर र मर्म दुवैको तिरस्कार गरेर राज्यको त्यस मूल कानूनलाई धूजाधूजा पारे । राष्ट्रपतिलाई आफ्नो आज्ञाकारी भृत्या जस्तो बनाइदिए । जाँदाजाँदै यिनले लङ्गडो संवैधानिक परिषदलाई दौडनसक्ने जस्तो देखाउने अध्यादेश जारी गराएर त्यस लङ्गडो परिषदबाट विभिन्न संवैधानिक आयोग र संस्थाहरूमा रिक्त रहेका ३ दर्जन पदमा आफ्ना थैले, झोले, भत्खौरे, हुक्के र टुक्केहरूलाई नियुक्त गरेका छन् । यस प्रकरणमा प्रधान न्यायाधीश चोलेन्द्र शमशेर राणाले पनि न्यायालपालिकाको प्रमुखको पदीय मर्यादाको धज्जी उडाएको देखिन्छ । प्रधानमन्त्री ओलीले जारी गराएको संवैधानिक परिषदको बैठकको गणपुरक संख्यामा संशोधन गर्ने जुन अध्यादेशबिरुद्ध  सर्वोच्च अदालतमा उजुरी परेको छ र त्यस सम्बन्धी मुद्दा त्यस सम्मानित अदालतमा विचाराधीन छ, त्यसैमा टेकेर गरिने निर्णयहरूको एउटा पार्टी बनेर न्यायमूर्ति  चोलेन्द्र शमशेरले अचम्भको नजीर बसाएका छन् । समसामयिक नेपालको राजनीतिक फलकमा देखापरेका सबैभन्दा बढी षडयन्त्रकारी, ध्वंशवादी र भ्रष्टतम नेता केपी शर्मा ओलीका करतबहरूले लोकतान्त्रिक पद्धतिको अवसानको आधारशिला खडा गरेका छन् । घटनाक्रम यसैगरी अगाडि बढ्यो भने एकाध वर्षभित्र नै नेपाल विदेशी महाशक्तिद्वारा प्रायोजित कुनै प्रकारको तानाशाहीको पिञ्जरामा कैद हुने निश्चित जस्तै देखिन्छ । हाम्रो टाउकोमाथि गिर खेल्न आउने त्यस तानाशाहीको अनुहार कस्तो हुनेछ भन्ने कुरा भने अहिले प्रष्ट नै भइसकेको छैन ।