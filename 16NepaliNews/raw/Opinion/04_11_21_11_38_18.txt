हजुरबाको काखमा बसेर नातिनातिनाले कथा भन्न अनुरोध गर्ने समय नै पाएका थिएनन् । त्यो लाडप्यारको हकलाई यान्त्रिक संसारका आजको वैज्ञानिक र आधुनिक भन्नेहरूले चटक्कै खोसेका थिए । गृहकार्यको बोझले ङ्याच्याक्क थिचिएका बालमन सायद यो घरमै बस्नुपर्ने अवस्था (लकडाउन) को फाइदा उठाउँदै हुन् । अझ समयावधि थपिएर बालबच्चा त खुसी नै होलान् । अग्रजको माया र ज्ञान सिक्दै होलान् । किताबी र स्कुले पिँजडाबाट उम्किएका होलान् । यो एउटा कोरोनाको ताण्डवले बजाएको मधुर धुन हो । गाउँतिर सुटुक्क जान पाएका नेपालका सहरियालाई त्यहाँका पाखा पखेरामा वसन्त ऋतुको सौन्दर्य सुगन्धमा रम्ने अवसर पनि त मिलेको छ ।नयाँ वर्ष २०७७ साललाई स्वागत गर्ने तरखरमा महामारीको छुट्टै त्रास छ । एकातिर वसन्तको प्राकृतिक उत्सव अर्कातिर कोरोनाको महावितण्डा । आखिर आफूभन्दा ठूलो अघि आएपछि कसैको केही लाग्दैन । तर यो कोरोना भाइरस ढोका ढक्ढक्याउँदै घरभित्र त आउँदैन अनि उसलाई लिनै जानुपर्छ : मुहार पुस्तिकामा साझा भएका विचार । वर्तमान सन्दर्भलाई नियाल्दा मानिसमा तीन–चारवटा विषयको पेरिफेरिले प्रभाव जमाएको देखिन्छ : कोरोनाबाट कसरी बच्ने र बचाउने, घरमा कसरी बस्ने र घुलमिल हुने, केटाकेटीलाई के सिकाउने, मनोवैज्ञानिक रूपमा कसरी सबल रहने, विश्वव्यापी अर्थतन्त्रको ह्रास र आगामी अवस्था इत्यादि । मूलतः चारवटा स्वास्थ्य क्षेत्रका शब्द प्रयोगमा छन् : लकडाउन (घरमै बस्नुपर्ने अवस्था वा एकान्तवास), क्वारेन्टाइन (पूर्वसतर्क उपचारात्मक अवस्था), आइसोलेसन (उपचारात्मक अवस्था) र पीपीई (डाक्टरका लागि सुरक्षा कवच) । पृथ्वीरूपी घरको एउटै आर्तनाद छ । अचम्मको एउटा सानो जीवाणु, जो आफैँमा जीवित पनि छैन उसले संसारलाई एउटै अनुशासनमा बस्न बाध्य बनाएर इतिहास बसाएको छ । हुनलाई यो सङ्कटको घडी हो तर यो समयलाई अनुशासनले सुधार्नु छ । यो विश्वव्यापी सङ्कटको अवस्थामा घरवासलाई पालना गर्नु आम नागरिकको दायित्व हो ।भूकम्पीय ज्यादतिको पाठसंसारले प्रारम्भ गरेको राहत प्याकेज अनुरूप नै नेपालमा पनि स्वास्थ्य मन्त्रालयले विशेष आर्थिक प्याकेजको उद्घोष गरिरहेको छ । नेपालमा पनि सहयोगार्थ सहयोगी हातहरू अघि बढिरहेका मानवीय यथार्थ छन् । तर भूकम्पमा राहतका त्रिपाल उठाउने मानिसको लर्को लागेको थियो । राहत दिनेहरू भावनात्मक उदारता बोक्दै गर्दा कुम्ल्याउनेको सेटिङ पनि गजबकै भयो । ठूला–ठूलाहरू भन्नेहरूले नै दाताको पैसा कुम्ल्याउन मन दुखाएनन् । कालाबजारी र भ्रष्टाचारीमा कहाँ विपन्न अघि हुन्छन् र । तिनलाई मौका मिले पनि पापको डर र मानवीय भावनाको सद्भावले दिँदै दिँदैन । एकातिर चामल कुहियो अर्कातिर मान्छेले चाउचाउ खान नपाएर बिजोग थियो ।सरकार आज विपन्नका घरमा पुग्छ ? वृद्धाश्रमतिर हेर्दैछ ? सहरका गल्लीमा माग्नेका लागि के गर्दै छ ? आखिर यस्ता अवस्थामा पनि कुन पार्टीको भन्दै हिँड्ने खैराँती सोचको अभाव हुँदैन । अझैं पनि भूकम्पपीडित रोगी, गरिब, असहाय भएर कोमामा बसेकै छन् । भुल्न मिल्दैन– त्यतिखेर सुत्केरी, दीर्घरोगी, असक्तको कन्तबिजोग भएको थियो । जस्तापाता खिया लाग्दा पीडित जनताहरू वर्षौँसम्म खुला आकाशमुनि बस्न विवस बनेका थिए । आज कोरोनाको एउटा संवेदनामा राजदूतहरू कति चिन्तित बनेर नेपालीको हविगतलाई नियाल्दै छन् ? कोरोनाको ताण्डवभित्र यी विभिन्न विगत र आगतका आवाजलाई लुकाउनै मिल्दैन । अनि फेरि हाइटीको दूरदशालाई पनि त सम्झिनै पर्छ । कतै हामी केवल आसे मात्रै त बन्ने होइनौँ ? तसर्थ नीति र सचेतना दुवै पक्ष हरेक क्षेत्रमा आवश्यक देखिन्छ ।२०७२ सालमा आएको भूकम्पले ढलेको धरहराको अवशेष ।मानवताको शङ्खघोष बजिरहँदा अमानवीय कालोबजारी गर्ने कुत्सित कथित विचारले अप्ठ्यारोमा आज टाउको पनि उठाउँदै छन् । अर्को कुरा स्वास्थ्य परीक्षण र जाँचमा बेवास्ता गर्ने हो भने पनि बिरामी माथि अन्याय हुने नै छ । यतिखेर डाक्टर नै भगवान् बन्नुपर्ने छ । यद्यपि कतिपय अस्पतालमा बिरामीलाई कोठाभित्र राखेर बेवास्ता गरिएको अर्थात् डाक्टरहरू डराएका समाचार यदाकदा आइरहेका छन् । वास्तवमा हरेक दिन ड्राइभरले जोखिम मोलिरहेको हुन्छ । जसरी सङ्कटकालीन अवस्थामा, युद्धमा सैनिकले आफू बाँचेर देशका निम्ति बलिदानी दिन्छ त्यसैगरी आज डाक्टरको भूमिका महान् हुनेछ । त्यो मानवताको परीक्षा उदाहरणीय बन्नेछ । स्थानीय सरकारदेखि सम्पूर्ण जनताले नै आ–आफ्नो सतर्कता अपनाउनु आजको आवश्यकता हो ।  अचम्म पनि होइन र आत्तिने विषय पनि त रहेनछ । इटालीको ‘आइखानियो’ नामक सहर कोरोनाबाट सबैभन्दा बढी सङ्क्रमित थिए । आखिर त्यहाँ केन्द्रीय सरकारले भन्दा राम्रो काम गरियो । करिब ३३ सय जनसङ्ख्या सबैको स्वास्थ्य परीक्षण गरियो । सङ्क्रमित देखिएका या नदेखिएका सबैको परीक्षण गरियो । केन्द्रीय सरकारका अनिवार्य सामग्री बाहेक पनि उक्त सहरमा लैजाने अनुमति नै दिइएन । आखिर अहिले त्यहाँ विश्वकै नमुना क्षेत्र बन्दै भारी मात्रामा सुधार आएको समाचार आइरहेका छन् । चीनले पनि सङ्क्रमितको सङ्ख्या ह्वात्तै घटाएकै हो तर अमेरिकामा लापरबाहीकै कारण सङ्क्रमितको सङ्ख्या ह्वात्तै बढ्यो । यद्यपि त्यहाँ केही नयाँ औषधिको परीक्षण पनि गरिरहेको छ । उहानमा १०३ वर्षकी कोरोनाबाट सङ्क्रमित आमा ६ दिनको उपचारपछि निको भएकी, इटाली मोडेनाकी ९५ वर्षीया, अमेरिकाको मेरिल्यान्डमा तीन जना बिरामी ठीक भएका लगायत थुप्रै सकारात्मक समाचार पनि आएका छन् ।केही देशहरू औषधि खोज्न तल्लीन छन्, कोसिसमा छन्, धनाढ्यले लगानी गरेका छन्, बुद्धिजीवीले बुद्धि खर्चिइरहेका छन् । हाम्रो देशले पनि सन्दुक रुइतको कोसिसलाई हेरेर केही गर्न सक्थ्यौँ होला । हाम्रो देशमा पनि ल्याब होलान्, विज्ञान परीक्षण केन्द्र होलान्, विद्वान्हरू होलान् तर पनि औषधि खोजको विषयलाई सायद असम्भव भन्ने ठान्दै छौँ कि । हाम्रो त जमिन नै औषधिको खानी हो । अमेरिकाले त खोप परीक्षण गरिसकेको छ । यसर्थ हामीले पनि सचेतताका साथ सकारात्मक सोच र सङ्क्रमण घटेका समाचारलाई अनुसरण गर्नतिर लाग्नु आवश्यक छ । हाम्रा देशका वैज्ञानिक, रसायनशास्त्री, समाजशास्त्री, मनोचिकित्सक वा भनौँ यो समस्या हल गर्ने खुबी भएका विभिन्न स्तरका विद्वान्हरू अहिले के गर्दै छन् ? सरकार तिनलाई कसरी सम्बोधन गर्दै छ ? डाक्टर र प्रहरीहरूको दिनचर्यामा सरकारद्वारा कसरी प्रोत्साहन र सुरक्षाको प्रबन्ध दिलाइँदै छ : यो समयको आवश्यकताका आधारमा सोचनीय विषय हो !हुनलाई यो आरोप लगाउने समय होइन तर यथार्थमा गरिबले होइन कोरोना भाइरसको प्रचारमा धनीकै हात रह्यो । धनी मान्छे नै देश विदेश भ्रमण गर्दै चीनबाट यताउता गएका हुन् । आखिर यतिखेर कोरोनाले संसारमा हज्जारौँको ज्यान लिइरहँदा, लाखौँलाई सङ्क्रमित तुल्याएर ताण्डव देखाइरहँदा हामीले असचेत रहन मिल्दैन । विश्वको करिब एकतिहाइ अर्थात् ३० प्रतिशत इलेक्ट्रोनिक व्यापारको हिस्सा समेट्ने चीनदेखि विश्व बजार आज उत्पादन, वितरण अझ भनौँ क्रय–विक्रयमा शून्यप्रायः बन्दै छ । यातायात, हवाई, पर्यटन सँगसँगै नेपालको ‘भ्रमण वर्ष २०२०’ मा समेत प्रारम्भमै वज्रपात प¥यो । मूलतः डिजेल, पेट्रोल, खाना पकाउने ग्याँस, औषधि लगायतका सामग्रीको आपूर्तिदेखि खाद्यान्नको व्यवस्थापनका विषयले भोकमरी र हाहाकारको अवस्था नआउला भन्न पनि सकिँदैन । हिजो कामाएको पैसामा आज बसेर खर्च गरिरहनु परेर पनि व्यक्तिगत रूपमा आर्थिक समस्या बढ्छ । मुलुक नै आर्थिक मन्दीको सिकार हुनुपर्ने भयावह प्रताडनाले विकासमा पछि पर्ने कुरा पनि स्पष्टै छ । स्वास्थ्य क्षेत्रमा सरकारको लगानी बढ्ने अर्को बाध्यता छ । घरमै रहनुपर्ने अवस्था लम्बिने भयो भने मूलतः सहरी क्षेत्रमा आफ्नो उत्पादन नहुँदा मानिसमा अप्ठ्यारो पर्नेमा पनि दुई मत छैन । यद्यपि ग्रामीण समाजका अधिकांश नेपालीले आफ्नो जोहो गर्न जानेका छन् । विगतको नाकाबन्दीले पनि यस कुरालाई पुष्टि गरिसकेको छ । नुन, तेल र चामलको जोहो भएका ग्रामीण भेगमा सहरको जस्तो समस्या भइहाल्दैन ।त्रास, आस र स्वच्छतासबैले मनन गरेको विषय नै सतर्कता, सफाइ र सचेतना हो । घरमै बस्नुपर्ने अवस्था (लकडाउन) लाई आदेश र बाध्यताभन्दा अवसरका रूपमा उपयोगी बनाउन सक्ने मानिसको यो एउटा परीक्षा हो । मानिसको धैर्यताको जाँच हो । चञ्चल, यान्त्रिक अनि अलिकति दम्भमा लहसिएको मानिसका लागि एउटा शिक्षा हो । अलिकति मानिसमा जकडिएको स्वार्थी र आडम्बरी सोचको पहाड फोडिएर मानवताको मधुर धुन बजाउने कोरोनाको फाइदालाई नियाल्न सकिन्छ ।अहिले संसार एउटै गीत गाउँदै छ । संसार घरमै बस्नुपर्ने अवस्था (लकडाउन) मा छ । गन्जागोल, होहल्ला, खचाखच भीड हुने सहर, बस्ती, चोकहरू सुनसान छन् । ध्वनि तथा वायुप्रदूषण ह्वात्तै घट्यो । संसार आखिर स्वतन्त्र पनि त महसुस गर्दै छ । सधैँ व्यस्तताले थिचेको, तनावले किचेको मान्छे आज शान्त छ । सामाजिक सञ्जालमा व्यस्त छ । डिजेल र पेट्रोलको प्रयोग हुने र नहुने यन्त्रका आवाज र धुलो अनि धुवाँले ग्रसित पृथ्वीको परिवेश नै सुरम्य बन्नुमा कोरोना त्रासको भूमिका रह्यो । संसार अचम्ममा एउटै बाँच र बचाउको गीतमा सहभागी भयो । सायद यो एउटा पृथक् र अनुकरणीय उदाहरण हुँदो हो । सायद यो प्रकृतिको चाहना हुँदो हो । सुरम्य प्रकृतिले वास्तविक अनुहार हेर्न पाउनु दुःखको बीचको एउटा सुखद् पक्ष हो ।संसार शोकमय, त्रासमय परिवेशमा भए पनि हामी धेरैजना फुर्सदमय अवस्थामा छौँ । यो समयमा मानिसले ज्ञानको कुरा सिक्न, घरपरिवारमा पारिवारिक अनि सामाजिक भूमिका निर्वाह गर्न तथा सुख–दुःख साटासाट गर्ने अवसर पाएको छ । पुराना–पुराना फोटाहरू खोजेर मुहार पुस्तिकामा राख्ने अनि प्रतिक्रियामा चामत्कारिक विश्लेषण गर्ने शैली अभैm चाखलाग्दो छ । यद्यपि यी सबै कुरा अलिकति घरमा जोहो भएका, केही हुनेखानेका लागि मात्र हो । विपन्न, रिक्सावाला, भरिया, मजदुरहरूका दशा ठीक विपरीत छन् । कोरोनारूपी समस्याले उब्जाइदिएको पेटपूजाको समस्यामा तिनको हुर्महत्तेलाई बेलैमा सम्बोधन गर्ने बुद्धि नपुगेकै हो ।यतिखेर बजार, व्यापार, विद्यालय, कार्यालय सुनसान भइरहँदा मानिस फुर्सदमा छ । अनेकौँ विचारलाई सोच्छ । समयलाई चिन्ने सिर्जनशीलहरू फुर्सदको अर्थबोध गर्दै सिर्जनातिर मख्ख छन् भने अध्ययनप्रेमी नवीन ज्ञानमा मग्न छन् । यो अप्ठ्यारोका बीचबीचमा समाजमा एकताको एउटा स्वर गुञ्जायमान भएको पनि छ । प्रकृति सुरम्य छ । एकातिर वसन्तको काख अर्कातिर कोरोनाको त्रासमा नेपाली समुदाय आ–आफ्नै लहडमा छ । चिन्ता त सबैलाई छ तर सङ्घीय, प्रदेश र स्थानीय सरकारले नै सजगताका विभिन्न क्षेत्रतिर आँखा पु¥याउन सक्नुपर्छ । तर मान्छे अबुझ भएर बाटामा विनाकाम लखरलखर हिँडिरहँदा चाहिँ कफ्र्यु नै चाहिने पनि आभास हुँदो रहेछ । कृपया हामी सबै मिलेर यो सङ्कटको सामना गरौँ ।[email protected]