४० को दशक (चौथो महाधिवेशन) देखि भिन्न सैद्धान्तिक दृष्टिकोणका साथ अगाडि बढेका ने.क.पा. माओवादी केन्द्रको क्रान्तिकारी धार र ने.क.पा. एमालेको संशोधनवादी धारबीच भएको वाम गठबन्धनको विषयले सर्वत्र चर्चा पाएको छ । चर्चा पाउनु स्वभाविक छ किनकि यी दुई कम्युनिस्ट पार्टीहरूले एकअर्कालाई गाली गलौज गर्दै झण्डै ३४ वर्ष विताए । ३४ वर्षपछि के त्यस्तो चमात्कारी परिवर्तन भयो जसले विपरीत सोच र मान्यताका साथ अघि बढेका पार्टीहरूलाई आसन्न प्रदेश र सङ्घको निर्वाचनमा गठबन्धन गर्दै पार्टी एकता गर्नेसम्मको सोचमा पुर्यायो । यो गठबन्धनलाई  राष्ट्रिय तथा अन्तर्राष्ट्रिय रूपमा बढो उत्सुकतापूर्ण रूपमा हेरिएको छ । नेपालको कम्युनिस्ट आन्दोलनको विषयमा विद्यावारिधि गरेका कतिपय बुद्धिजीवीहरूले यी विपरीत ध्रुवका कम्युनिस्टबीच भएको गठबन्धनलाई चमत्कारपूर्ण, तिलस्मी र अपारदर्शिताको समेत संज्ञा दिएका छन् ।२०७४ आश्विन १७ गते काठमाडौँस्थित राष्ट्रिय सभागृहमा ने.क.पा. माओवादी केन्द्र, ने.क.पा. एमाले र नयाँ शक्ति नेपालबीच भएको वाम गठबन्धनको घोषणासभामा नयाँ शक्ति नेपालका संयोजक डा. बाबुराम भट्टराईले बाम गठबन्धनको औचित्य स्थापित गर्न यो एकतालाई आकस्मिक आवश्यकताको सिद्धान्तसँग जोडेका थिए । विधिशास्त्रीय मान्यताअनुसार आवश्यकताको सिद्धान्तको व्याख्या गर्ने हो भने आवश्यकताको सिद्धान्तले कानुन जान्दैन भन्ने हो । योे सिद्धान्त कानुनविद्हरूले त्यस्तो अवस्थामा व्याख्या र प्रयोग गर्ने गर्दछन्, जतिबेला आफ्नो पक्षको बचाउ गर्ने प्रचलित कानुनी आधार हुँदैन । बाबुरामजीको आकस्मिक आवश्यकताको सिद्धान्त अलग अलग सैद्धान्तिक मान्यता बोकेका पार्टीहरूबीचको विजातीय एकताको बचाउका लागि  दिएको तर्क मात्र हो । उनको आकस्मिक आवश्यकताको सिद्धान्तसँग सहमत हुन सक्ने भरपर्दा आधारहरू छैनन् । किनकि वाम गठबन्धन आकस्मिक आवश्यकताको सिद्धान्तमा आधारित नभै सुविधाको सिद्धान्तमा आधारित छ । सुविधाको सिद्धान्तले आफू अनुकुल  वा  आफूलाई फाइदा हुने कुरामा  जोड दिन्छ । अहिलेसम्म कम्युनिस्टहरूले सुविधाको सिद्धान्त अपनाउँदै आएका छन् । पार्टी विभाजन वा नेताले पार्टी छाड्दा सत्तोश्राप गर्ने, धारे हात लगाउने, खिया गयो भन्ने र कोही खराबै मान्छे पार्टी प्रवेश गर्यो या त्यही पार्टी छाडेको कार्यकर्ता वा नेता पार्टी पुनः प्रवेश गर्यो भने महान नेता, त्यागी नेता भनेर प्रशंसा गर्ने द्वन्द्व चरित्र देखाउँदै आएका छन् । दुई अलग सोच र मान्यताका साथ अगाडि बढेका पार्टीहरूमा रातारात त्यस्तो के चमत्कारपूर्ण परिघटनाले काम गर्यो, जुन परिघटनाले विपरीत सोचबीचको गठबन्धन स्वभाविक मानिदै छ ।वाम गठबन्धनलाई गठबन्धन सम्बद्ध नेताहरूले आवश्यकता र परिस्थितिको उपज भनेर आफ्नो बचाउ गरे पनि  गठबन्धनका  पछाडि धेरै कारणहरू छन् । ती कारणहरूलाई मैले दुई भागमा विभाजन गरेर विश्लेषण गर्ने प्रयास गरेको छु ।१. बाह्य कारण नेताहरूले बाम गठबन्धनलाई घरेलु वा आन्तरिक आवश्यकताको उपज भनी गठबन्धनको औचित्य सावित गर्न खोजे पनि अहिलेसम्मको नेपालको वाम या प्रजातान्त्रिक दलहरूको जीवन र अभ्यासलाई पुनरावलोकन गर्ने हो भने विदेशी वा बाह्य शक्ति केन्द्रले नेपालका पर्टीहरूलाई एकीकरण, विभाजन र विघठनसमेत गरेको देखिन्छ । जस्तो नेपाली काङ्ग्रेस, एमाले र माओवादी विगतमा विभाजन हुने र एकता हुने प्रक्रियाबाट अघि बढ्दै आएका छन् । यो विभाजन र एकतामा बाह्य शक्ति केन्द्रको प्रत्यक्ष प्रभाव रहेको विभिन्न घटनाक्रमले पुष्टि गर्दछ । ८० को दशकसम्म यस्तो पनि भनिन्थ्यो– “नेपालका कम्युनिस्टले चीनमा पानी पर्दा नेपालमा छाता ओड्छन् ।”चीनले आफ्नो राष्ट्रियता सुदृढ गर्नका लागि नेपालमा स्थिर सरकार होस भन्ने चाहान्छ ।  तुलनात्मक रूपमा नेपाली काङ्ग्रेसभन्दा नेपालका वामपन्थीहरू चीनका विश्वास पात्र मानिन्छन् । एमाले अध्यक्ष तथा पूर्व प्रधानमन्त्री के.पी. शर्मा ओलीको प्रधानमन्त्रीकालमा चीनसँग सम्बन्ध अझ सुदृढ देखियो । चीन नेपालको असल छिमेकी बन्न चाहान्छ । त्यसका लागि चीनले नेपालका वामपन्थीहरूको एकता र उनीहरूको नेतृत्वको स्थायी सरकारले मात्र चीनले आफ्नो आन्तरिक र बाह्य राष्ट्रियता मजबुत हुने ठान्दछ । त्यस्तै युरोपेली युनियन पनि नेपालमा जातिय मुद्दालाई राजनीतिक प्रणालीमा समावेशीकरणको माध्यमबाट स्थापित गर्न चाहान्छ । समावेशीकरणको माध्यमबाट क्रिस्चियन धर्मलाई  नेपालमा स्थापित गर्न सकिन्छ भन्ने मनसाय युरोपेली युनियनको छ । युनियनको यो स्वार्थ प्रजातान्त्रिक दलहरूबाट भन्दा वामपन्थी दलहरूबाट सम्भव हुने युरोपेलीहरूको ठम्याइछ । जनयुद्धकालदेखि संविधान निर्माण गर्दासम्म माओवादीले जातीय मुद्दा, प्रमुख मुद्दा, बनाउँदै आएका थिए र छन् । यसरी वाम गठबन्धन गराउन बाह्य रूपमा चीन र युरोपेली युनियनको भूमिका रहेको देखिन्छ । कतिपयले भारतका सत्ता विपक्षीय दलहरूको वाम गठबन्धन निर्माणमा सहयोग रहेको भन्ने पनि भनाइ रहेको छ ।आन्तरिक कारणः आन्तरिक कारणलाई निम्नानुसारले वर्गीकरण गर्न सकिन्छ ।क) चरम सत्ता लिप्सा : नेपालको राजनीतिको मुख्य केन्द्र राष्ट्र, राष्ट्रियता र जनता कहिल्यै पनि बन्न सकेनन् । २०६२÷२०६३ को आन्दोलन पछि स्व. गिरिजाप्रसाद कोइरालाले विचार आस्था र सिद्धान्तलाई वन्धक बनाएर राष्ट्रपति बन्ने सपना देखे पूरा हुन सकेन । गिरिजाको देहावसनपछि माओवादीका अध्यक्ष प्रचण्डले गिरिजाको उत्तराधिकारीका रूपमा आफूलाई स्थापित गर्ने प्रयास गरे, प्रचारबाजी गरे, त्यो पनि पूरा भएन । अन्ततः उनलाई भित्ते राष्ट्रपतिको समेत संज्ञा दिइयो । राजनीति सत्ता प्राप्तिकै लागि हो । तर विचार सिद्धान्तलाई बन्धक बनाएर राष्ट्र, राष्ट्रियता कमजोर बनाएर एउटा अमुक व्यक्तिको स्वार्थका लागि देशलाई बन्धक बनाइनु हुँदैन । अहिलेको वाम गठबन्धन पनि एमाले, माओवादी केन्द्र र नयाँ शक्तिका प्रमुख नेताहरूले आसन्न निर्वाचनमा ढुक्कसँग जित्ने सुनिश्चितता नदेखे पछि एकाएक वामगठबन्धन गरेको भन्ने बुद्धिजीवीहरूको ठहर छ । २ नं. प्रदेशको निर्वाचनमा सोचे जस्तो परिणाम नआएपछि एमाले आत्तियो । एमालेभित्रका कतिपय वरिष्ठ नेताहरूको सिंहदरबारमा फोटो टाँस्ने धोको बाँकी छ, त्यसका लागि पनि ती नेताहरूको पहलमा माओवादीसहितको गठबन्धनको आवश्यकता एमालेले ठान्यो । सत्ता लिप्सा र आफ्नो अस्तित्व बचाउका लागि बाबुराम वाम गठबन्धनमा आबद्ध भएका थिए भन्ने कुरा गठबन्धन घोषणा भएको २ हप्ता नहँुदै आफूले मागेअनुसारको सिट र निर्वाचन क्षेत्र नपाएपछि गठबन्धनबाट बाहिरिनुले पनि पुष्टि हुन्छ ।  ख) गुट व्यवस्थापन गर्न नसक्नु : बाम गठबन्धनका दुई प्रमुख घटक एमाले र माओवादी केन्द्रभित्र धेरै गुट र उपगुटहरू छन् । ती गुट उपगुटका नेताहरूलाई सत्ता साझेदार गरी गुट मिलान गर्ने प्रयोजनका लागि पनि वाम गठबन्धन आवश्यक थियो । झण्डै २ महिनाअघि  पेरिसडाँडा  वैठकमा माओवादी अध्यक्ष प्रचण्डले भनेको भनाइले पनि माओवादीभित्रको गुट कति भयावहक छ भन्न्ने पुष्टि हुन्छ । उनले भनेका थिए– पार्टीभित्रको चरम गुटउपगुटको अन्त्य गरौँ कि पार्टी विघठन गरौँ । त्यस्तै एमालेभित्र पनि गुटउपगुटको लामो शृङ्खला छ । अध्यक्ष ओली सरकार र पार्टीमा समेत हाबी भएको, माधवकुमार नेपाल र झलनाथ खनाल निकटहरू ओलीको लाचार छायाँ र फडके किनाराको साक्षी जस्तो भएको देखिन्छ ।  ओलीको दबदबा कम गर्न झलनाथ र माधवकुमार नेपालले वामदेव गौतमलाई भावि प्रधानमन्त्रीको ललिपप देखाएर माओवादीसित गठबन्धन गर्न प्रेरित गरेको भन्ने भनाइ छ । यो भनाइमा आंशिक सत्यता छ किनभने माओवादीलाई शान्ति प्रक्रियामा ल्याउन र एमाले माओवादीबीचको दूरी कम गर्न वामदेव गौतमको प्रमुख भूमिका मानिँदै आएको छ ।ग) वैचारिक स्लखन : माक्र्सवादी साहित्यमा उग्रवामपन्थ ढिलो वा चाँडो संशोधनवाद वा दक्षिणपन्थीमा विलय हुन्छ भन्ने मान्यता छ । माओवादी जनयुद्ध सुरु गरे पछि ने.क.पा. मसालका महामन्त्री मोहन विक्रम सिंहले भनेका थिए– प्रचण्ड र बाबुरामले आफ्नो व्यक्तिगत क्यारिअरका लागि युद्ध गरेका हुन् । अन्ततः २२ वर्षपछि प्रचण्ड बाबुरामहरू वैचारिक धरातलबाट स्लखित हँुदै आफ्नो क्यारिएर बचाउन संसदीय भाषको दलदलमा फसेको एमालेसँग पार्टी एकताको लागि लालायित छन् । उता एमालेले  पनि मदन भण्डारीको बहुदलीय जनवादलाई २१औँ शताब्दी अनुकुल परिमार्जन र परिष्कृत गर्न नसकिरहेको र वैधानिक तथा प्राविधिक मतको सङ्ख्या बहुमत भए पनि वैचारिक आदर्शप्रति जनताको आकर्षण घट्दो छ । माओवादी पनि चुनवाङ्ग वैठक हुँदै शान्ति प्रक्रियामा आएपछि स्पष्ट भावि राजनीतिक कोर्स निर्माण गर्न सकेको छैन । ऊ राजनीतिक अकमण्र्यतामा फसेको छ । दुवै पार्टीहरू वैचारिक आस्था र आदर्शबाट स्खलित भएकोले वाम गठबन्धन सम्भव भएको हो ।घ) नेताको व्यवस्थापन गर्न नसक्नु ः शान्ति प्रक्रियापछि माओवादीले पार्टी प्रवेशलाई प्राथमिकता दियो । यसक्रममा एमालेलागयत अन्य पार्टीका नेता तथा कार्यकर्ताहरू माओवादी प्रवेश गर्ने ठूलै जमात बन्यो । पेरिसडाँडामा दैनिक जस्तो अबिर लगाउनेहरूको भीड बढ्दै गयो । तर प्रवेशीहरूलाई सम्मानजनक रूपले व्यवस्थापन गर्न माओवादी असफल भयो । माओवादी हेडक्वाटरमा अहिले पनि विना भूगोलका करिब २ दर्जन वरिष्ठ नेताहरू छन् । ती नेताहरूमध्ये कतिपयले ०६४ सालको संविधानसभा सदस्यको निर्वाचनमा विजयी भई महत्वपूर्ण मन्त्रालय सम्हालेका थिए । अहिले उनीहरू अध्यक्ष प्रचण्डलाई दबाब दिएर विजातीय एकता गरेर भए पनि  सरकारमा पुग्ने  सपना देखिरहेका छन् ।  माओवादीका लागि आसन्न सङ्घ र प्रदेशको निर्वाचन पेरिसडाँडामा थन्किएका नेताहरूको व्यवस्थापन गर्नका लागि आवश्यक थियो । गठबन्धनले विजयलाई सुनिश्चितता गरेको छ ।निष्कर्षः वाम गठबन्धनभित्रको अन्तर्वस्तुभित्र बाह्य र आन्तरिक जेजस्ता कारण वा तत्वहरूले काम गरे पनि टुटफुट र विभाजन हुनुभन्दा पार्टीहरूबीच एकता वा गठबन्धन हुनु राम्रो पक्ष हो । यो गठबन्धनले मुख्यतः तीन कुरामा प्रत्यक्ष फाइदा पुग्ने देखिन्छ । पहिलो कुरा नेपालको संविधानको हुबहु कार्यान्वयनमा जोड दिन्छ । संविधानको मुख्य अन्तर्वस्तु वा विशेषता भनेको संविधान समाजवाद उन्मुख संविधान हो । समाजवाद वामपन्थी दलहरूको अभिष्ट हो । नेपाली काङ्ग्रेसलगायत अन्य पुरातनवादी सोचका दलहरूबाट नयाँ संविधानको हुबहु कार्यान्वयन हुने सम्भावना थिएन । दोस्रो स्थिर सरकार । संसदीय व्यवस्थाको सबैभन्दा नराम्रो दुष्कृति भनेको अस्थिर सरकार हो । गठबन्धनले स्थिर सरकारलाई सुनिश्चित गर्दछ । तेस्रो दलहरूको व्यवस्थापन । गठबन्धनले च्याउ उम्रेझैँ उम्रेका दलहरूलाई व्यवस्थापन गर्नसमेत सहज हुने देखिन्छ । संविधानमा व्यवस्था भएको ३ प्रतिशतको थे्रसहोल्डले पनि साना दलहरूलाई ठूला दलहरूको ओत लाग्नु बाध्यमत्मक थियो ।  अन्त्यमा, जनताले खोजेको अनुभूतिजन्य परिवर्तन हो । जनताले १० वर्षे जनयुद्ध र विभिन्न सामाजिक र राजनीतिक आन्दोलनहरूले स्थापित गरेका मुद्दाहरूको कार्यान्वयनको सुनिश्चितता र प्रतिबद्धता खोजेका छन् । यस्तो प्रतिबद्धता र सुनिश्चतता कुन कुन दल र नेता मिल्दा हुन्छ । त्यसमा जनताको आपत्ति छैन । जनतालाई त्यसले तात्विक फरक पार्दैन ।  चिनियाँ नेता देङसियाओफिङको भनाइ बाम गठबन्धनको सन्दर्भमा मननयोग्य छ । उनको भनाइ थियो– “बिरालो कालो होस या अन्य त्यसले केही फरक पार्दैन, तर उसले मुसा मार्दछ कि मार्दैन, त्यो महत्वपूर्ण कुरा हो ।”  