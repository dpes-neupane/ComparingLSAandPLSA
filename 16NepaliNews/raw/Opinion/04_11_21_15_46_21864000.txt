
आज हामी कोभिड-१९को विश्वव्यापी महामारी र त्यसले सिर्जना गरेको चक्रीय आर्थिक संकट सामना गरिरहेका छौँ । संयुक्त राष्ट्र संघ, विश्व बैँक र  अन्तर्राष्ट्रिय मुद्रा कोषका ताजा रिपोर्टहरुमा यो महामारीले विश्वव्यापी आर्थिक मन्दी नजिक रहेको देखाइरहेका छन् ।
विश्वव्यापीकरणमा जोडिएको नेपाल पनि यो संकटको सामुन्नेमै छ । कोभिड-१९ को संक्रमण रोक्न चालिएका आवश्यक कदमले वास्तविक अर्थ व्यवस्थालाई पुरै अलग-थलग गरेको छ । निकै कम उद्योगहरु मात्र चलेका छन् । व्यापार ठप्प छ । आपूर्ति चेन वा प्रणाली चुँडिएको छ र बेरोजगारी ह्वात्तै बढिरहेको छ । उद्योग तथा व्यवसायहरूले  सकेसम्म टिक्ने उपाय खोजिरहेका छन् ।
रेमिट्यान्स नेपालका लागि जीवन रेखा हो । गरिबी कम गर्न र बजारमा माग सिर्जना गर्न यसको अभूतपूर्व योगदान छ । यसको आप्रवाह पनि रोकिने चरणमा पुगेको छ । यसरी अर्थतन्त्रको आधारभूत नियम ‘माग र आपूर्ति’मा यो संकट एक असाधारण झट्काका रुपमा आएको छ ।
मेरो र म अध्यक्ष रहेको नेपाल उद्योग परिसंघको धारणा पनि त्यही हो कि हामी असामान्य अवस्थामा छौँ र यसले हामी सबैलाई स्तब्ध पारेको छ । यस्तो अवस्थामा सामान्य वित्तीय तथा मौद्रिक उपकरणहरूको सहाराले अर्थतन्त्र बाँच्नै सक्दैन । अर्थ व्यवस्थाका सामान्य नियम लागू हुन सक्दैनन् ।
तर, यो संकटबाट भाग्ने ठाउँ पनि छैन । यसलाई थेगेर अघि बढ्दै बलियो अर्थतन्त्र निर्माण गर्ने अवसर पनि छ । यसका लागि सरकार र निजी क्षेत्र सहित राज्यका सबै अंग एकतावद्ध हुनैपर्छ । त्यसैले यस पटकको बजेटलाई सामान्य र अघिल्ला बजेटजस्तै परम्परागत तथा नियमित ढंगले तर्जुमा गरिनुहुँदैन ।
बजेटले कठिन समयलाई आत्मसाथ गर्नुपर्छ र सबै मिलेर आर्थिक संकटको सामना गर्ने र पुनरुत्थानमा अघि बढ्ने सन्देश दिन सक्नुपर्छ । संघ, प्रदेश र स्थानीय सरकारहरुका प्राथमिकताहरुलाइ तीनवटै तहका बजेटमा तहगत समन्वय  झल्किनुपर्छ ।
यसैलाई ध्यानमा राखेर हामीले आगामी बजेटका सन्दर्भमा विभिन्न नीतिगत सुझावहरु सरकार र अन्य सरोकारवालाहरु समक्ष दिइरहेका छौँ । प्रस्तुत नीतिगत सुझावले यसैतर्फ दिशानिर्देश गरेको छ ।
बजेट मार्फत् अर्थतन्त्रमा राहत तथा सुधारको अल्पकालीन, मध्यकालीन तथा दीर्घकालीन प्याकेज घोषणा गरिनु पर्छ । यसका लागि आर्थिक पुनरूत्थानको राष्ट्रिय संकल्प घोषणा गरी नीति तथा समयबद्ध कार्यक्रममा बजेट केन्द्रित गर्नु उपयुक्त हुन्छ । बजेटको प्रभावकारी कार्यान्वयन गर्न  निजी क्षेत्रको सहभागितामा उच्चस्तरीय अनुगमन संयन्त्रको व्यवस्था गर्नुपर्छ ।
सँगसँगै बजेटले राष्ट्रिय एकीकृत पूर्वाधार प्रणाली अन्तर्गत पूर्वाधार विस्तार र गुणस्तर सुधार मार्फत रोजगारी विस्तार गर्ने, डिजिटल प्रणालीको माध्यमबाट सेवाहरूको सहज वितरण गर्ने, प्रकोप लचिलोपना मार्फत् जोखिम न्यूनीकरण गर्ने तर्फ बजेटका उद्धेश्यहरु केन्द्रित हुनुपर्छ ।
अर्थतन्त्रलाई गहिरो संकुचनमा फस्न नदिन विस्तारकारी वित्तीय नीति सहितको बजेट ल्याइनु पर्दछ । अल्पकालीन राहत तथा पुनर्उत्थानका लागि कुल ग्राहस्थ उत्पादनको कम्तिमा करिब ५ प्रतिशत रकम विशेष प्रभावित क्षेत्रहरूसँग हस्तान्तरणको व्यवस्था मिलाई अर्थतन्त्र चलायमान बनाइनुपर्छ ।
बजेटमार्फत रोजगारी सिर्जनाका लागि व्यवसायिक कृषिमा लगानी आकर्षित गर्न १० वर्षका लागि आयकर छुट दिन तथा लघु, साना तथा मझौला उद्योगको विकासका लागि लगानी जुटाउन ग्यारेण्टि कोष खडा गरिनुपर्छ । उद्योगहरुका लागि आवश्यक लगानी जुटाउन ऋणको लागतलाई आगामी ३ वर्षका लागि कम्तिमा ५ प्रतिशतले कम गर्न बजेटमा नीतिगत व्यवस्था गरिनुपर्छ ।
महामारीको विपदबाट सिकेर स्वास्थ्य क्षेत्रलाई थप सुदृढ गराउन औषधी तथा स्वास्थ्य सामग्री उत्पादनमा आत्मनिर्भर बन्दै जाने रणनीति तयार  गर्नुपर्छ । त्यसमा आवश्यक लगानी जुटाउन सरकारका तीनै तहमा सार्वजनिक निजी साझेदारी प्रवर्धनका लागि यस क्षेत्रका उत्पादकलाई पूँजीगत अनुदारसहित कर सहुलियत प्रदान गर्नुपर्ने देखिन्छ ।
राजस्व र करका नीतिगत तथा कार्यान्वयन पक्षमा सुधार
वार्षिक बजेटको महत्वपूर्ण अंश राजस्व नीति हो । राजस्व नीति र राजस्व प्रशासन लगानीमैत्री हुन सकेमा यसले कुल गार्हस्थ उत्पादन, औद्योगिकिकरण, रोजगारी सिर्जना, र पूर्वाधारहरुको निर्माणमा योगदान दिन सक्छ । तर राजस्वमुखी आर्थिक नीतिले अर्थतन्त्रलाई अप्रतिस्पर्धी, आयातमुखी तथा परनिर्भरतातर्फ धकेल्छ ।
त्यसैले कर प्रणालीमा संरचनात्मक परिवर्तन गरी आयातमा रहेको निर्भरतालाई घटाई क्रमशः आन्तरिक आर्थिक क्रियाकलापमा आधारित तुल्याई दीगो राजस्व प्रणालीमा रुपान्तरण गर्ने नीति ल्याइनुपर्छ ।

मूलतः राजस्व परिचालनलाई वैज्ञानिक, अनुमान योग्य, र पारदर्शी राजस्व प्रणालीको विकासबाट निजी लगानीमैत्री वातावरण सिर्जना गरी उत्पादनमुलक उद्योग तथा व्यवसाय प्रवर्धन गर्ने र औद्योगिक संरक्षण प्रदान गरिनु पर्दछ ।
आत्मनिर्भर भइसकेका र आत्मनिर्भतातर्फ उन्मुख उद्योग र तिनका उत्पादनको हकमा आयातीत वस्तुको भन्सार दर उच्च हुने तथा तयारी मालवस्तुको तुलनामा कच्चा पदार्थ आयातको भन्सार दर एक तह कम गर्न अर्थमन्त्रीलेचालु  बजेटमा जोड दिएको  व्यवस्थालाई कार्यान्वयनमा लैजाने र कतिपय छुट भएका वस्तुलाई समेत समावेश गरिनुपर्छ । करका दरहरुलाई सरलीकृत गर्दै मध्यम तथा निम्न मध्यम वर्गलाई राहत दिन करको नयाँ संरचना प्रस्ताव गरिनुपर्छ ।
राजस्व बोर्डमा निजी क्षेत्र समेतको सक्रिय र स्थायी सहभागिता रहने व्यवस्था मिलाइनुपर्छ ।
आर्थिक संकट टार्न साना तथा मझौला उद्योग तथा व्यवसायका लागि कर सहुलियतका कार्यक्रम घोषणा गरिनुपर्छ । यसले आधारभूत अर्थतन्त्र सुदृढ गर्न मद्धत पुग्छ ।
लगानीकर्तालाई आकर्षित गर्न कर्पोरेट करमाछुट दिइनुपर्छ । कर्पोरेट करमा हरेक वर्ष १ प्रतिशतका दर अबको ५ वर्षसम्म कटौती गर्ने  व्यवस्था मिलाइनुपर्छ ।
व्यवसायमा केही तरलता थप गर्न मद्दत गर्ने गरी भ्याट फिर्ताको हकमा, उद्योगहरू र भ्याट फिर्ता लिन बाँकी रहेका व्यवसायहरूका लागि भ्याट फिर्ताको प्रकृयालाई द्रुत गतिमा गर्ने संयन्त्र बनाउनुपर्छ ।
कर प्रशासन सँगसँगै करका दरलाई समय सापेक्ष पुनरावलोकन गरी उत्पादन तथा वितरणलाई प्रतिस्पर्धी बनाउनुपर्छ ।

आजको आवश्यकता उद्योग तथा उत्पादन केन्द्रित बजेट 
आयात प्रतिस्थापन,राष्ट्रिय उत्पादन वृद्धि  तथा निर्यात प्रवर्धन मार्फत  रोजगारी सिर्जना गरी दिगो र सबल आत्मनिर्भरतातर्फ उन्मुख अर्थतन्त्र निमार्णका लागि औद्योगिकीकरणलाई प्रोत्साहित गर्न यो क्षेत्रका लागि     पर्याप्त बजेट विनियोजन हुनुपर्छ । निम्न कार्यक्रमहरुलाई अघि बढाउन बजेटको व्यवस्था हुनुपर्छ ।

लगानीकर्ताहरुका लागि कम्तिमा ३ देखि ५ वर्षका लागि नीतिगत स्थिरताको सुनिश्चितता दिइनु पर्दछ । औद्योगिक पूर्वाधारको विकासलाई रोजगारीसँग जोडेर नयाँ तथा आधुनिकीकरणमा जाने उद्योगलाई पूर्वाधार विकासका लागि पूँजीगतअनुदान वा कर सहुलियत दिने  ।
अति प्रभावित क्षेत्रहरु जस्तै पर्यटन तथा हवाई सेवा र मनोरन्जन उद्योगका लागि केही नियमन व्यवस्था चालु वर्षका लागि निलम्बन गर्ने । यसले उनीहरुको खर्च जोगाउन र अन्य भारहरुलाई कम गरी पुनस्र्थानका लागि हौसला प्रदान गर्न बजेटरी सहयोग प्रदान गर्ने ।
सामाजिक सुरक्षा कोषको सुधारका लागि दिइएका सुझावहरु जस्तै दोहोरो कर हटाउने र लगानी नीति जारी गर्ने सुझावलाई बजेट मार्फत कार्यान्वयन गर्ने।
विद्युतको उपलब्धता बढेकोलेउद्योग तथा थोक ग्राहकको हकमा विद्युत उपलब्धता हेरी खपतका आधारमा महशुल कम हुँदै जाने नयाँ दर रेट कायम गर्ने व्यवस्था मिलाउने ।
अहिले संकटले आन्तरिक कृषि उत्पादनमा जोड दिनु पर्ने भएकोले कृषि उत्पादनको लागत कम गर्न देशभित्रै रसायनिक मल कारखाना खोल्न प्रोत्साहन दिने । यसका लागि सहुलियत दरको विद्युत तथा प्रविधि आयातका लागि छुटको व्यवस्था गर्ने ।
विशेष आर्थिक क्षेत्रमा उद्योग सञ्चालन गर्नको लागि हाल देखिएका समस्याहरुलाई सम्बोधन गर्नको लागि उद्योगमैत्री नीति तथा कार्यक्रमहरु ल्याइनु पर्छ ।
प्राविधिक शिक्षा, व्यावसायिक सीप र प्राविधिक कार्य अनुभव र सीपको तह एवं गुणस्तर निर्धारण तथा प्रमाणीकरण गरी राष्ट्रको जनशक्तिको परिचालनमा सम्बोधन गरिनु पर्छ।

महामारीबाट बच्न  बजेटले सम्बोधन गर्नु पर्ने आवश्यक दीर्घकालीन स्वास्थ्यसँग सम्बन्धित उपायहरु: 
विपद्सँग जुध्न सार्वजनिक स्वास्थ्यमा सुधारका उपायहरुमा आधारित  कार्यक्रमहरुलाई प्राथमिकता दिई बजेटको व्यवस्था हुनुपर्छ ।

स्वास्थ्य अनुसन्धान तथा प्रयोगशाला स्थापनामा निजी लगानी आकर्षित गर्न राष्ट्रिय प्राथमिकता प्राप्त क्षेत्रको रुपमा मान्यता दिई आवश्यक बजेटको व्यवस्था गर्ने ।
उच्च स्तरका बायोटेक कम्पनी स्थापनाका लागि बहुराष्ट्रिय लगानी आकर्षित गर्ने । त्यसका लागि स्थानीय साझेदारहरुलाई आवश्यक सहुलियत प्रदान गर्ने । विश्व विद्यालयहरुलाई स्वास्थ्य अनुसन्धान केन्द्र स्थापनामा गर्ने निजी क्षेत्रलाइ प्रोत्साहन गर्ने र त्यसलाई संस्थागत सामाजिक उत्तरदायित्व शिर्षकमा खर्च लेख्न पाउने व्यवस्था मिलाउने ।
औषधी तथा स्वास्थ्य सामाग्री उत्पादन गर्ने उद्योगहरुको हकमा कच्चा पदार्थ उत्पादन तथा अति आवश्यक औषधी उत्पादन गर्ने उद्योगलाई पुँजीगत सहुलियतको व्यवस्था गर्ने ।

निश्कर्षमा, आयात प्रतिस्थापनका लागि राष्ट्रिय उत्पादन वृद्धि तथा निर्यात प्रवर्धन मार्फत् रोजगारी सिर्जना गरी दिगो, सबल र आत्मनिर्भरतातर्फ उन्मूख अर्थतन्त्र निमार्णका लागि औद्योगिकीकरणलाई प्रोत्साहित गर्न बजेट केन्द्रित हुनुपर्छ । कोभिड-१९ जस्तै अन्य महामारीबाट बच्न आवश्यक दीर्घकालीन स्वास्थ्यसँग सम्बन्धित उपायहरुका लागि सार्वजनिक स्वास्थ्य क्षेत्रमा प्रयाप्त बजेट केन्द्रित गरिनुपर्छ ।
समग्र आर्थिक नीतिका सम्बन्धमा,नेपाल सरकारले अघि बढाइरहेको सम्बृद्ध नेपाल सुखी नेपालीको दीर्घकालीन दृष्टिकोणलाई मूर्त रूप प्रदान गर्न दिगो, समावेशी र फराकिलो आधार सहितको आर्थिक विकासका लागि उत्पादनमुखी अर्थतन्त्र केन्द्रित विकासको मोडल तयार गर्ने बजेट ल्याउन आवश्यक छ ।
