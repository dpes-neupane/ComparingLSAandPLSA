पुरञ्जन आचार्य काँग्रेसका बौद्धिक चिन्तक मानिन्छन् ।  आचार्यले काँग्रेस सभापति शेरबहादुर देउवाको कार्यशैली र कार्यक्षमतामा प्रश्न उठाइरहेका छन् ।  पछिल्लो समयमा देउवा संसदीय दलको नेतामा चुनिएपछि काँग्रेसको भूमिका प्रतिपक्षमा निरिह हुने उनले  दाबी गर्छन् ।  देउवाको प्रतिपक्ष दलमा भूमिका र छायाँ सरकार लगायतका विषयमा लिलु डुम्रेले आचार्यसँग कुराकानी गरेका छन् ।संसदमा देउवाको भूमिका जिरो हुन्छ शेरबहादुर देउवा काँग्रेसभित्र सभापति र प्रतिनिधि सभामा संसदीय दलको नेताका रूपमा छन् । संसदीय प्रणालीमा प्रतिपक्ष दलको हैसियतले खेल्नुपर्ने भूमिका के हो ? सुरुमा त्यसको जानकारी हुनुपर्यो । काँग्रेस सभापतिको र प्रतिपक्ष दलको नेताको हैसियतमा पनि उनको जिम्मेवारी छ । यी दुवै भूमिका पृथक् हुन् ।एउटा भूमिकासँग उनी नेपाली जनता र देशसँग जोडिएका छन् । नेपाली जनताले देउवाले प्रभावशलाी भूमिका खेलेको हेर्न चाहन्छन् । सत्ता पक्षले गरेका कमीकमजोरी, सत्ता पक्षले गर्ने जनविरोधी काम प्रतिपक्षको बेन्चबाट कडारूपमा प्रतिवाद गर्नसक्ने हैसियत हुनुपर्छ । काँग्रेस संसदीय दलले उनीमाथि भरोसा वा विश्वास गर्यो । एउटा प्रणालीबाट देउवा चुनिए ।जसरी मलाई थाहा छ, सबै काँग्रेसलाई के थाहा छ भने देउवा प्रमुख प्रतिपक्षको हैसियतको नेतामा उनको भूमिका औसतभन्दा पनि तल हुन्छ ।देउवाको विगत हेरेर  अबको भूमिका आँकलन गर्न सकिन्छ । काँग्रेस सांसदहरूले देउवालाई किन छाने होलान् भन्ने सन्दर्भमा बलियो नेताको आवश्यकता नदेखेर उनलाई निर्वाचित गरे होलान् ।काँग्रेस सभापतिले अहिलेको समयमा संसदीय दलको भूमिकामा खेल्न सक्छन् भनी तल्लो ग्रामीण तहको कार्यकर्ताले पनि पत्याउन सक्ने अवस्था छैन । तर पनि उनी नेता त छानिए । नेता सबै गुटको स्वार्थको हुन्छ । अहिले काँग्रेसमा के चलेको छ भने कमजोर व्यक्तिलाई गुटको नेता बनाउने ताकि कमजोर नेतालाई आसेपासेले खेलाउन सकून् । काँग्रेसभित्र यो विडम्बना छ । एमाले र माओवादी केन्द्रका ओली र प्रचण्ड दुवै आफ्ना दलमा प्रभावशाली नेता छन् ।काँग्रेसभित्र प्रभावशाली नेता शेरबहादुर देउवा हुँदै होइनन् । तर पनि पार्टी सभापति र संसदीय दलको नेता पनि छन् । काँग्रेसभित्र एउटा सिन्डिकेट छ । त्यो सिन्डिकेटलाई देउवाजस्तो नेता हुँदा उपयुक्त हुन्छ । काँग्रेसको आकार सानो हुँदैछ । राष्ट्रिय राजनीतिबाट काँग्रेस ओझेल पर्ने भय पनि छ । यस्तो  दुर्दिनमा पनि काँग्रेसले नयाँ सोचसहितको संसदमा नेतृत्व किन छानेन होला प्रश्न स्वभाविक रूपमा उठ्छ ।काँग्रेसभित्र एउटा सिस्टम छ– फाइल बढुवा । काँग्रेसभित्र नोकरशाही प्रणाली छ । त्यो नोकरशाहीले स्थापित गरेका व्यक्ति छन् काँग्रेसमा । राजनीतिक प्रणालीबाट काँग्रेस कर्मचारीतन्त्रमा परिणत भएको छ । त्यो कर्मचारीतन्त्रले काँग्रेसमा न्यून योगदान गरेको छ । सडकमा निस्केको छैन । वर्तमानमा सदनमा काँग्रेसको भूमिकासहितको उपस्थिति हुनुपर्ने छ ।  देउवा संसदीय दलको नेता भएर काँग्रेसको भूमिका संसदमा सम्भव नै छैन । जसले संसदमा ठीक तरिकाले संवाद गर्न सक्दैनन् । सत्ता पक्षका जनपक्षीय काममा रचनात्मक सहयोग गर्ने तर सत्ता पक्षका खराब गतिविधिलाई सदनमा पनि उठाउने र सडकमा पनि उठाउने हैसियत विपक्ष दलको हुनुपर्छ । प्रतिपक्षको बेन्च बलियो बनाउने खाँचो काँग्रेसमा छ । विपक्षको दलले सत्ता निरङ्कुश नबनोस् र भोलिको जनमत पनि काँग्रेसको पक्षमा आओस् र त्यो नेतृत्व भावी प्रधानमन्त्री पनि बनोस् । यी भूमिकामा देउवा कहीँ पनि फिट हुन सक्दैनन् । संसदीय दलको नेतामा धेरैले मत दिए । त्यसको अर्थ उनको प्रभावकारिता तथा भूमिका देखेर होला । उनले मत धेरै ल्याउनुको कारण छ । काँग्रेस पार्टीबाट नोकरशाही हुँदैछ । काँग्रेसमा एक प्रकारको प्रणाली छ । त्यो प्रणालीले जे भन्छ वा गराउँछ, त्यही नेता हुन्छ । सिस्टममा प्रावधिक रूपमा खेल्न सकेकाले नेतृत्व पाइरहेको छ ।संसदीय दलको नेता हुनुको पृष्ठभूमि टिकट वितरणसँग जोडिन्छ ।  आफू नजिककालाई टिकट वितरण गरे । आफ्ना शुभचिन्तक मध्येबाट धेरैलाई समानुपातिकमा समेटेका थिएँ । मतदाता वा जनतासँग जोडिएर होइन कि गुट चलाएका कारण फेरि पनि दलको नेता भए । मेरिटको आधारमा  काँग्रेस अघि बढेको छैन ।नेपालको संसदीय इतिहासमा काँग्रेसको तर्फबाट देउवा जुुन समयमा नेता भएको समयमा वामपन्थीहरूको झण्डै दुई तिहाइ सङ्ख्या छ । तीन चौथाइको प्रयत्न भएको छ ।काँग्रेसका लागि कठिन समयमा देउवा हालको समयलाई अनफिट नेता हुन् । उनी कुनै बेला मेरो हिरो थिए । वर्तमान चुनौती फेस गर्न नसक्ने नेता भएकाले मेरा लागि उनी अब मेरा लागि जिरो हुन् । उनी हिजो पनि क्षमतावान र प्रभावशाली भएर हिरो भएका होइनन् । विगतको समयको भूमिकामा त्यसैमा उनी हिरो हुने समय थियो । वर्तमानमा पनि हिरो हुन उनीमा क्षमता र शैली अपर्याप्त छ । संसदमा देउवाको भूमिका अब जिरो नै हुन्छ ।केन्द्रमा रचानात्मक र जुझारु नेतृत्व देखिँदैन भने त्यसको नकरात्मक असर सातै प्रदेशमा पनि पर्छ । सातै प्रदेशमा काँग्रेस विपक्षमा छ । पाँच वर्ष पछि हुने चुनावका लागि विपक्षमा बसेर रचनात्मक, सिर्जनशील र प्रभावशाली भूमिका खेले मात्रै जनतासँग जोडिने हो ।भूमिका भनेको– सत्ता पक्षका कमीकमजोरी, अपार्दशिता, अक्षमतालाई संसद र जनताका बीचमा उजागर गर्ने हो । जनतासँग संवाद गर्ने शैली विकसित गर्ने हो । सातै प्रदेशका विपक्षी दलका नेता केन्द्रको विधिले छानिने हो भने चुनौती मुकाविला गर्न सकिँदैन ।लोकतान्त्रिक विधि त मतदान मार्फत चुनिनु हो । तर विपक्षी दलको नेता चुनौतीलाई फेस गर्ने हुनुपर्यो नि । वर्तमानमा विकसित भएका चुनौतीलाई फेस गर्न सक्ने गरी नयाँ नेतृत्व निर्माण गर्ने प्रणालीको खाँचो छ ।पुरानै प्रक्रियाले आउनेहरू त फेरि पनि शेरबहादुर जस्तै नेता हुन् । यही प्रक्रियाले काँग्रेसको पुनर्ताजगी हुन्छ कि हुँदैन अर्थात जनता माझ स्थापति हुन्छ कि हुँदैन भन्ने हो । केन्द्रमा देउवालाई छानिएको प्रक्रिया प्रदेशमा पनि अपनाइए त्यहाँ पनि संसदमा उसको भूमिका गौण हुन्छ ।आफू नेता हुने समय र कालमा आफ्नो नेता हुने हैसियत छ कि छैन निक्र्यौल गर्ने जिम्मेवारी पनि उसैको हुन्छ । गणेशमानले प्रधानमन्त्री खान किन नसकेका ? गणेशमान एक दृष्टान्त हुन् । प्रधानमन्त्री बन्न अस्वीकार गरे । यसको अर्थ ऊनले समय बुझे, त्याग गरे ।किन कृष्णप्रसाद भट्टराईलाई प्रधानमन्त्रीको पद दिए ? पदको भूमिकालाई न्याय गर्न सक्दिनँँ भन्ने उनको बुझाइ थियो । सशक्त प्रतिपक्ष दलको नेता बन्न सक्दिनँ भन्ने देउवालाई थाहा छ ।०५१ सालमा स्वर्गीय गिरिजाप्रसाद कोइराला  संसदीय दलको नेतामा उठेनन् । देउवा उठे, जिते । पछि प्रधानमन्त्री पनि भए । बीपी, गणेशमान र गिरिजासँग देउवाले सिक्नै सकेनन् । नयाँ नीतिसहितको भूमिकामा हुँदा बीपीले नेतृत्व हस्तान्तरण गरेका थिए । आदर्श, सिद्धान्त, सत्याग्रह कुनै पनि विषय देउवाले सिक्नै सकेनन् । काँग्रेसको संस्कार एक प्रतिशत पनि विगतका नेताहरूबाट देउवाले सिकेनन् । देउवाले बीपी, कृष्णप्रसाद, गणेशमान वा गिरिजाको अनुयायी भन्छन् भने त्योभन्दा झुठ अरू केही हुँदैन । तर्क गर्न नसक्ने व्यक्ति नेता हुन सक्दैन । देउवामा तर्क गर्न सक्ने क्षमता  नै छैन । संवाद गर्न नसक्ने व्यक्ति नेता हुनु हुँदैन । तर्क भनेको आइडिया पनि हो । भारतमा नरेन्द्र मोदी किन प्रधानमन्त्री भए ? जनतासँग संवाद गर्न सक्ने नेतै नेसलन काँग्रेसमा छैन । त्यसकारण भाजपा अघि बढेको छ । तर्क गर्न नस्कने रिसाउँछ । देउवामा तर्क गर्ने शैली पनि छैन । ज्ञान, अध्ययन र खोजले हो तर्कशील बनाउने । देउवाको प्रस्तुति संसदमा कमजोर सावित हुनेछ । देउवामा अलिकति सामन्तशाही सोच पनि छ ।तार्किक विषयलाई निष्कर्षमा पुर्याउन छलफल गर्नुपर्ने हुन्छ । त्यसका लागि देउवा सक्षम हुनैसक्दैनन् । उनको आवरण नै सामन्ती देखिन्छ । निष्ठाले नेता भए होलान् । क्षमताले भएका होइनन् । तर्कशीलता नभएपछि रिस उठ्नु स्वभाविक हो ।प्रतिपक्षको काँग्रेस कमजोर छ । देउवाको ठाउँमा प्रकाशमान आएको भए पनि तात्विक अन्तर केही पर्ने थिएन । प्रकाशमान छाताधारी नेता हुन् । बाउको छाताको आडमा आएर उनले पनि प्रतिपक्षमा जिम्मेवार भूमिका खेल्न सक्दैनन् ।काँग्रेसका नेतृत्वमा फाइल वढुवा काँग्रेस छन्, जो सुब्बा हुन्छ, फाइल बढेर अधिकृत हुन्छ । अनि, बढ्दै गएर सत्ताको स्वाद चाख्न पाउने ।  अर्को छाताधारी काँग्रेस– जसले बाउको विरासत बोकेका छन्  ।सरकार बाहिर हुनुको पीडा छायाँ सरकार छायाँ सरकार विशुद्ध संसदीय सरकारको अभ्यास हो तर बेलायतमा वर्तमानमा  भएजस्तो लाग्दैन । भोलिको समयमा सरकारमा जानका लागि गरिने तालिम वा अभ्यासका रूपमा पनि यस प्रक्रियालाई बुझ्न सकिन्छ । काँग्रेस नेतृत्वमा सरकारमा नगएका वा जान नपाएका केही पनि छैनन् ।छायाँ सरकार आर्फैमा नराम्रो चाहिँ होइन । छायाँ सरकारको भूमिकाको प्रधानता खास छैन । लामो समय सरकार बाहिर हुनुपर्दाको पीडाको कारणले पनि छायाँ सरकारको अवधारणा ल्याइएको होला ।जनतासँग गुमेको साख बचाउनका लागि पनि काँग्रेसले छायाँ सरकारको पहल गरेको होलाजस्तो लाग्छ । नेपालमा  यदाकदा विषय उठान भए पनि वैधानिकता, प्रभावकारिता छैन । एक प्रकारको रहर हो ।काँग्रेस सभापति देउवा चार पटक प्रधानमन्त्री भइसकेका व्यक्तिले छायाँ सरकार हुन किन परेको बुझ्न सकिएन । प्रधानमन्त्रीको अनुभव भएको व्यक्तिले  छायाँ सरकारको प्रधानमन्त्रीको अनुभव लिनु बेतुकको विषय हो । राजकाजको अनुभव नभएको व्यक्ति भएको भए केही ज्ञान प्राप्त हुने थियो ।काँग्रेसमा प्रदीप गिरी भन्छन्– ‘काँग्रेस गिरोहबाट सञ्चालित छ ।’ उनकै बोलीलाई आधार मान्दा देउवाका आसेपासेलाई आफू छायाँ प्रधानमन्त्री छु है भनी देखाउनलाई छायाँ प्रधानमन्त्री बन्न लागेका होलान् ।   काँग्रेस मरेतुल्य छ निर्वाचनमा पराजय भइसकेपछि देउवाले आफ्नो नेतृत्वमा काँग्रेस पराजय भएको जिम्मेवारी लिएर राजीनामा दिनुपर्ने थियो । संसदीय इतिहासको पहिलो चलनमा हत्तपत्त पार्टी हार्दैन । दलको नेता हार्छ  । दलको प्रमुखले लिएको नीति र कार्यक्रम फेल हुन्छ । देउवा हरेक हिसाबले अनुत्तीर्ण नेता हुन् । अब पनि कस्तो पार्टी सभापति?काँग्रेस मरेतुल्य छ । मात्रै काँग्रेसको केन्द्रीय कार्यालय ठूलो छ । विशाल भवन छ तर प्रवेश गर्नेहरू छैनन् । सङ्गठनका नायक पनि छैनन्, जीवन्त छलफल पनि हुँदैन । जसको कारण हो, देउवाले काँग्रेसलाई परिचालन गर्नै सकेनन् । काँग्रेसका लागि सडकमा निस्कने कोही पनि छैनन् । जनतासँग संवादमा निस्कने नेताहरूको काँग्रेसमा खडेरी पर्दै गएको छ । निष्ठावान नेता, कार्यकर्ताहरूलाई पाखा लगाएर तथाकथित केही बुद्धिजीवी, डनहरूले काँग्रेसलाई कब्जा गरिरहेका छन् ।सभापति तथा दलको नेताले जनताका बीचमा पुग्ने नेतृत्वको खोजी गर्नुपर्छ । अन्यथा काँग्रेसले कम्युनिस्टसँग प्रतिस्पर्धा गर्नै सक्दैन । विचार, सङ्गठन र नेतृत्वको समायोजन नै नयाँ काँग्रेस हो । यी  तिनै विषयको समायोजन देउवाको नेतृत्वमा हुनै सक्दैन । देउवा मात्रै होइन, प्रकाशमान वा सशाङ्कको नेतृत्वमा पनि हुन सक्दैन । काँग्रेसको पुनर्जागरणका लागि फाइल बढुवा, वंश सत्तावाला काँग्रेसबाट पनि हुँदैन र छाताधारी काँग्रेसबाट पनि हुँदैन । अहिलेकै प्रक्रियाबाट भएका  नेताहरूबाट होइन कि नयाँ प्रक्रियाबाट आएका युवापुस्ताले मात्रै काँग्रेसलाई नेतृत्व दिन सक्छन् ।आफैले बाँडेको महाधिवेशन प्रतिनिधि, आफैले बाँडेको क्रियाशील सदस्यता आफैले बाँडेको महासमिति सदस्य, आफैले टिकट दिएका उम्मेदवारहरूबाट छानिएका नेताहरूले  काँग्रेस पार्टी डुबाउँछन् । गगन, विश्वप्रकाश वा प्रदीपले सुदृढ काँग्रेस खोज्छन् भने फाइल बढुवा काँग्रेसहरूसँग हिमचिम गर्न हँुदैन ।मर्यादित रूपमा सके मर्यादित रूपमा होइन भने पुरानो पुस्तालाई अर्मायादित भए पनि विस्थापन गर्नैपर्छ ।