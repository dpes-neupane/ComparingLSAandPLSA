शिव सेनाका नेता सञ्जय राउतले ‘सामना’ पत्रिकामा कन्हैया कुमारलाई कुनै पनि मूल्यमा चुनाव हराउनुपर्ने कुरा लेखे । कन्हैयाले चुनाव जिते भारतको संविधानलाई कमजोर बनाउने समेत भन्न भ्याए । ‘सामना’को सम्पादकीयमा उनले कन्हैयालाई पराजित गर्न आवश्यक परे विद्युतीय मतदान मेसिन (ईभीएम) मा समेत मिलाउन भारतीय जनता पार्टी (भाजपा) पछि हट्न नहुने लेखे । राउतको सो भनाइले युवा नेता कन्हैयाले सत्ताको मुटुमा डरको कति गहिरो जरा गाडेका रहेछन् भन्ने कुरा प्रष्ट हुन्छ । तर उनको भनाइले भारतीय राजनीतिमा नैतिकको स्खलनलाई पनि उजागर गरेको छ ।केही समय पहिले मैले एक जना नामी न्युरोसर्जनलाई भेट्ने अवसर पाएको थिएँ । उनले लामो समय अल इन्डिया इन्स्टिच्युट अफ मेडिकल साइन्स (एम्स) मा सेवा गरेका थिए । एक जना ज्येष्ठ नागरिकको उपचारको शिलशिलामा उनलाई भेट्न पुगेको थिएँ । बिरामीको पुर्जीमा औषधि उपचारको सल्लाह लेखिसकेपछि म राजनीतिशास्त्रको प्राध्यापक भएको थाहा पाएर उनले समसामयिक राजनीतिक अवस्थाबारे कुराकानी गर्न थाले । वैचारिक रूपमा त्यति स्पष्टतासहित राजनीतिको विषयमा कुराकानी गर्ने चिकित्सक मैले यसअघि भेटेको थिइनँ । कन्हैयाप्रति उनको विचार सुन्दा म चकित परेँ । कन्हैयालाई उनले बहादुर युवा भने । एम्स जस्तो सार्वजनिक संस्थामा जीवनका अतिशय अमूल्य समय व्यतीत गरेका चिकित्सकले गरिब जनताको हितमा सोच्ने बानीको विकास गरिसकेका हुनुपर्छ । भारत लोक कल्याणकारी राज्य नीतिबाट अलग हुन नसक्ने धारणा राख्दै कन्हैयाले त्यस्ता गम्भीर विषयमा राख्ने विचार उनलाई मन परेको बताए । उनको विचारमा कन्हैयाका विचार ‘भारतको ठूलो सपना’ हो जसको रक्षा गर्न जरुरी छ ।सहरी क्षेत्रका एक जना वरिष्ठ चिकित्सकदेखि आफ्ना छोराछोरीलाई शिक्षा दिन सङ्घर्ष गरिरहेका महिलासम्म, सबैले आज त्यही महसुस गरिरहेका छन् । अनुसन्धानकर्ताहरूले दिएको जानकारीअनुसारलाई कन्हैयालाई सबै समुदायका गरिब जनताले अँगालोमा आत्मीयतापूर्वक बेरिरहेका छन् । कर्पोरेट र राजनीतिबीच पूर्ण सहकार्यको आजको युगमा कन्हैया अपवादको रूपमा देखापरेका छन् । कन्हैयाले हामीले बेगुसारियाका कम्युनिस्ट नेताहरूको सम्झना दिलाएका छन्, जसले धेरै मानिसलाई सङ्घर्षको मैदानमा उतारेका छन् । त्यही भएर त्यो सहरलाई ‘लेनिनग्राड’ पनि भनिएको हो ।कन्हैयाले यदि गरिब उत्पीडित जनताबीच विगतको सम्झना जगाउन सके आफ्नो क्षेत्रबाट चुनाव जित्न उनलाई गाह्रो हुनेछैन ।बेगुसारियामा विगतमा एक जना चिकित्सक थिए–कामरेड पी गुप्ता । उनलाई विदेशमा पढ्न जाने छात्रवृत्ति दिइयो । तर उनी विदेश गएनन् । बरु जनताकै बीचमा बसेर जनताको सेवामा तल्लीन रहे । जनताबीच उनी निकै प्रिय भएको मैले सुनेको छु । बोलावट नभए पनि उनी जनताको घरदैलोमा पुगिरहेका हुन्थे । जनतासँग सम्पर्कमा रहिरहने र उनीहरूको स्वास्थ्य सेवा गरिरहने भावनाका साथ उनी घरघरै पुगिरहन्थे । अन्ततः उनकै अगुवाइ कम्युनिस्ट पार्टीले चलाउने एउटा अस्पताल स्थापना गरे र त्यहीँ उनी पनि काम गर्न थाले । उनी थिए जनताका चिकित्सक र सबै कमरेडहरूका आदर्श व्यक्तित्व ।अर्को कथा विप्लवी पुस्तालय नामको संस्था बारेको हो । सहिद भगत सिंहका अनुयायीहरूले त्यो पुस्तकालय स्थापना गरेका थिए । स्वतन्त्र भारतको सरकारबाट प्राप्त सहयोग रकम यो पुस्तकालयलाई गाउँलेले चन्दा दिएपछि स्वाधीनतापश्चात पुस्तकालय अझ बिस्तार भयो । सन् १९४२ को आन्दोलनको क्रममा हुलदङ्गा गरेबापत क्षमायाचनासहित सबै गाउँलेले पुस्तकालयलाई चन्दा दिएका थिए । तर गाउँलेहरूले पुस्तकालय चलाउन चन्दा दिन छोडेनन्, पुस्तकालय क्रमशः सुध्रिँदै गयो । अहिले पुस्तकालयसँग अखिल भारत लेखक सङ्घका बैठक, नाटक प्रदर्शन र चलचित्र महोत्सव गर्न पुग्ने मनग्य पूर्वाधार जुटिसकेको छ । एउटा अवसरमा मलाई राष्ट्रवादबारे गान्धीको विचार बारे बोल्न त्यहाँ बोलाइएको थियो । त्यो पुस्तकालयमा सात समय निकै जुझारु मानिसको उपस्थिति देख्दा म चकित परेको थिएँ । त्यो निर्वाचन क्षेत्रमा अरू पनि त्यस्ता संस्था भएको मलाई बताइयो र सबै संस्था उत्तिकै सक्रिय र चालु छन् । यतिबेला भारतकै ‘सबभन्दा शक्तिशाली मानिस’को हमलाबीच टिक्न क्रान्तिकारी राजनीतिको यही विरासतले कन्हैयालाई खँदिलो नैतिक ऊर्जा दिएको हुन सक्छ ।भारतीय जनता जातको राजनीतिले वाक्क दिक्क भइसकेका छन् । सामाजिक न्यायको मात्र कुराकानी भइसकेको छ । राजनीतिका अधिकांश प्रगतिशील चरण समाप्त भइसकेका छन् । लोकतन्त्र साम्प्रदायिकता र जातको राजनीतिको बन्दी बनेको छ । यी दुवैथरी राजनीतिको भाषा एउटै हुने गरेको छ । दुवैले पीडित हुनुको भावनाको दुरूपयोग गर्छन् र सार्वजनिक असन्तोषलाई निजी स्वार्थसँग जोड्छन् । भारतमा सामाजिक वाास्तविकतामा रूपान्तरण ल्याउन जनतालाई परिचालन गर्न सक्ने राजनीतिक शक्तिको अत्यन्त जरुरी भइसकेको छ । जातलाई समाजको यथार्थ होइन भन्न खोजिएको होइन । तर जब त्यो पहिचानमा बदलिन्छ त्यसले आन्तरिक शोषणमूलक संरचनालाई दिगो बनाउँछ ।भारत स्वतन्त्र बनेको समयमा राम्रो अवस्थामा रहेको बिहार आज भारतकै सबभन्दा कम विकसित प्रान्तमा परेको छ । बिहारीहरू शैक्षिक योग्यता वा कामका लागि घर छोडेर जान बाध्य छन् । जनतालाई नयाँ सपना दिन सक्ने नेता वा नेताहरूको खाँचो परेको छ ।कन्हैयाले लोकसभामा प्रतिनिधित्व गरेर सत्ता चलाउने होइन । तथापि उनी जनताको आशा हुन् । जात वा समुदायको नाराबिना पनि र कर्पोरेटको पैसा नहुँदा पनि कसैले चुनाव जित्न सक्छ भन्ने कुराको विश्वास कन्हैयाको विजयले जगाउन सक्छ । भारतको संविधानको प्रस्तावनामा हाम्रा पुर्खाहरू सिंचेको सपनाका लागि कन्हैया एक आशा हुन् । कर्पोरेट–हिन्दुत्वले भारतलाई फोहोरी साम्प्रदायिक पुँजीवाद रूपान्तरण गर्ने चाहनाका  कन्हैया प्रतिवादी हुन् ।राउतको भनाइको तात्पर्य बुझ्न सकिन्छ । भाजपाका उम्मेदवार गिरिराज सिंह बेगुसराय जान नचाहनुको डर नै राउतको भनाइको तात्पर्य हो । विद्युतीय मतदान मेसिनबारे उनको भनाइले के हामीलाई ती मेसिनमाथि शङ्का उब्जाउँछ ? मेरो विचारमा हामीले शङ्का गर्नुपर्छ । तर हामी बेगुसरायका जनतामाथि विश्वास गर्छौं । हामीले उनीहरूको लोकतान्त्रिक अधिकारको रक्षा गर्छौं र जनताका आवश्यकता सुनिश्चित गर्ने भारतको ठूलो सपनाको हामी रक्षा गर्छौं ।(मनिन्द्र ठाकुर जवाहरलाल नेहरु विश्व विद्यालयअन्तर्गत राजनीतिशास्त्र अध्ययन केन्द्रमा अध्यापन गर्छन् ।)स्रोत : द वायरनेपाली अनुवाद : नीरज लवजू