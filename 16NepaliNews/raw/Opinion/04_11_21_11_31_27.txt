 निजामती सेवा सार्वजनिक प्रशासन हाक्ने स्थायी संयन्त्र हो । देशका विकास नीति तथा योजनाको प्रभावकारिता तथा दैनिक प्रशासन एवं शान्ति, सुरक्षा र अमनचयन प्रत्याभूतिको प्रमुख निर्धारक पनि हो निजामती सेवा । नेपालमा पनि विभिन्न प्रकृतिका सेवा प्रवाहका लागि सेवाको विशिष्टीकरण गरिएको छ । हरेक सेवाको विशिष्ट पहिचान एवं योगदान प्रवर्द्धन गर्ने हेतुले मौजुदा निजामती सेवा ऐनको दफा ३ अन्तर्गत १० वटा सेवाहरुको व्यवस्था गरिएको छ । नयाँ संघीय निजामती सेवा ऐन संसदीय समितिमा लामो समयदेखि विचाराधीन अवस्थामा रहेको छ ।एक वर्षभन्दा लामो अवधिदेखि प्रायः सबै कर्मचारीहरुमा अबको निजामती सेवामा भर्ना, सरुवा, बढुवा एवं वृत्तिविकाससम्बन्धी के कस्ता प्रावधान रहनेछन् भनी उत्सुकता र अन्यौलता रहेको पाइन्छ । आउँदै गरेको ऐनलाई लिएर बेलाबखत विभिन्न किसिमका शंका, आशंका र हल्ला कर्मचारीवृत्तमा संवादका विषय बन्ने गरेको पाइन्छन् । पछिल्लो समयमा विभिन्न सेवाहरुलाई प्रशासन सेवामा गाभ्ने भन्ने चर्चा परिचर्चा प्रशासन वृत्तमा व्यापक रुपमा चलिरहेको हामी महसुस गर्न सक्दछौं । जनतालाई दैनिक आवश्यक पर्ने अत्यावश्यक सार्वजनिक सेवा प्रवाहदेखि लिएर राज्यको दीर्घकालीन विकास एवं समृद्धि प्रवर्द्धन गर्ने उद्देश्य बोकेको निजामती सेवाबाट गर्भदेखि चिहानसम्म राज्यको उपस्थितिको अपेक्षा जनताले गर्दछन् । सार्वजनिक सेवामा विशिष्टिकरणको ठूलो महत्व हुन्छ । विशिष्टिकृत सेवामार्फत राज्यको सर्वतोमुखी विकास र अग्रगमनको कल्पना गरिन्छ ।जनताले प्राप्त गर्ने सेवा एउटै किसिमका किमार्थ हुँदैनन् । बच्चा जन्मेपछि उसको जन्मदर्तादेखि लिएर विपदको बेला राज्यबाट सामाजिक सुरक्षा प्राप्त गर्नेसम्म सेवाहरु जनतालाई चुस्तताका साथ निर्वाध रुपमा सार्वजनिक सेवा प्रवाहमार्फत उपलब्ध गराउनुपर्ने राज्यको गुरुत्तर दायित्व रहन्छ । सेवाको प्रकृतिअनुसार राज्यले पृथक किसिमका सेवा प्रदायक ईकाइ बनाउनु पर्ने हुन्छ र यो प्राचिनकालदेखि चलिआइरहेको छ ।नेपालमा एउटा गम्भीर चासो र चर्चाको विषय प्रशासन सेवालाई अन्य सेवामा गाभ्न हुन्छ कि हुँदैन भन्ने पनि रहँदै आएको छ । यस सन्दर्भमा किन प्रशासन सेवामा अन्य सेवा गाभिनु हुँदैन भन्नेबारे केही बुँदाहरु राख्न चाहन्छु :१. हरेक सेवामा उक्त सेवासंग दख्खल राख्ने सीप, क्षमता र अनुभव भएका जनशक्तिहरु हुन्छन् र उनीहरूले सो सेवामा उत्कृष्ट कार्य सम्पादन गर्ने ल्याकत राख्छन् । प्रत्येक सेवाबाट उच्चकोटीको सेवा प्रवाहको अपेक्षा गर्ने हो भने सेवाको विशिष्टीकरण जरुरी रहन्छ ।२. अहिलेको समय नतिजामुखी सेवाको हो न कि प्रक्रियामुखी प्रवृत्तिको । जनतालाई ठोस र अनुभूति हुने सेवा सुनिश्चित गर्ने हो भने हरेक सेवामा ’कोर टेक्निकल’ ज्ञान तथा सीप भएका जनशक्तिहरुको आवश्यकता पर्दछ । तसर्थ, हरेक सेवाको गरिमा र अस्तित्व जोगाई तिनीहरूलाई थप चुस्त र समयसापेक्ष बनाउदैं अघि बढ्नुपर्दछ ।३. प्रायः राष्ट्रसेवक कर्मचारी सुरुदेखि नै आफ्नो रुचि अनुरुप नै उक्त सेवामा प्रवेश गरेको हुन्छ र उसलाई थाहा हुन्छ उसले त्यहि सेवाको कामबाट सर्वाधिक सन्तुष्टि प्राप्त गर्नेछ । केही सीमित समूहको स्वार्थकेन्द्रित प्रवृत्तिले गर्दा एउटा सेवामा अर्को सेवामा गाभ्ने हो भने त्यस्ता कयौं राष्ट्रसेवक माथि पनि ठाडो अन्याय हुनसक्दछ ।४. अहिलेको समय नै विशिष्टीकृत सेवाको हो, अन्तर सेवागत स्वच्छ प्रतिस्पर्धात्मक वातावरण कायम गर्न र कर्मचारीमा उच्च मनोबल र आफ्नो सेवाप्रति सम्मान भाव जागृत गराउन पनि विभिन्न सेवाहरुलाई आपसमा गाभ्नु हुँदैन ।५. कार्य सम्पादन मुल्यांकन र पृष्ठपोषण प्रणालीलाई वस्तुपरक र नतिजामुखी बनाउन पनि हरेक सेवाको विशिष्टिकरण आवश्यक हुन्छ ।त्यसै पनि कर्मचारीतन्त्रलाई लिएर एउटा भनाइ निकै प्रख्यात छ— ‘कर्मचारीतन्त्र मरिसक्यो, कर्मचारीतन्त्र चिरायू रहोस्’ । यसको अर्थ कर्मचारीतन्त्रमा थुप्रै कमीकमजोरी रहेतापनि यसको विकल्प भनेको सुधारिएको कर्मचारीतन्त्र नै हो भन्ने हुन्छ । निश्चय नै कर्मचारीतन्त्रमा आमूल सुधार गर्नुपर्ने समयमा उल्टै सेवाहरुलाई आपसमा गाभेर यसलाई झन भद्रगोल कदापि पारिनु हुँदैन । निसन्देहः हरेक सेवा/समूहको आफ्नै विशिष्ट पहिचान र महत्त्व हुन्छ । एकमात्र सेवाको अभावमा सार्वजनिक संयन्त्र लंगडो प्रतीत हुने कुरामा दुई मत नरहला । सबै सेवा/समूहको विशिष्ट महत्व छ, हरेक सेवामा त्यही सेवाको प्रकृति अनुरुप रुचि, दक्षता र अनुभव भएका जनशक्तिहरु छन् । एक सेवालाई अर्को सेवामा गाभ्नेभन्दा पनि हरेक सेवालाई चुस्तदुरुस्त बनाउदै अन्तर सेवागत विभेद हटाउने हो भने निजामती सेवा प्रभावकारी हुने देखिन्छ । तसर्थ ‘अहिलेको आवश्यकता सेवाको विशिष्टिकरण हो न कि सामान्यीकरण’ भन्ने कुरामा मतैक्य जनाउँदै निजामती सेवाको सबलीकरणतर्फ राज्य लम्किन सकेमात्र लोककल्याणकारी राज्यको अभिष्ट उद्देश्य साकार हुने देखिन्छ । * शाखा अधिकृत, नेपाल सरकार,  हालः जेडिएस छात्रवृत्तिअन्तर्गत जापानको हिरोसिमा विश्वविद्यालयमा अध्ययनरत #प्रशासन#कर्मचारीतन्त्र