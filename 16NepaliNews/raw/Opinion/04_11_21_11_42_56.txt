काठमाडौँ– हामी केटाकेटी हुँदाको काठमाडौँ र अहिलेको काठमाडौँ तुलना गर्दा कहीँकतै विकास भएको देखिँदैन । काठमाडौँमा जसरी घर थपिएका छन्, सडक थपिएका छन्, त्यसलाई विकास भन्न सकिँदैन । जसकारण काठमाडौँ समस्याको चाङ छ । यता यहाँको वायुप्रदूषण पनि विकराल समस्याका रूपमा देखापरेको छ । यो काठमाडौँबासीको लागि सङ्कट हो ।काठमाडौँमा देखिएका समस्याबारे विश्वविद्यालय तथा अध्ययनहरुले रिपोर्ट निकाल्छन् । हामी हेर्छौँ, पढ्छौँ र आफ्नो धारणा बनाउँछौँ । मेरै कार्यालय (एमपी अफिस) ले मेरै अगुवाइमा गरेको काठमाडौँको वातारणबारे गरेको पछिल्लो अध्ययनले भन्छ, यहाँको प्रदूषण कल्पना गर्न नसकिने अवस्थामा पुगेको छ । काठमाडौँमा हावामा रहेको प्रदूषणबारे ‘एयर पोलुसन इन्डेक्स’ को आधारलाई आधिकारिक मान्न सकिन्छ ।यसको अर्को भाग भनेको यहाँको वातावरणको अवस्था कस्तो छ भनेर मात्र होइन, यहाँको भौगोलिक बनावट कस्तो छ भनेर पनि हेर्न सकिन्छ ।काठमाडौँ वरपर रहेको पहाड नभएको भए यहाँको वायुमण्डलमा रहेको धुलो–धुवाँलाई हावाले उडाएर लैजान्थ्यो । वरिपरि डाँडाले घेरिएको कचौराजस्तो छ काठमाडौँ । काठमाडौँ कचौराजस्तो भएको हुँदा यहाँको प्रदूषित वायुमण्डल यही रहने भयो । अझ जाडो मौसममा त यहाँको वायुमण्डलमा रहेको फोहोर डेग चल्दैन । हुरी, वर्षात भयो भने बल्ल काठमाडौँको आकाश सफा देख्न पाइन्छ । हुरीले वायुमण्डलमा रहेको प्रदूषणको तह उडाएर लग्दिन्छ, पानीले जमिनमा झार्दिन्छ । पछिल्लो समयमा विश्वको सबैभन्दा प्रदूषित दिल्ली, ढाकालगायतका सहर भनिए पनि त्यहाँ भन्दा पनि काठमाडौँ प्रदूषित देखियो । प्रदूषित सहरको नम्बर १ मा काठमाडौँको एकाध स्थान तलमाथि भइरहन्छ । तर हाम्रो विकासको मोडल यही रहने हो भने काठमाडौँ १ नम्बरमा स्थिर भएर बस्ने कुरा पक्का छ ।काठमाडौँको वातावरणबारे जति अध्ययन गरे पनि अवस्था एकदम खराब छ । हामी काठमाडौँवासी सङ्कटमा छौँ । अब यसमा अलिअलि सुधारका काम गरेर पुग्दैन ।काठमाडौँमा प्रदूषण बढ्नुका थुप्रै कारण छन् । कचौराजस्तो अवस्थाले मात्रै यस्तो भएको होइन । यहाँका निर्माणाधीन सडक वायुप्रदूषणको प्रमुख कारण हो । अर्को कुरा यहाँको सडकमा कति सवारी साधन हिँड्छ भन्ने हो । यहाँको वातावरणले धेरै मान्छेमा अनेक रोग  लाग्ने गर्छ । जसमा हृदयाघात, तनाव, श्वासप्रश्वास लगायत रहेका छन् ।यसले बालबालिका सबैभन्दा बढी प्रभावित छन् । म दुई छोरीको बाऊ हुँ । मेरा छोरीहरु इँटा भट्टाको चिम्नीमा हुर्किरहेका छन् । नयाँ खोज, अध्ययनले अझै धेरै समस्या पहिचान हुँदैछन् । सडक विस्तार कि फुटपाथ विस्तार ?काठमाडौँमा वातावरण समस्या कम गर्नका लागि धेरै काम गर्नुपर्ने हुन्छ । प्रमुख काम फुटपाथको पुनस्र्थापना र विस्तार हो । कानुनअनुसार हामीले हिँड्दै आएको फुटपाथको चौडाइ दुई मिटरभन्दा बढी हुनुपर्छ ।काठमाडौँ उपत्यकाको बाहिर सडक छ । त्यो सडकमा दुई पइन्टदेखि दुई पइन्ट पाँच मिटर फुटपाथ अनिवार्य हो ।यस्तै महानगरपालिकाले बनाउने रोड कुरा गर्दा मार्टिन चौतारीबाट थापाथली वा बबरमहल जानका लागि प्रयोग गरिने सडकलाई लिन सकिन्छ । यसमा वान पइन्ट फाइप मिटर फुटपाथ हुनुपर्छ । तर हामीले काठमाडौँमा यस्तो बाटो देख्न दिउँसै बत्ती बालेर खोज्नुपर्ने अवस्था छ ।पछिल्लो समयमा विदेशका ठूला सहरमा सडकको लेन घटाएर फुटपाथ बढाएको पनि देखियो । सडक साँघुरो बनाएर फुटपाथ फराकिलो बनाउँदै लगियो । यसले पनि मैले अघि भने जस्तै फुटपाथ पुनस्र्थापना र विस्तार आयोजनाको आवश्यकता पुष्टि गर्छ । काठमाडौँमा सडक विस्तारभन्दा पनि फुटपाथ विस्तारलाई प्राथमिकता दिनुपर्छ । सडक विस्तारले काठमाडौँ सुन्दर हुन्छ भन्ने भ्रम छाडेर फुटपाथ विस्तारले काठमाडौँ सुन्दर बन्छ भन्ने सत्यलाई स्वीकार्नुपर्छ ।सुन्दर, सफा, सभ्य भनिएका ठूला सहरको अध्ययन गर्दा त्यहाँ फुटपाथ चौडा देखिन्छ । सडकभन्दा चौडा फुटपाथ न्युयोर्कमा मात्र हैन छिमेकी मुलुक भारतको बैङ्गलोरमा पनि देखियो । बैङ्लोरमा सडकको लेन घटाएर फुटपाथको लेन बढाएको पाइन्छ ।  पैदल बाटो पुनस्र्थापनाको लागि छुट्टै आयोजना हुनुपर्यो । त्यसैले त हाम्रो पहिलो प्राथमिकता काठमाडौँलाई उपत्यका सडक विस्तार आयोजना होइन फुटपाथ पुनस्र्थापना आयोग चाहिएको छ ।सरकारको तर्फबाट फुटपाथ पुनस्र्थापना आयोग स्थापना गर्नुपर्यो । हामी सडक विस्तार, सडक विस्तार भनिरहेका छौँ । यो ठीक छ । तर सडक विस्तार गर्दा गाडी गुड्ने बाटो होइन,  अब फुटपाथ विस्तार गर्नतिर लाग्नुपर्छ । काठमाडौँमा फुटपाथ पुनस्र्थापना भन्ने समय आएको छ ।नयाँ बनाउँदा मैले माथि भने जस्तै सडक विस्तार गर्दा जुन मापदण्ड तोकिएको छ, त्योभन्दा विपरीत बनाउन नपाइने र पहिले बनाइसकिएको ठाउँमा पुनस्र्थापना गर्यो भने  समस्याको हल हुन्छ ।हामीले विभन्न मुलुकमा देखेका छौँ । हाम्रोमा पनि सम्भव छ । त्यसका लागि हाम्रो सोचाइमा बदलाव चाहियो । हामीले सडक विस्तार आयोजनाभन्दा पहिलो फुटपाथ विस्तार वा फुटपाथ पुनस्र्थापन आयोजना चाहिएको छ भन्नेकुरालाई स्वीकानुपर्यो । काठमाडौँमा केही ठाउँमा सुन्दर फुटपाथ छ, सिंहदरबारको पश्चिमपट्टिको बाटो उदाहरण हो ।अब यस्तै फुटपाथ अन्त पनि विस्तार हुनुपर्यो । फुटपाथ पुनस्र्थापना र विस्तार भए ट्रमा सेन्टर थपिरहनुपर्दैन । यसैले हामी सोचौँ, ट्रमा सेन्टर विस्तार गर्दै जाने कि  फुटपाथ विस्तार ? फुटपाथ व्यवस्थित भए दुर्घटना घट्छ । यसैले बाटो फराकिलो बनाए सबै समस्या समाधान हुन्छ भन्ने सोच बदलौँ । चौडा फुटपाथ छ, खानेपानीको पाइप, ढलको पाइप, बिजुलीको तार यावत कुरा फुटपाथको मुनि विच्छ्याइएको छ । हामीलाई पनि अवसर छ । खानेपानीको पाइप बिछ्याउने काम भइरहेको बेला छ, ढलको र बिजुलीको तार बिछ्याउने योजना छ । अब फुटपाथ विस्तार गरी सबैथोक फुटपाथ मुनिबाट विस्तार गरौँ ।अझै १० वर्ष धुलो र हिलोमय हुन्छअहिले काठमाडौँमा मेलम्ची खानेपानीको काम चल्दै छ । यो काम अझै पाँच वर्ष चलिरहन्छ । यसपछि एसियाली विकास बैङ्क काठमाडौँमा ढल हाल्ने योजना बनाएर बसेको छ ।पहिले मेलम्चीको खानेपानी पाइप राखिसक्ने, त्यसपछि सबै ठाउँमा ढल हाल्ने एडीबीले बताउँदै आएको छ । अर्को १० वर्षसम्म काठमाडौँ ढल हाल्न व्यस्त हुने अनुमान गर्न सकिन्छ । विद्युत प्राधिकरणले तारलाई जमिनमुनिबाट लैजाने योजना बनाएको छ ।यसैबीच सडक विस्तारको कामले निरन्तरता पाइरहन्छ । अहिले पनि हरेक विकास निर्माणसम्बद्ध निकायमा सडककै माग छ । मेरै अफिसमा पनि सबैभन्दा धेरै सडककै माग छ ।स्थानीय, प्रदेश, सङ्घीय तीनै तहका सरकारले सडकमै बजेटको उल्लेख्य हिस्सा खन्याउँदै छन् । यसैले अर्को १० मात्र हैन २० वर्ष काठमाडौँको धर्ती खन्ने र पुर्ने काम रफ्तारमा हुने देखिन्छ । हाम्रो विकासको ‘मोडल’ सामान्य रहेको छ । सरकारले नै सडक विस्तार गरी विकास गर्ने नीति छ । सडक विस्तारका लागि हामीले अर्बौं अर्ब रूपैयाँ विनियोजन हुँदै आएको छ ।सङ्घ, प्रदेश तथा स्थानीय सरकारलगायत सबैको एउटै उद्देश्य सडक विस्तार गर्ने रहेको छ । अहिलेसम्म मेरो कार्यालयमा आएको सबैभन्दा बढी निवेदन बाटो विस्तारको छ । यस्तै, सबैभन्दा बढी गुनासो निर्माण हुँदै आएको बाटो समयमा विस्तार भएन भन्ने छ ।काठमाडौँमा सबै एजेन्सी बाटो विस्तार गर्ने काममा छन् । बाटो विस्तार भयो भने एक ठाउँबाट अर्को ठाउँमा जान सजिलो हुन्छ । त्यो पनि मान्छे होइन गाडी र गाडीले मान्छे बोक्ने काम गर्छ । एउटा अध्ययनले देखाएको तथ्याङ्कअनुसार अबको १० वर्षपछि काठमाडौँको सडकमा सवारीको चाप १ सय ७१ प्रतिशतले बढ्ने छ । किनकि यो अवधिमा हामी बाटो विस्तारमा नै अधिक खर्च र समय लगाउँदै छौँ ।मसँग अमेरिकाको एउटा अध्ययन प्रतिवेदन छ । अमेरिकाको क्यालिफोर्नियामा भएको अध्ययनअनुसार बाटो जति विस्तार हुँदै गयो, त्यति नै मात्रामा सवारी साधनको सङ्ख्या बढ्दै जान्छ । जति सवारी साधन बढ्यो त्यति नै मात्रामा यसले पार गर्ने दूरी बढेको हुन्छ । अर्थात, सडक विस्तार हुनु भनेको सवारी गुडाउने काम विस्तार हुनु हो । यसबाट काठमाडौँमा जति सडक विस्तार हुँदै गयो त्यति नै मात्रामा सवारी चाप बढ्दै जाने हो ।ट्राफिक जाम बढ्दै जान्छ । हामीले १० वर्ष सडक विस्तार गर्यौँ भने त्यहीअनुपातमा सवारी चाप र ट्राफिक जामका समस्या बढ्दै जानेछन् । हामी ट्राफिक समस्या कम होस्, आवागमन सहज होस भनेर सडक विस्तार गर्दैछौँ तर यसले झन नसोचेको समस्या उत्पन्न गराउँदै जानेवाला छ । वातावरणमा नसोचेको समस्या र सङ्कट उत्पन्न हुनेवाला छ ।समन्वयको खाँचोहामीले काठमाडौँमा मोनोरेल, मेट्रोरेलका सपना सुन्दै आएका छौँ । संविधानले सम्पत्तिको हकसम्बन्धी अधिकार दिएको छ । यसैले चावेल–जोरपाटी सडकको विस्तार अलपत्र छ । विवाद अदालतमा विचाराधीन छ । सडकमा आउजाउ गर्ने र स्थानीयले सास्ती खेप्न परेको छ । काठमाडौँमा विकास गर्ने भन्दैमा व्यक्तिले घर भत्काउन दिने कुरा भएन । मेट्रोरेल, मोनोरेलका सपना देखाइए पनि त्यो तत्काल सम्भव छैन । सम्भव के छ भन्दा बस स्टिम नै हो । काठमाडौँमा बस स्टिम चल्छ, चलाउन सकिन्छ । बस स्टिमको नेटवर्क बनिसकेको छ । मैले अघि भने कुरा यहाँ आएर लागू हुन्छ ।सडक सानो बनाउँ, फुटपाथ फराकिलो बनाउँदा मान्छे हिँड्न सजिलो हुन्छ । सडकमा बस कुदाउने प्राथमिकता दिँदा गाडी कम हुन्छन् । कम गाडी हुँदा अहिले भएको सडक हामीलाई काफी हुन्छ । बसमा पनि विद्युतीय बस छनोट गर्नुपर्छ । यसैले अहिले गर्न सक्ने काममा ध्यान दिनु जरुरी हुन्छ ।तर हाम्रो विकासको अवस्था कस्तो छ भने काठमाडौँ महानगर मोनोरेलको कुरा गर्छ, ललितपुर महानगरले साइकल लेनलाई प्राथमिकता दिएको घोषणा गर्छ । तर हामीले बसको कुरा गरिरहँदा यसले भने समस्या हुने देखिएको छ । काठमाडौँ उपत्यकामा विकास गर्न सजिलो होस् भनेर काठमाडौँ, भक्तपुर र ललिपुरलाई छुट्टाछुट्टै इकाई बनाइएको हो । त्यसैले अब काठमाडौँ उपत्यकामा अहिलेको सङ्कट वा समस्याबाट बाहिर निस्किन, सहज आवागमनको लागि एकीकृत विकास योजना चाहियो । काम गराइमा समन्वय नहुँदा थप समस्या भइरहेको छ । हेर्दा काठमाडौँ बाटो बनाउने काममा व्यस्त छ । सबै एजेन्सी काठमाडौँमा माटो खोस्रिरहेका छन्, पुरिरहेका छन् । एकअर्कासँग समन्वय गरेर हैन प्रतिस्पर्धा गरेर माटो खनिरहेका छन् । यसले काठमाडौँको सुन्दरता विस्थापित गरेको छ । काठमाडौँको सौन्दर्यमा  खलल पुर्याएको छ ।निर्माणमा ढिलासुस्तीले पनि वायु प्रदूषण, मान्छेलाई सास्ती थपेको छ । लागत अनुमानभन्दा कम रकममा ठेक्का कबोल्ने, एउटै ठेकेदारले धेरै बाटो निर्माणको जिम्मा लिने र समयमै पूरा नगर्ने समस्या छ । यसले केकस्ता कष्ट भोग्न परेको छ, सबैलाई थाहा छ । अलि गहिरो गरी कुरा बुझ्ने हो भने यसले भ्रष्टाचारको जरा झन् मजबुत पारेको छ ।सार्वजनिक बसको विस्तारहामीले तत्काल गर्न सक्ने सार्वजनिक बसको विस्तार नै हो । यसका लागि विदेशीसँग हात फैलाउनु पर्दैन । बढीभन्दा बढी सार्वजनिक बस चलाउन सके ट्राफिक जामका साथै वायु प्रदूषणको समस्या कम गर्न सकिन्छ ।बसका लागि छुट्टै लेन छुट्याउन सके बसबाट मोटरसाइकलभन्दा चाँडै गन्तव्यमा पुग्न सम्भव छ । यसमा पनि समयको मागअनुसार विद्युतीय बस छनोट गर्नुपर्छ । विद्युतीय बसका लागि आवश्यक ‘चार्जर सेन्टर’ निर्माण गरी धान्न सकिन्छ । नेपाल इलेक्ट्रोनिक इन्क्वाइरीको तथ्याङ्क हेर्ने होे भने अबको तीन वर्षमा विद्युत प्राधिकरणले विद्युत खपत बढाउने योजना ल्याउनपर्ने अवस्था छ । यसैले विद्युतीय बसका लागि बिजुलीको अभाव हुने छैन ।निजी सवारीभन्दा चाँडै विद्युतीय बसमा चढेर गन्तव्यमा पुग्न सकिन्छ भने निजी सवारी हुनेले पनि सधैँ आफ्नो सवारी प्रयोग गर्दैनन् । सस्तो र सुलभ सार्वजनिक यातायातकै प्रयोग गर्नेछन् । मानौँ कुनै व्यक्ति कालिमाटीबाट कमलपोखरीको कुनै बैङ्कमा काम गर्छ । विभिन्न ठाउँमा ट्राफिक छल्दै ऊ मटरसाइकलमा त्यहाँ आइपुग्न ४० मिनेट लाग्छ । उसको वार्षिक न्यूनतम खर्च करिब ४५ हजार हुन आउँछ । उसलाई सार्वजनिक बसमा आउँदा भने ३४ मिनेट लाग्छ । ३४ मिनेटमा आइपुग्दा उसको जम्मा वार्षिक खर्च १८ हजार हुन्छ ।मान्छेले यो अप्सन चुज गर्न भन्ने मेरो भनाइ हो । सार्वजनिक गाडी मात्र चल्न थाल्यो भने निजी गाडी आफै कम हुन्छन् । जसले ट्राफिक व्यवस्थापन पनि सहज बन्छ, प्रदूषण पनि कम हुन्छ । सार्वजनिक बसमा आउँदा गन्तव्यसम्म पुग्दा केही समय हिँड्नु पर्ने होला । बस स्टेसनबाट आफ्नो ठाउँमा पुग्नलाई १०, १५ मिनेट नहिँड्नु पर्ने कुनै ठाउँ पनि छैन । विदेशमा पनि यस्तो स्टिम छ ।ठेक्का दिने परिपाटी परिमार्जनसमस्या समाधानका लागि विदेशकै अध्ययन गरी एउटा निष्कर्षमा पुगेको छु । ठेक्का गर्दा सबैभन्दा कम रकम कबोल्नेलाई नै निर्माणको जिम्मा दिने अहिलेको परिपाटीमा परिमार्जन गर्नुपर्छ । ठेक्कामा प्रतिस्पर्धा गराउँदा रकम मात्र हैन समय पनि कबोल्न लगाउने कुरामा ध्यान दिन जरुरी छ ।हामीले समयको लागत पनि हिसाब गर्ने गर्नुपर्छ । कसैले रकम कम कबोलेको भए पनि समय बढी लगाउने भए हिसाब निकाल्ने र हिसाब निकाल्दा रकम बढी भए पनि चाँडै काम सम्पन्न गरी किफायती हुने हिसाब आए त्यसैलाई ठेक्का दिने गर्नुपर्छ ।समय बढी लगाए हरेक दिनको लागत कति पर्ने हिसाब निकालिएको छ, त्यसैअनुसार जरिवाना गर्ने अभ्यासलाई कडाइका साथ पालन गरिए निर्माणमा देखिएको अहिलेको अराजकता नियन्त्रण हुन्छ । (नेपाली काँग्रेसका नेता तथा प्रतिनिधि सभाका सांसद गगनकुमार थापाद्वारा बिहीबार मार्टिन चौतारीमा प्रस्तुत विचारको सम्पादित अंश ।)