नोवेल कोरोना भाइरस (कोभिड–१९) को महामारीबीच नेपाल सरकारले नयाँ बजेटको तयारी गरिरहेको छ । सरकारले आगामि जेठ १५ गते ल्याउने वार्षिक बजेटले कोरोना भाइरसका कारण संकटग्रस्थ अर्थतन्त्रलाई बचाउने मात्र नभई कोरोना नियन्त्रणपछिको विकसित परिस्थितिसँग जुध्न तद्अनुसारका आर्थिक नीति तथा कार्यक्रमहरु ल्याउनुपर्ने हुन्छ ।वर्तमान अवस्थाचीनको हुवेई प्रान्तको ऊहानमा सन् २०१९ को अन्त्यतिर देखिएको कोरोना भाइरसले विश्व महामारीको रूप लिएको छ जसका कारण आज सारा संसार नै ठप्प प्रायः छ । अहिलेसम्मको स्थितिलाई मात्र हेर्ने हो भने पनि विश्व अर्थतन्त्रमा यसले निकै ठूलो असर पर्ने निश्चित छ । अन्तर्राष्ट्रिय मुद्रा कोषले अप्रिल २०२० मा सार्वजनिक गरेको वल्ड इकोनोमिक आउटलुक अनुसार कोरोनाको विश्वव्यापी महामारीका कारण सन् २०२० मा विश्व अर्थतन्त्र ३ प्रतिशतले संकुचन हुने भएको छ । त्यस्तै अमेरिकी अर्थतन्त्र ५.९ प्रतिशतले संकुचन हुने प्रक्षेपण रहेको छ । कोषको प्रक्षेपण अनुसार उदीयमान तथा विकासोन्मुख देशहरूको अर्थतन्त्र सन् २०२० मा १ प्रतिशतले संकुचन हुने प्रक्षेपण छ । सन् २०२० मा नेपालको आर्थिक वृद्धि २.५ प्रतिशत तथा छिमेकी मुलुकहरू भारत र चीनको आर्थिक वृद्धि क्रमशः १.९ प्रतिशत र १.२ प्रतिशत रहने कोषको प्रक्षेपण रहेको छ । त्यस्तै केन्द्रीय तथ्याङ्क विभागका अनुसार यो वर्ष नेपालको आर्थिक बृद्धिदर २.२७ प्रतिशतमा सिमित हुने अनुमान छ । यो निकै प्रारम्भिक प्रक्षेपण मात्र हो । कोरोनाको असर बढ्दै गएमा र बन्दाबन्दीको समय लम्बिँदै गएमा यो दर अझ तल झर्ने निश्चित छ ।त्यस्तै विश्व बैंकले चालु वर्ष विश्व रेमिट्यान्समा इतिहासकै सबैभन्दा बढी गिरावट आउने भनेको छ । विश्व बैंकका अनुसार चालु वर्ष विश्व विप्रेषण २० प्रतिशतले घट्ने प्रक्षेपण गरेको छ । विश्व बैंकले यो वर्ष नेपालमा रेमिट्यान्स आप्रवाह १४ प्रतिशतले घट्ने प्रक्षेपण गरेको छ । नेपालको कुल ग्राहस्थ उत्पादनमा रेमिट्यान्सको योगदान २७ प्रतिशत हाराहारीमा रहेकोले यसको असर भयावह हुने आँकलन सजिलै गर्न सकिन्छ । नेपाल पनि विगत एक महिनाभन्दा लामो समयदेखि पूर्णरुपमा बन्दाबन्दीको अवस्थामा छ । विकास निर्माणका कामहरु सबै ठप्प छन् । उद्योग, व्यवसाय र कलकारखानाहरु बन्द छन् । रेमिट्यान्सको आप्रवाह घट्दो छ । स्वदेश तथा विदेशमा रहेका नेपाली श्रमिकहरु आफ्नो रोजगारीबाट विमुख हुँदैछन् । अहिलेसम्मकै मात्र अवस्थालाई हेर्दा पनि यो कोरोना महामारीका कारण विश्वमा लाखौं मानिसको ज्यान जाँदै छ । करोडौं मानिसले आफ्नो रोजगारी गुमाउँदै छन् । अरबौं मानिस भोकमरी र खाद्यसंकटमा पर्दै छन् । र, विश्व अर्थतन्त्र पुनः एकपटक दीर्घकालीन रुपमा थला पर्दै छ ।बजेटका अपेक्षाकोरोना संक्रमण नियन्त्रणका लागि नेपाल सरकारले घोषणा गरेको देशव्यापी बन्दाबन्दीका कारण आज मुलुकका पर्यटन, उद्योग÷व्यवसाय, व्यापार, कलकारखाना, शिक्षा, स्वास्थ्य, वित्तीय तथा पूर्वाधार निर्माणलगायतका सबै क्षेत्र ठप्प रहेका छन् । बजेटमा कोरोनाका कारण हाम्रा उद्योगधन्दा तथा व्यापारिक क्षेत्रमा परेको क्षति न्यूनीकरण गर्न, थप क्षति हुन नदिन र आफ्ना व्यवसायलाई चलायमान बनाउन अनुदान र ऋणका प्याकेज तथा अरु राहत प्याकेजहरु समाबेश गर्न आवश्यक छ । अहिलेको जटिल परिस्थितिमा आउन लागेको बजेटमाथि धेरै अपेक्षाहरु रहेका छन् । कोरोना प्रकोपका कारण अर्थतन्त्रमा पर्न सक्ने अल्पकालिन, मध्यकालिन र दीर्घकालिन असर र ति चुनौतिहरुलाई अवसरमा बदल्ने र हाम्रो अर्थतन्त्रलाई पुनः ट्रयाकमा ल्याउने दायित्व पनि आगामि बजेटको रहेको छ ।इतिहासमा पहिलो पटक हाम्रो स्वास्थ्य क्षेत्र र अर्थतन्त्रमा एकैपटक ठूलो संकट आएको छ । यो संकटबाट मुलुकलाई बचाउनु आगामि बजेटको एउटा ठूलो चुनौति हो । यस चुनौतिको सामना गर्न राज्य, निजी क्षेत्र र जनताको सहकार्य र समन्वय आवश्यक हुन्छ । यसको लागि आवश्यक वातावरण सृजना गर्ने काम पनि आगामी बजेट र सरकारको नीति तथा कार्यक्रमकै हो । त्यसैले यो वातावरण निर्माणमा उचित पहल कदमी लिनु पनि यो बजेटको दायित्व हुन आउँछ ।बजेटका प्राथमिकतागरिबी निवारण, दीगो विकास लक्ष्य प्राप्ति, आर्थिक, सामाजिक विकास, शिक्षा, स्वास्थ्य, न्याय र समानता स्थापनाका कार्यक्रमका साथसाथै आगामी बजेटमाथि सबै क्षेत्रको ठूलो अपेक्षा छ, अहिलेको संकटग्रस्थ अर्थतन्त्रलाई सहज व्यवस्थापन गर्ने । लामो समयसम्म बन्दाबन्दीमा बस्न पर्दा सम्पूर्ण आर्थिक गतिविधि ठप्प रहेका छन् । यसले सबैभन्दा ठूलो प्रहार खाद्य संकट र रोजगारीमा पारेको छ । त्यसैले कृषि उत्पादन बृद्धि गर्नु र व्यापकरुपमा रोजगारी सृजना गर्नु आगामी बजेटको मूख्य प्राथमिकता हुनुपर्छ ।हाम्रो देश कृषि प्रधान देश हो । अहिले पनि जनसंख्याको दुई तिहाई भाग परम्परागत निर्वाहमूखी कृषिमा निर्भर रहेको छ । बढ्दो शहरीकरण र बैदेशिक रोजगारका कारण कूल खेतियोग्य जमिनको २५ प्रतिशतभन्दा धेरै जमिन बाँझो रहेको छ । कोरोनाको त्रास र बन्दाबन्दीका कारण विदेशबाट स्वदेश र शहरबाट गाउँ फर्किनेको संख्या २०आंै लाख पुगेको छ । लामो समयको बन्दाबन्दीले धेरैको जिविकोपार्जनमा समस्या आउने खतरा बढको छ भने रोजगारी पनि संकटमा परेको छ । कोरोना प्रकोप छिटै नै समाधान भएता पनि स्थिति सामान्य बन्न निकै समय लाग्ने अनुपानहरु गरिएका छन् । न बैदेशिक रोजगारको स्थिति तत्काल पुरानो अवस्थामा फर्किने छ न स्वदेशकै उद्योग व्यवसाय पनि पुरानो अवस्थामा रहने छन् । यसबाट १०औं लाख श्रमिकहरुले आफ्नो रोजगारी गुमाउने तथा बेरोजगार बन्ने निश्चित छ । यो सबै जनशक्तिलाई तत्काल रोजगारी दिन कृषिको आधुनिकीकरण र व्यवसायिकीकरणबीना सम्भव छैन । आगामि बजेटमा यससम्बन्धी विशेष कार्यक्रमहरु ल्याउनु जरुरी हुन्छ ।त्यस्तै ठूलो संख्यामा रोजगारी सृजना गर्न श्रममा आधारित ठूला परियोजनाहरु सञ्चालन गर्न सकिन्छ । ठूला र बहुआयामिक परियोजनाहरुले हजारौं र लाखौंको संख्यामा रोजगारी सृजना गर्न सक्छन् । यसका लागि ठूला जलविद्युत, सिंचाइ परियोजना, सडक, कृषि, तथा अन्य पूर्वाधार विकासका कार्यक्रमहरु बजेटमा ल्याउन सकिन्छ । सरकारले प्रधानमन्त्री रोजगार कार्यक्रम सञ्चालन गरेर केही रोजगारी सृजना गर्ने प्रयत्न गरेको छ । यस कार्यक्रमलाई परिमार्जन गरी थप व्यापक बनाई ठूलो संख्यामा रोजगारी सृजना गर्न बजेटमा विशेष कार्यक्रम ल्याउनु जरुरी छ । त्यस्तै ठूलो संख्यामा रोजगारी सृजना गर्ने उद्देश्यले ल्याइएका जनता आवास जस्ता कार्यक्रमलाई सार्वजनिक–निजी  साझेदारीमार्फत सञ्चालन गरी थप प्रभावकारी बनाई ठूलो संख्यामा रोजगारी सृजना गर्न सकिन्छ । स्वदेशमा रोजगारीको अवसर सृजना गर्ने अर्को ठूलो क्षेत्र भनेको घरेलु, साना तथा मझौला उद्योग÷व्यवसायहरु हुन् । २०७२ सालको भूकम्पमा थला परेका साना उद्योग व्यवसायहरु बल्लतल्ल बौरिन थालेका थिए । अहिलेको लामो बन्दाबन्दीका कारण यी साना व्यवसायहरु पुनः एकपटक नराम्रोसँग थला परेका छन् । यस्ता साना व्यवसाय र व्यवसायीलाई विशेष रुपमा संरक्षण गर्नुपर्ने हुन्छ । ठूलो मात्रामा रोजगारी सृजना गर्ने हो भने यस्ता साना व्यवसाय र व्यवसायीलाई प्रबद्र्धन गर्ने कार्यक्रमहरु ल्याउनु जरुरी छ । बजेटमार्फत लगानी मैत्री वातावरण निर्माण गरी साना उद्योग व्यवसायमा नयाँ लगानि आकर्षित गर्न व्यवसायिक सहजीकरण र प्रोत्साहनका कार्यक्रमहरु ल्याउन सकिन्छ ।त्यसैगरी शैक्षिक बेरोजगारी हाम्रो अर्को ठूलो समस्या हो । वर्षेनी झण्डै ५ लाख शैक्षिक जनशक्ति श्रम बजारमा आउने तथ्याङ्क रहेको छ । तर व्यवसायिक र रोजगारमुखी शिक्षाको अभावमा यस्तो जनशक्तिले श्रम बजारमा रोजगारी पाउने अवस्था भने छैन । यस्ता जनशक्तिलाई रोजगारमुलक तालिमका साथसाथै स्वरोजगार बन्न इच्छुक जनशक्तिलाई स्वरोजगारमुलक कार्यक्रम ल्याउन सकेमात्र अहिले संकटग्रस्थ हुन पुगेको नेपालको अर्थतन्त्रलाई व्यवस्थापन गर्न सकिने छ ।संकटग्रस्थ अर्थतन्त्रको व्यवस्थापन सहज पक्कै छैन । तर सबै क्षेत्रलाई समेटेर मुलुकको अर्थतन्त्रको दुईतिहाई भन्दा बढी योगदान रहेको निजी क्षेत्रलाई आत्मविश्वासमा लिएर अगाडि बढ्न सकियो भने यसलाई सहजै व्यवस्थापन गर्न सकिन्छ ।