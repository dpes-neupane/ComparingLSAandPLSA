अमेरिकाका समस्याहरू अमेरिका दुनियाँकै एउटा भव्य मुलुक हो । यसमा शङ्का छैन । तर हामीमध्ये धेरैले सोच्ने गरेजस्तो स्वर्गै हो त अमेरिका ? के अमेरिका यस्तो मुलुक हो जसलाई हेरेर हामीले आफ्नो देशप्रति हीनताबोध गर्नुपर्छ ? यदि अमेरिका स्वर्ग होइन भने के कारणले होइन ? हो भने अमेरिकी समाजमा समस्या छैनन् त ? पक्कै त्यहाँ अनगिन्ती समस्या छन् । समस्याहरूको सहरमाथि बसेको छ अमेरिका । सम्पत्तिको असमान वितरण, गरिबी, शिक्षामाथि असमान लगानी, अपराध, हिंसा, जनस्वास्थ्य समस्या र बढ्दो जीवन निर्वाह खर्च जस्ता समस्याहरू भयावह छन् । अमेरिका संसारको सबैभन्दा बढी राजबन्दी जेलमा रहेको मुलुक हो, बन्दुक आतङ्क पनि । न्युयोर्क यस्तो सहर हो जहाँ निकै ठूलो जनसङ्ख्याको हरिविजोग देख्न पाइन्छ । जो मगन्ते, पागल, मानसिक रोगीका रूपमा काल पर्खेर सडकमा हिँडिरहन्छन् । अमेरिकी समाजका मुद्दालाई छोटकरीमा यहाँ उल्लेख गरिएको छ ।सम्पत्तिको असमान वितरण आश्चर्य लाग्न सक्छ, आर्थिक सहकार्य तथा विकास सङ्गठनको तथ्याङ्कअनुसार जि–७ राष्ट्रमध्ये अमेरिकामा आर्थिक असमानता सबैभन्दा उच्च छ । यहाँका २५ प्रतिशत जनसङ्ख्याको १० हजार डलरभन्दा कम सम्पत्ति छ । यो आम्दानीले यहाँ हरितन्नम जीवन मात्र गुजार्न सकिन्छ । सन् १९७० को दशकमा मुख्य १० प्रतिशत आय–आर्जन गर्नेहरू सबैले हाल राष्ट्रिय आयको झन्डै ३८ प्रतिशत आय नियन्त्रण गर्छन् ।उच्च १० प्रतिशत धनीले सबै सम्पत्तिको ५० प्रतिशतभन्दा बढी नियन्त्रण गरेका छन् । अर्थशास्त्रीहरूले गरेको नयाँ अनुसन्धानले गत दुई दशकमा फेडरल रिजर्भको अनुपात विस्तारै बढ्दै गएको देखाएको छ । यसैगरी सबभन्दा कम सम्पत्ति भएका आधा अमेरिकनसँग १.२ प्रतिशत सम्पत्ति छ । झन्डै चार करोड मानिस गरिबीको रेखामुनि छन् । सन् १९५९ देखि गरिबी तीव्र गतिमा घट्दै गएको छ । तर नेपालको जनसङ्ख्याको झन्डै दुई गुणा मानिस गरिबीको रेखामुनि छन् ।समयसँगै अमेरिकामा काला–गोराबीच आय भिन्नता जल्दोबल्दो छ । मध्यमवर्गीय काला तथा गोराबीचको औसत घरेलु आम्दानीको भिन्नता सन् १९८० मा झन्डै २३ हजार ८ सय डलरबाट बढेर सन् २०१८ मा सरदर ३३ हजार डलर पुगेको छ । सन् १९७० मा ५६ प्रतिशतभन्दा माथिका मध्यमवर्गीय गोराहरूको घरायसी आम्दानीको ६१ प्रतिशत मध्यमवर्र्गीय कालाहरूको आम्दानी थियो । तर एक सर्वेक्षण अनुसार सन् २००७ मा ६३ प्रतिशतबाट थोरै तल झरेको थियो ।हालै केन्द्रद्वारा गरिएको विश्लेषणअनुसार अमेरिकाका सबभन्दा धनी तथा गरिब परिवारबीच धनको अन्तर सन् १९८९ देखि २०१६ सम्म दोब्बरभन्दा बढी भएको छ । सन् १९८९ मा मध्यमवर्गीय परिवारसँगको भन्दा ११४ गुणा बढी सम्पत्ति ५ प्रतिशत धनी परिवारसँग थियो । सन् २०१६ सम्म मध्यम–वर्गीयसँगको भन्दा २४८ गुणा बढी सम्पत्ति सोही ५ प्रतिशतसँग थियो ।पछिल्लो पाँच दशकमा उच्च स्तरीयको तुलनामा मध्यमवर्गीय आय ढिलो वृद्वि भएको पाइएको छ । सन् १९७० देखि २०१८ सम्म मध्यमवर्गको औसत आय ४९ प्रतिशतको लाभसँगै वृद्वि भई ५८ हजार १ सय डलरबाट ८६ हजार ६ सय पुगेको छ । यो समयमा उच्च वर्गका परिवारको आय ६४ प्रतिशत वृद्धि भई १ लाख २६ हजार १ सय डलरबाट २ लाख ७ हजार ४ सय पुग्यो ।मध्यम आयका वयस्क अमेरिकीको आय हिस्सा सन् १९७१ मा ६१ प्रतिशत रहेकोमा सन् २०१९ मा घटेर ५१ प्रतिशत पुग्यो । सोही अवधिमा उच्च आयका व्यक्तिको हिस्सा १४ प्रतिशतबाट बढेर २० प्रतिशत र तल्लो आयस्तरकाको हिस्सा २५ प्रतिशतबाट बढेर २९ प्रतिशत पुग्यो ।जुकम्यान लगायतले तयार गरेको विश्व असमानता डाटाबेसअनुसार अमेरिकाका सबैभन्दा धनी ४ सय जनासँग ६० प्रतिशत वा करिब १५ करोड जनसङ्ख्यासँग भएजतिकै सम्पत्ति छ । यो सन् १९८७ को कुल राष्ट्रिय सम्पत्तिको ५.७ प्रतिशत थियो । सन् २०१४ मा भने खुम्चिएर २.१ प्रतिशत भएको थियो ।सोही अध्ययन अनुसार अहिले शीर्ष ०.१ प्रतिशत जनसङ्ख्याले राष्ट्रको सम्पत्तिको करिब २० प्रतिशत ओगटेको छ । तल्लो ८० प्रतिशत आँकडामा ५ जनामा १ जना ती अमेरिकी घरधुरी पर्छन् जसको सम्पत्ति शून्य वा ऋणात्मक छ । यसको अर्थ उनीहरूको ऋण सम्पत्तिभन्दा बढी वा बराबर छ । शून्य वा नकारात्मक सम्पत्ति भएका अमेरिकी परिवारको हिस्सा सन् १९८३ देखि करिब एक तिहाइले बढेको छ । जुन, त्यतिबेला १५.५ प्रतिशत थियो ।यसबीच शीर्ष १० प्रतिशत व्यक्तिसँग राष्ट्रको सम्पत्तिको ७० प्रतिशतभन्दा बढी स्वामित्व छ । यो हिस्सा तल्लो ९० प्रतिशतको स्वामित्वमा रहेको भन्दा दुई गुणा बढी हो । अमेरिकामा सम्पत्तिको असमान वितरण कति गहिरो छ, यसैले स्पष्ट देखाउँछ । यो घट्नुको साटो बढ्दै गइरहेको हुँदा सम्पत्तिको असमान वितरणबाट सिर्जित समस्या अरू बढ्नेछ । हुन त समग्र समाजको प्रतिबिम्ब नै शासकीय चरित्र हो । तर यो आमचरित्रको निर्माण गर्न महत्त्वपूर्ण योगदान उच्च वर्गकै हुन्छ । यस वर्गको स्वार्थअनुसार आम चरित्र निमार्ण गर्न पक्षपोषण गर्ने र आवश्यक परे हस्तक्षेप पनि गर्ने गर्छ ।स्वास्थ्य: अमेरिकामा स्वस्थ्य सेवाको विकराल समस्या बहसको प्रमुख विषय भएको छ । जनसङ्ख्याको हिसाबले न्यून जनताको स्वस्थ्य बिमा हुनु,  महत्त्वपूर्ण समय प्रशासनिक कार्यमा खर्चिनु र अव्यवस्थित तथा असक्षम प्राथमिक हेरचाहको कारण स्वास्थ्य समस्या जटिल भएको छ । कोरोना महामारीमा यो कुरा प्रत्यक्ष महसुस गरिएको छ ।रुढीवाद विरुद्ध प्रगतिवाद : परम्परावादी सोचले मानिसमा छनोटको विकल्प हुनुपर्छ भन्छ, प्रगतिवादले राजनीतिक समाधान उपयुक्त । अमेरिकामा बौद्धिक र दर्शनका रूपमा यो बहस समस्याको विषय हो ।  आप्रवासन् र अध्यागमन : अमेरिकाले विभिन्न देशका झन्डै १० लाख मानिसलाई प्रत्येक वर्ष आफ्नो देशमा स्थान दिइरहेको छ । यसो हुँदा जोगाउने, राष्ट्रिय तथा सार्वजनिक सुरक्षा लगायत कुराले आप्रवासी प्रमुख समस्या बन्दै गएको छ । समय–समयमा हुने हिंसा, गोराहरूको सर्वाेच्चताको बहस यसैसँग जोडिएका समस्या हुन् । ट्रम्पले यसलाई झन् मलजल गरिरहेका छन् ।धार्मिक स्वतन्त्रता : धर्मको नाममा मनपरी गर्न पाउनुपर्ने सोच भएका केही व्यक्ति वा समुदायको कारण अमेरिकामा धार्मिक स्वतन्त्रालाई सीमित गर्नुपर्ने आवाज उठिरहेको छ ।विवाह : एक अध्ययनअनुसार समाजमा राम्रो शारीरिक स्वास्थ्य, वित्तीय स्थिरता तथा सामाजिक गतिशीलता प्रदान गर्न विवाहित मानिसको महत्त्वपूर्ण भूमिका रहन्छ । तर बढ्दो सम्बन्ध विच्छेद र विवाह नगरी सन्तान जन्माउने प्रवृत्तिले समाज अझ खास गरी बच्चाहरूमा नकारात्मक असर पारेको देखिन्छ ।खर्च : गत वर्षको एक अध्ययनले सरकारले लिएको भन्दा अर्बाैं डलर बढी खर्च राजनीतिज्ञले गर्छन् । अत्याधिक सरकारी खर्चका कारण प्रत्येक अमेरिकी नागरिक बराबर २ लाख ४० हजार डलर ऋण छ । सङ्घीय खर्च बढिरहेकाले वित्तीय सन्तुलन कायम राख्न कर तथा खर्च नीतिमा तालमेल देखिँदैन ।कल्याण : सन् १९६० को दशकमा राष्ट्रपति लिन्डन जोनसले गरिबी हटाउन धेरै कल्याणकारी कार्यक्रम ल्याए । यसले धेरै हदसम्म गरिबी कम भएको थियो । हाल विभिन्न सङ्घीय, राज्य र स्थानीय तहमा कल्याणकारी कार्यक्रम सञ्चालनमा वार्षिक भन्डै १० खर्ब (१ ट्रिलियन) डलर खर्च हुन्छ । यद्यपि करिब १२ प्रतिशत अमेरिकीहरूरू अझै पनि गरिब मानिन्छन् ।चुनावी अखण्डता: कुनै राष्ट्रमा त्यहाँको सरकारको प्रणाली र जनताको स्वतन्त्रता निष्पक्ष चुनावमा निर्भर हुन्छ । तर अमेरिकामा चुनाव क्रममा मतदाताबाट हुने जालसाजीका कारण मतदान निष्पक्ष नहुने र परिणाम अस्वाभाविक परिवर्तन हुने समस्या छ । यसो हुँदा त्यहाँको राजनीतिमा धनी मात्र हाबी हुने देखिएको छ ।सत्ताधारीले आदर्शवाद र अवस्तुवादी सोचलाई ठूलो हतियारका रूपमा प्रयोग गरेका हुन्छन् । यही हतियार अमेरिकन शिक्षा प्रणाली एवं आम बुझाइमा देखिन्छ । यसको परिणाम अमेरिकीको दिमागमा समस्या अमेरिका बाहिर मात्र छन् । आतङ्कवाद बाहिर मात्र छ । हाम्रा दुस्मन बाहिर मात्र छन् भन्ने मानसिकता विकास भएको छ ।अमेरिकन शिक्षा प्रणालीले अधिकांश बालकमा हामी संसारको मुक्तिदाता हो भन्ने मानसिकता हालिदिन्छ । यही मुक्तिदाताको मानसिकताका बालकको पुस्ता नै आज अमेरिकी सत्तामा छ । दोस्रो विश्वयुद्धको अन्त्यपछि नै यस्तो मनोविज्ञान सबै अमेरिकीमा छ । वातावरणीय समस्या छन् । काला–गोराबीच अभेद्य विभाजन छ । आतङ्कवादको जननी अमेरिका नै हो भन्ने जबरजस्त तर्कहरू छन् । लाखौँ घरबारविहीन छन् । हजारौँ हत्या, हिंसा र अपराध भइरहेका छन् । यसबारे त्यहाँ छलफल हुन जरुरी छ । हामी समस्यारहित होइनौँ । समस्यासहितको महाशक्ति राष्ट्र हौँ भन्ने आलोचनात्मक चेत अमेरिकी तथा आप्रवासीमा छ ? यी आलोचनात्मक चेतद्वारा ओतप्रोत बुद्धिजीवीबीच छलफल हुनुपर्ने विषय हुन् ।अमेरिका लगायत देशका नेपाली नेपालबाट अमेरिका, अस्ट्रेलिया वा युरोपियन मुलुक जाने अधिकांश नेपालीले देशप्रति चरम असन्तुष्टि व्यक्त गर्छन् । संसारमा धनी–गरिब मुलुक, फरक हावापानी, संस्कृति र विचार स्वाभाविक हुन् । सबै भूगोल र संस्कृतिमा आफ्नै राम्रा–नराम्रा पक्ष हुन्छन् । रोजगारको सिलसिलामा मान्छेको बसाइँसराइ भइरहनु स्वाभाविक नै हो ।केही न केही कुरा हरेकले हरेकबाट सिक्नुपर्छ । यी सबैको ऐतिहासिक कारण हुन्छ । सत्य आत्मसात गर्नुको साटो हाम्रो देश काम नलाग्ने भयो । यहाँका नेता खराब भए । मेरा आफन्तले गरिखान दिएनन् । मेरो क्षमता यहाँको मुलुकले बुझेन । यता पैसा कमाउन सकिएन भन्ने जस्ता आधारभूत वैयक्तिक कुरा नै विदेश जानेका कारण देखिन्छन् ।असन्तुष्ट र पूर्वाग्रही मानसिकता बोकेर विदेशिएका मान्छे जब ती मुलुक पुग्छन् तब निकै समयसम्म यहाँ र त्यहाँको तुलना गर्छन् । सतही कुराबाट धारणा बनाउन व्यस्त हुन्छन् । देशको इतिहास सूक्ष्म ढङ्गले केलाएपछि मात्र सही निष्कर्षमा पुगिन्छ । युरोप पुगेर त्यहाँको खानपान र सरसफाइको प्रशंसा गर्दै नेपाललाई सानो र होचो देख्नुअघि त्यहाँको इतिहास अध्ययन गरे उनीहरू सजिलै विकसित भएका होइनन् भन्ने थाहा हुन्छ । त्यहाँ पुग्न लामो यात्रा तय गर्नुपर्ने रहेछ भन्ने ज्ञात हुन्छ । सभ्यता, संस्कृति र विकासको सम्बन्धलाई अधिभूतवादी ढंगले हेर्दा त यो दुनियाँमा राम्रो देखिने कुनै चिज हुँदैन । हुन्छ र ?सय वर्षभन्दा बढी महामारीले सखाप भएपछि खानेकुरामा हाहाकार भएर जे भेट्यो त्यही उसिनेर खानुपर्ने बाध्यता भयो । हात सफा गरेर नखाए महामारीमा परिने भयो । यी महामारीमा चर्चका पादरीहरू पनि मरेपछि ईश्वर प्रतिको भ्रम कम हुँदै गयो । अनि, वैज्ञानिकहरूको विकास भयो । झन्डै हजार वर्षभन्दा बढी मारकाट, हत्या हिंसा, महामारीको चपेटामा परेर करोडौँको मृत्यु भयो । धर्मको नाममा लाखौँ लाख मारिए, खेदिए ।राष्ट्र जुट्ने र फुट्ने जस्ता अटुट शृङ्घला पार गरेको लामो इतिहास बुझेपछि बल्ल विदेश स्वाभाविक लाग्छ । नेपाल पनि स्वाभाविक लाग्छ । झन्डै २५ सय वर्ष अघिदेखिको इतिहास हेर्दा युरोप विद्वानदेखि क्रुर र शक्तिशालीदेखि युद्धपिपासु शासनको निरन्तरताबाट नै अमेरिका बनेको छ । हङ्गेरीका अट्टिला, इङ्ल्यान्डकी रानी मेरी प्रथम, रोमका शासक क्यालिगुला, रुसका इभान, इङ्ल्यान्डका जर्ज तृतीयहरूको  तीव्र ध्वंश र सङ्घर्षबाट जन्मिएको युरोप र त्यसको निरन्तरताबाट जन्मिएको अमेरिका स्वाभाविक लाग्ने अनि फरक इतिहासबाट विकास भएको नेपाल अस्वाभाविक लाग्ने । यसरी नेपाल अस्वभाविक लाग्ने विदेश स्वभाविक लाग्ने अल्पज्ञान वा सतही ज्ञान रचनात्मक हुँदैन ।अर्काेतर्फ, समाजको मूलधारमा बग्दा त्यहाँको वस्तुगत ज्ञान हासिल हुन्छ । देश छोडेका नेपालीमा देशप्रति भावनात्मक सम्बन्ध हुने तर त्यति सकारात्मक धारणा नहुने देखिएको छ । आफू नेपालको मूलधारमा पनि नहुने हुँदा यहाँका दैनन्दिनलाई पुष्टि गर्ने वस्तुगत ज्ञानबाट टाढा हुन्छन् । जुन मुलुकमा बसेको छ, त्यहाँको मूलधारमा रहेर अगाडि बढ्ने वस्तुगत अवस्था पनि कम हुन्छ ।यो पनि...अमेरिकाको सामाजिक र आर्थिक व्यवस्थापन (दोस्रो भाग)पश्चिमी विरासतको स्फटिक (पहिलो भाग)त्यहाँको इतिहास, भूगोल, संस्कृति, राम्रा–नराम्रा पक्षको सम्पूर्ण ज्ञानको साटो अंशमा बस्ने, अंशमै बुझ्ने र त्यसैलाई यहाँको सम्पूर्णतासँग तुलना गर्ने प्रवृत्तिले विदेशिएका धेरैको विश्लेषण र तर्क समग्रतामा भन्दा एकाङ्गी हुन्छन् । व्यावसायिक रूपमा प्रत्यक्ष दुवैतिर आफै लगानी गरी जोडिएका वा विदेशमा कमाएपछि फर्कने लक्ष्य लिएकाको विश्लेषण भने वस्तुपरक देखिन्छ ।विदेशमा रहने नेपालीले दिने सुझाव पनि वस्तुगत नहुनाले यस्ताले हाम्रो कुरा नेपालमा सुनिँदैन भन्ने ठान्छन् । कतिपयले त नेपालमा बस्ने र नेतृत्वले संसार देखेकै छैन । ज्ञान छैन भन्ने पनि ठान्छन् । अर्काेतर्फ, देखेर वा बुझेर पनि विदेशी कुरालाई वा सुझावलाई लागू गर्दैनन् भन्ने सोच्छन् । यसको अर्थ देश भित्रकाले बाहिरकाको सल्लाह मान्नुहुन्न भन्ने होइन । तर व्यवस्थापन गर्ने कुरामा कुनै देशको हुबहु नक्कल हुन सक्दैन भन्ने बुझ्नुपर्छ । प्रविधि नक्कल गर्न सकिन्छ । प्रविधि आफै काम गर्ने नभएर यसको व्यस्थापन मानिसले गर्नुपर्ने हुन्छ । व्यवस्थापन शैली, कला र सोचको विकास तथा कार्यान्वयनमा त्यस समाजको सयौँ वर्षको ऐतिहासिक पक्ष जोडिएको हुन्छ । यसको अध्ययनबिना दिइने सल्लाह सुझाव वा लादिने व्यवस्थापन सिद्धान्त प्रभावकारी हुन सक्दैन ।पश्चिमी आकर्षण हाम्रो समाजमा पश्चिमप्रतिको यति धेरै आकर्षण किन छ ? जसका बीसौँ कारण छन् । यसको चर्चा गरिराख्नु त्यति जरुरी छैन । तर यसको मनोवैज्ञानिक र सांस्कृतिक कारणबारे निकै कम व्याख्या विश्लेषण हुने गरेको छ । पश्चिमाहरू प्रतिको समग्र आकर्षण भौतिक विकास मात्र होइन । उनीहरूको आफ्नो संस्कृति र यसप्रतिको प्रतिबद्धता हो ।उनीहरू आफ्नो शैली र सभ्यतामा गर्व गर्छन् । यसप्रति हीनताबोध छैन । उनीहरूमा जुन संस्कारिक पद्धति छ त्यसैले यहाँसम्म ल्याएको हो भन्ने आत्मविश्वास छ । विश्वास, आत्मविश्वास र इतिहासप्रतिको गर्वले मानिसलाई सभ्य, भव्य बनाउँछ । त्यस्तालाई अरूले मन पराउँछन् वा प्रशंसा गर्छन् जसलाई आफ्नो इतिहासप्रति गर्व हुन्छ ।आफ्नो शैली र पद्धतिमाथि भरोसा राख्नेको विकास छिटो हुन्छ । विज्ञानको अभूतपूर्व विकास पनि यस्तै ऐतिहासिक सापेक्षतामा भएको छ । हामीले पनि पश्चिमी शैली र पद्धतिमा त्यो आत्मविश्वास पाउँछौँ । विचलन कम छ । त्यसैले उनीहरूको भूमिका आरोह–अवरोहबीच पनि नेतृत्वदायी छ । आफूप्रतिको आत्मविश्वासले मानिसलाई स्वतः नेतृत्व गर्ने आकाङ्क्षा प्रदान गर्छ । नेतृत्वमा रहिरहन खोज, अनुसन्धान र विकासमा अब्बल हुनुपर्छ । पश्चिमीहरूमा भएको यही हो । नकारात्मक दृष्टान्त, शिक्षा लिनुपर्ने इतिहास र समालोचनात्मक वर्तमानका कारण हामीमा पश्चिमी आकर्षणको मनोवैज्ञानिकले जरा गाडेको हो ।हाम्रो बाटो हामीले हाम्रो हजारौँ वर्षको इतिहासको जगको समालोचनात्मक र रचनात्मक अध्ययन गर्नुपर्छ । त्यसैमा टेकेर गरेको विकास नै दीर्घकालीन हुन्छ । अनि, यही विकासले विश्वलाई नेतृत्व गर्न सक्छ । यो सत्य बुझ्ने हो भने हामी लगायत कुनै पनि कम विकसित मुलुकले हीनताबोध गर्नुपर्दैन । न सांस्कृतिक रूपमा लामो समय दोधारमा रहेर भौतिक, मानसिक र सांस्कृतिक विकासमा वाधा खडा हुन्छ ।हाम्रो देशको विकास हाम्रै जगमा हुनुपर्छ । यो जग हाम्रै विशिष्टताको छ । यसमा परिवर्तन गर्न सकिन्छ भन्ने सत्य नबुझ्दा हामी आफू कमसल र अरू असल देख्छौँ । यस्तो मनोवृत्तिले सक्दो आफ्ना छोडी अरू अँगाल्न उत्प्रेरित गर्दछ । यो विकास होइन विलय हो । विलयोन्मुख मानिसले जसरी अरूलाई मन पराउँदैनन् त्यसरी नै राष्ट्रलाई समेत कमजोर ठान्छन् ।यसर्थ, हामीले हजारौँ वर्षको इतिहास अध्ययन गरेर यहाँको माटो र हावाको सापेक्षताका योजना र व्यवस्थापन सिद्धान्त विकास गर्नुपर्छ । भारतको गुजरात र बिहारको विकासको मोडेल त फरक छन् भने हाम्रो र पश्चिमा मुलुकको मोडेल एउटै हुन सक्दैन । ठूला र विकसित देशले यो सत्य बुझेका हुन्छन् । त्यसैले त कुनै पनि देशसँग छलफल गरेर निर्णय लिनुअघि उनीहरू सम्बन्धित देशको इतिहास, भूगोल र त्यहाँका जनताको मनोविज्ञान अध्ययन गर्छन् । यो नै निष्कर्ष र निर्णयमा पुग्ने वैज्ञानिक बाटो हो । हामीले हाम्रो भूगोल र इतिहासको समालोचनात्मक अध्ययन गरेर मात्र त्यसको शिक्षा लिन सक्छौँ । गर्व गर्ने चिज भेट्छौँ । जब हामीले हाम्रो मनोविज्ञानको ऐतिहासिकता बुझ्छौँ तब हाम्रा योजना हाम्रै मार्गदर्शक हुन्छन् ।उपसंहार अमेरिकालाई स्वर्ग मान्ने र नेपालबाट जान्ने मानिस उता पुगेपछि देशको बुद्धि खाली भइसकेको सोच्ने गर्छन् । नेपालीको अमेरिकाप्रतिको दृष्टिकोणमा आग्रह र देशप्रति पूर्वाग्रह बढी छ । यो सोचले अपनत्व, सांस्कृतिक धरातल र वर्तमानको विलयोन्मुख चेतनाको प्रतिनिधित्व मात्र गर्छ । नेपाली समाजको ऐतिहासिक सापेक्षता हेर्दा २५औंँ राम्रा गुण छन् । यही कारण हाम्रो देश अस्तित्वमा छ । यी कुरा अन्यको हकमा पनि लागू हुन्छ ।यो मेरो अमेरिका भ्रमण अवधिमा गरिएको सङ्क्षिप्त अध्ययन मात्र हो । विवेचना गर्नुपर्ने पचासौँ राम्रा–नराम्रा कुरा छन् । यसको पुष्ट्याइँमा तर्क र ऐतिहासिक कारण छन् । तर मुख्य गरी समाज विकासको अवधारणालाई पूर्ण रूपमा विश्लेषण गर्न त्यो देशको इतिहास, राजनीतिक प्रणाली र राज्यको आदर्शलाई बुझ्न जरुरी हुन्छ ।करिब तीन हप्ताको भ्रमणअघि र पछि मैले अमेरिकाबारे जानकारी दिने विषय क्रिस्टोफर कोलम्बस, जर्ज वासिङ्टन, अमेरिका निर्माणको कथा, युरोपको मध्ययुगीन इतिहास, धर्मयुद्ध, धर्माधिकार युग, स्पेनिस फ्लु, पहिलो तथा दोस्रो विश्वयुद्ध र यसमा अमेरिकाको भूमिका लगायतको अध्ययनले मलार्ई वर्तमान अमेरिका बुझ्न सहयोग गर्याे । समग्रताका लागि यो विश्लेषण केही होइन । आगामी अध्ययनले यसलाई अझ फराकिलो बनाउँदै लैजाने प्रयास गर्नेछु ।#अमेरिका