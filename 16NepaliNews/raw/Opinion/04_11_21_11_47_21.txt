  Only the dead have seen the end of warमृत्यु भएकाले मात्र युद्धको अन्त्य देखेको हुन्छ ।-Pluto  ग्रीक दार्शनिक प्लुटोको एउटा चर्चित भनाइ यतिखेर भारत–पाकिस्तानबीच युद्धको कालो बादल  मडारिइरहेको छ । युद्धको तातो तावामा स्वार्थको रोटी सेकेर अघि बढ्न जम्जमाइरहेका रक्तपिपासुहरुको जमात भारत–पाकिस्तान दुवैतिर कमी छैन । आणविक शक्ति सम्पन्न यी दुई देशबीच युद्ध भड्कियो र त्यसलाई नियन्त्रण गर्न सकिएन भने त्यसको दावानलले दुई देशका वर्तमान र भविष्यलाई नै पनि खरानी बनाइदिने प्रचण्ड खतरा त छँदैछ, त्यसले दक्षिण एशिया क्षेत्रमै पनि अनिष्टको बबण्डर ल्याउने पक्का छ ।यो स्थिति सबैले बुझेका छन् तर युद्धको आगो दन्काएर राजनीतिको रोटी सेक्ने, भोट व्यांकको खिचडी पकाउने दाउपेचमा भारतका सत्तासीन एवं सत्ताइतर पार्टीका कतिपय राजनीतिक नेताहरु लागिपरेका छन् । युद्धको विभीषिकामा आफ्नो भोटव्यांकको सपनाको खेतीमा रमेकाहरुको अन्ध राष्ट्रवादी हुइँय्यालाई हावा दिँदै प्रज्जवलित गराइदिने अन्ध दौडमा मिडियाको ठूलो तप्का नै पनि लागेको देखिन्छ । चौथो अंग भनिने मिडियाले युद्धमा भोटको राजनीति गर्नेहरुलाई खबरदारी गर्ने र युद्धको साटो शान्तिको बाटोबाट समस्याहरुको समाधान खोजिनु पर्ने दवाव र जनमत सिर्जना गर्ने काम खासै भइरहेको छैन । यस्तो प्रतीत हुन्छ, मिडिया पनि युद्धकै ज्वालामा टिआरपी, क्लिक र पाठक बृद्धिको खरानी खोजिरहेका छन्, भलै त्यो खरानीको मूल्य देश र क्षेत्रकै बर्वादी किन नहोस् ।बरु सुखद आश्चर्यको कुरा, यतिखेर दुवै देशका सेनाका व्यवहार र कदमहरु संयमित र सन्तुलित देखिएका छन् । सम्भवतः युद्धको विभीषिका, त्यसले निम्त्याउने दुर्दान्त परिणाम र युद्धको मोर्चामा आमनेसामने भिड्दा एकबारको जीवनलाई नै दाउपेचमा राखेर झेल्नु र भोग्नुपर्ने पीडाकष्टको मर्म उनीहरुले राम्ररी आत्मसात गरेका छन् ।सुखद आश्चर्यको कुरा के हो भने, पाकिस्तानी शासनसत्तामा प्रचण्ड जनमतका साथ उदाएका शासक इमरान खान पनि युद्धको कालो बादलका बीच शान्तिको किरण बनेर देखापरेका छन् । भारतले पाकिस्तानभित्र छिरेर ‘सर्जिकल स्ट्राइक’ को नाममा पाकिस्तानी सार्वभौमिकतामाथि हस्तक्षेप गर्दा पनि उनले संयम र धैर्य गुमाएका छैनन् ।अर्को सुखद आश्चर्यको कुरा के हो भने, पाकिस्तानी शासनसत्तामा प्रचण्ड जनमतका साथ उदाएका शासक इमरान खान पनि युद्धको कालो बादलका बीच शान्तिको किरण बनेर देखापरेका छन् । भारतले पाकिस्तानभित्र छिरेर ‘सर्जिकल स्ट्राइक’ को नाममा पाकिस्तानी सार्वभौमिकतामाथि हस्तक्षेप गर्दा पनि उनले संयम र धैर्य गुमाएका छैनन् । आफ्ना मुलुकका जनताको प्रचण्ड दवाबलाई सम्बोधन गर्न उनले भारतीय आक्रमणको सांकेतिक प्रत्याक्रमण मात्र गरे, तर साथसाथै उनले त्यसलाई आफ्नो बाध्यताको रुपमा पनि इमान्दारितापूर्वक चित्रित गरे । उनले आफ्ना सम्बोधनहरुमा पटक पटक युद्धको भीषण विभीषिकाकाबारेमा इतिहासका उदाहरणहरु पेश गरेर समस्याको शान्तिपूर्ण समाधानको लागि भारतसँग संवाद र सहकार्यमै जोड दिए । भारतले पाकिस्तानमाथि सर्जिकल स्ट्राइक गर्ने क्रममा पाकिस्तानी भूमिमा पक्राउ परेका भारतीय विंग कमाण्डरलाई स–सम्मान रिहा र सुपुर्दगी गरेर उनले भारतीय प्रधानमन्त्री नरेन्द्र मोदीको ‘सैन्य तुरुप’को उत्तर ‘शान्तिको भाषाले दिएका छन् । कदाचित पाकिस्तानको शासनसत्ताको बागडोर इमरान खानको हातमा नहुँदो हो भने स्थितिले के कस्तो मोड लिन सक्थ्यो होला ? विगतका इतिहासले सिकाएका पाठहरु हेर्दा अनुमान मात्रै गर्न सकिन्छ ।सबैभन्दा मुख्य कुरा, इमरान खानले युद्धको कोर्सले सधैं आफूले सोचेको र चाहेको दिशातिर मात्रै अघि नबढ्ने र गति नलिने बरु त्यसले निम्त्याउने परिणाम भयानक र अकल्पनीय हुने खतरातर्फ बारम्बार औंल्याएका छन् । यसले उनको सुझबुझ र युद्धको विभीषिकाप्रतिको संवेदनशीलतालाई दर्शाउँदछ । पछिल्ला घटनाक्रमहरुको विश्लेषण गरेर हेर्दा भन्न करै लाग्छ, क्रिकेटरबाट राजनीतिमा उदाएका इमरान खानले राजनीतिमै लागेर भोटो फटाइसकेको भारतीय राजनीतिज्ञहरुभन्दा उच्च स्तरको परिपक्वता र संवेदनशीलता देखाएका छन् ।इतिहासले सिकाएको निर्मम पाठ के हो भने युद्धले कुनै पनि समस्याको अन्तिम समाधान अहिलेसम्म गर्न सकेको छैन, गर्नै सक्दैन । त्यसैले भारत र पाकिस्तान दुवै देशका राजनीतिक नेतृत्वले समस्याको समाधानको उपाय सैन्य बललाई हैन, राजनीतिक, कुटनीतिक मार्गहरुलाई बनाउनै पर्छ । युद्धको बाटोबाट समस्याको समाधान खोज्न चाहनेहरुले बुझ्नै पर्छः प्लुटोले भने झै ‘मृत्यु भएकाले मात्रै युद्धको अन्त्य देखेको हुन्छ ।’