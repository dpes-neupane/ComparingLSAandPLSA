निर्वाचनपछिको मिडिया हेर्दा जितेका कम्युनिस्ट भन्दा हारेर थन्किएको काँग्रेसको नै धेरै चर्चा र चिन्ता देखिन्छ । पराजयको पीडाले केही समयका लागि थला परेको बूढो पार्टीका बारेमा यति धेरै चासोको के औचित्य भन्ने प्रश्न उठ्न सक्छ । तर विजयको गाढा अबिरले लतपतिएको एमाले चस्मालाई यथार्थको खस्रो रुमालले पुछेर हेर्दा काँग्रेसको नेतृत्वमा सफलतापूर्वक सम्पन्न भएका तीनवटा ऐतिहासिक निर्वाचन प्रष्टै देखिन्छ । आफ्नो संविधान आफै लेख्न जनताले दशकौं गरेको कठिन सङ्घर्षको उत्कर्षका रूपमा संविधानसभाद्वारा जारी सङ्घीय लोकतान्त्रिक संविधानको कार्यान्वयनमा यी निर्वाचनको महत्व कति छ, सबैलाई थाहै छ । त्यसैले त्यही निर्वाचनमा यी सबै उपलब्धि आश्चर्यजनक ढङ्गले उपेक्षित भएर काँग्रेसले हार्दा ऊप्रति अलि बढी नै सहानुभूति प्रकट भइरहेको पनि होला । तर बौद्धिक जगतको चिन्ताको स्रोत भने अर्कै छ ।  निर्वाचनको प्रचण्ड बहुमतले नपुगेर काँग्रेसबाहेक बाँकी सबैलाई सत्ताको सोम रस पिलाएर लठ्याउन उद्दत ‘कम्युनिस्ट’ गठबन्धनको कुनै रहस्यमय योजनाले मुलुकमा आशङ्काको बीउ रोपिएको छ । समृद्धिको सपना देखाएर सत्तामा आएको शक्तिलाई पाँच वर्षका लागि समृद्धि निर्माणमै तल्लीन रहन आरामदायी बहुमत छ तर ऊ दुई तिहाइ नै पुर्याएर देखाइदिनतिर किन लाग्यो ? चीनको रेल ल्याउन, निजगढ विमानस्थल बनाउनवा फास्ट ट्र्याक खन्न दुई तिहाइ नै नभइ नहुने पो हो कि ? यी गहिरो आशङ्का जन्माउने प्रश्नहरू हुन् । त्यसैले संसदीय लोकतन्त्रमा सबल प्रतिपक्ष सत्तारुढ पार्टी जत्तिकै महत्वपूर्ण छ भन्ने जनताले बुझेको हुनाले पनि जितेका कम्युनिस्टभन्दा हारेको काँग्रेसको भविष्यका बारेमा सर्वत्र चिन्ता र चर्चा भएको हुनसक्छ । काँग्रेसले ढङ्ग पुर्याउन सक्यो भने नेपाली जनताको लोकतन्त्रप्रतिको यो सजगता र सचेतना उसको पुनर्जागरणका लागि सञ्जीवनी हुन सक्छ ।दक्षिणपन्थको सुनामीले संसारको अनुहार फेरिएको छ । सोभियत सङ्घको पतनपछिको समय उदार लोकतन्त्रको समय थियो, अहिले दक्षिणपन्थी उभारको समय हो । रुस, अमेरिका, युरोपका विभिन्न देशहरू, भारतलगायत विश्वका शक्तिशाली राष्ट्रमा अनुदार पार्टी र जनउत्तेजक राष्ट्रवादी शासकहरूले उदार लोकतन्त्रलाई पराजित गरेर सत्तामा आफ्नो उपस्थितिलाई झन् झन् सुदृढ गर्दैगर्दा त्यसको हावाबाट हामी अछुतो रहन सम्भव थिएन र छैन । पछिल्लो निर्वाचन र त्यसपछिका घटनाक्रमले काँग्रेसलाई त्यही सुनामीले बढारेको हो कि भन्ने अनुमान लगाउन सकिन्छ । ‘कम्युनिस्ट’ नामधारी गठबन्धनको आगामी कदमले त्यो अनुमानको पुष्टी हुँदै जानेछ ।संसारभरि यस्तो भयङ्कर दक्षिणपन्थी आँधी कसरी आयो भनेर विश्लेषण गर्न सन् १९९० लाई समकालीन विश्व परिस्थितिको सबैभन्दा नजिकको प्रस्थानविन्दु मानेर अगाडि बढौँ । त्यो युग परिवर्तनको उथलपुथलले प्रभावित समय थियो (बर्लिनको पर्खाल भत्किसकेको थियो । पूर्वी युरोपमा उदार परिवर्तनको लहर चलेको थियो । इतिहासका असङ्ख्य अपराध, पार्टी नोकरशाहीको हातमा आर्थिक र राजनीतिक सत्ताको अतिकेन्द्रीकरण र अतिशय हिंसाको बोझमा सोभियत सङ्घले आफ्ना ‘उज्याला सपना’हरू गुमाइसकेको थियो । त्यसका आधार स्तम्भहरू एकपछि अर्को गरेर ढल्दै थिए । संसार भविष्यको कुनै अज्ञात सम्भावनाले उत्सुक र उद्विग्न दुवै थियो । सोभियत साम्राज्यको भग्नावशेषमा उभिएर अतिरेक उत्साहका साथ अमेरिकी चिन्तक फ्रान्सिस फुकुयामाले त्यो ऐतिहासिक उथलपुथलको नामकरण गरिदिए– इतिहासको अन्त्य !बजार अर्थतन्त्रमा आधारित उदारवादी पुँजीवादी व्यवस्थाले राजतन्त्र, फासिज्म, कम्युनिज्म लगायत सम्पूर्ण विकल्पमाथि विजय हासिल गरिसकेकाले मानव जातिको राजनीतिक विकासक्रमको अर्थात ‘इतिहासको अन्त्य’ भएको उनको दाबी थियो । विश्वभरी उदारवादी पुँजीवादले आफ्नो एकल साम्राज्य स्थापित गर्ने मौका यही ‘इतिहासको अन्त्य’को थेसिसले ल्यायो । ‘आधुनिक अर्थतन्त्रको विवेकपूर्ण व्यवस्थापनको एक मात्र बाटो पुँजीवाद भएको र इतिहासको यो क्षणमा कुनै पनि जिम्मेवार राष्ट्रसँग अर्को विकल्प नरहेको’ ठोकुवा नै भएको पश्चिमा राष्ट्रहरूको चरम दम्भको त्यो नयाँ संसारमा रुसदेखि अफ्रिका, एसियाका गरिब राष्ट्र र मध्यपूर्वसम्मका सबै देशले जाने बाटो र पुग्ने गन्तव्य अब एउटै निर्धारण गरियो । पश्चिमी राष्ट्रले अपनाएको जीवन पद्धति नै अब विश्वले पनि अँगाल्नुपर्ने भयो । ती दुनियाँभर आफ्ना मूल्य मान्यताहरूलाई स्थापित गराउने उद्यममा आक्रामक र योजनाबद्ध ढङ्गले लागिहाले । उदार पुँजीवादी समाज नै पुग्ने गन्तव्य भएपछि जाने बाटोको ‘टेम्प्लेट’ पनि तयार भयो र विभिन्न संस्था मार्फत विश्वभरि तीव्र गतिमा त्यसको वितरण भयो । संसारभरीका मानिसको विचार, भाषा, संस्कृति, धर्म, इतिहास, जीवन पद्धति र रहनसहन आदि सबैमा व्यापक अतिक्रमण हुँदै गयो । यो बहुलठ्ठीपूर्ण विश्वव्यापी पुँजीवादीकरणले राजनीतिक उदारवाद जस्तो सबैको समता अनि सबैप्रति समभाव र सम्मानमा विश्वास गर्ने अत्यन्त मानवीय दर्शनलाई बदनाम गरिदियो । चरम शोषणमा आधारित नवउदारवादी अर्थव्यवस्थामा विश्वास गर्ने संस्था, नेता र अर्थशास्त्रीहरूले त्यसको गर्नुसम्म दुरुपयोग गरे । हामी पनि त्यसैको शिकार भयौं ।सानो र ठूलो देशका दुई अति उत्साही राष्ट्रवादीहरूको मिलन भयो भने पनि घातक परिणाम नै निस्कने छ । हाम्रो सन्दर्भमा यही मिलनको सम्भावना अधिक छ र त्यसका सङ्केतहरू अहिले नै देखिन थालिसकेका छन् ।‘दासले स्वतन्त्र भएपछि पुरानो मालिककै नक्कल गर्छ’ भन्ने प्रसिद्ध भनाइ फेरि एकचोटि सत्य सावित भयो । रुसमा जन्जिरले बाँधिएको समाजलाई मुक्त गर्न जीवन समर्पण गरेका मानिसहरू सत्तामा आएपछि बोल्सेभिक जस्तै भ्रष्ट र अनुदार भएर निस्किए । तिनले देशको ठूलो जमातको आवाज बन्द गरिदिए, तिनको भाषा, संस्कृति र इतिहासलाई मेटाउने प्रयत्न गरे । विगतमा बोल्सेभिकले गरेझैं नयाँ वर्चस्वशालीको सानो जमातले सत्तामा पूर्ण नियन्त्रण जमाउँदै गयो । ‘उदारवादको’ आवरणमा फरक मतलाई पूर्णत बन्देज लगाइदिएर ती आफू पनि विगतका कम्युनिस्टहरू जस्तै असहिष्णु बन्दै गए । सत्ताको छेउछाउमा भ्रष्टाचार मौलायो, धनी र गरीब बीचको खाडल ह्वात्तै बढेर गयो । केन्द्रीकृत अर्थव्यवस्थालाई अन्धाधुन्द निजीकरण गर्दै रातारात पुँजीवाद ल्याउने अन्तर्राष्ट्रिय मुद्रा कोष निर्देशित बहुलठ्ठीपूर्ण कदमले वृद्धवृद्धाहरूको एउटा पुस्ता नै विकराल आर्थिक सङ्कटमा फँस्न पुग्यो । दागिस्तान, तातारिस्तान, चिचेन्याजस्ता जातीय राज्यमा विखण्डनका स्वर गुञ्जिन थाले । फलतः ‘डेमोक्रेसी’ शब्द नै बदनाम हुँदै गयो । बहुसङ्ख्यक रुसीहरूको व्यापक असन्तोष र आक्रोशको पृष्ठभूमिमा ‘रुसको सम्मानलाई पुनस्र्थापित गर्ने’ वाचाका साथ भ्लादिमिर पुटिनको रूपमा कट्टर राष्ट्रवादी शासकको जन्म भयो । समयक्रममा त्यो राष्ट्रवाद झनझन हठी र उग्र हुँदै गएको छ । अन्यत्र पनि त्यस्तै भयो ।अमेरिकाको अत्यन्त ठूलो जनमतको मौन उकुसमुकुसलाई वाणी दिएर ‘अमेरिकालाई पुनः ग्रेट बनाउने’ उद्घोषका साथ डोनाल्ड ट्रम्प जस्ता ‘डेमागग’ दुनियाँलाई चकित बनाउँदै त्यहाँको राष्ट्रपतिमा चुनिए । व्यक्तिको स्वतन्त्रतालाई सर्वोपरी मान्ने अमेरिकाको निकै सुदृढ ठानिएको लोकतन्त्रका उदार मूल्य र मान्यतालाई ट्रम्पले लगभग छिन्नभिन्न बनाइसकेका छन् । संसारभरीका आफूजस्ता अतिवादी शासकहरूलाई ट्रम्पले अर्को उपहार पनि दिएका छन्न्, मिडियाको विश्वासनीयता ध्वस्त बनाएर ।युरोप दक्षिणपन्थी लहर र अझ फासिस्ट शक्तिहरूको पुनरागमनले स्तब्ध छ । संसारभरीका अकिञ्चन र उत्पीडित मान्छेको मुक्तिका लागि ठूला–ठूला दर्शन दिएको मानवतावादी युरोप युद्ध र आतङ्कबाट भागेर आश्रय खोज्दै आएका निर्बल शरणार्थी देखेर ‘नर्भस’ हुँदै मूलढोका बन्द गरिरहेको छ । विश्वलाई ‘स्वतन्त्रता, समानता र भातृत्व’को प्रकाश देखाएको फ्रान्समा नेसनल फ्रन्ट जस्तो घोर दक्षिणपन्थी शक्तिको आश्चर्यजनक उत्थानले उदार युरोपेली समाज अब अवसान उन्मुख हुँदै गएको छ भन्ने नै सङ्केत गर्छ, भलै राष्ट्रपति इमान्युएल माक्रोनको विजयले त्यसको गतिलाई केही सुस्त गराइदिएको किन नहोस् । युरोपियन युनियनको मेरुदण्ड मानिने जर्मनीको संसदीय निर्वाचनमा एङ्गेला मर्केल झिनो मतले पद जोगाउन सफल भए पनि त्यहाँ हिटलरका अनुयायीहरूको कट्टर नश्लवादी पार्टीको नाटकीय उदयले जर्मन समाज स्तब्ध छ । युरोपमा उदारवादको पतनलाई मर्केल एक्लैले कहिलेसम्म रोक्लिन्, हेर्न बाँकी छ । ‘बाहिर’बाट आएका शरणार्थीविरुद्ध लक्षित युरोपको बढ्दो जातिविद्वेषी भावनाले त्यहाँ जताततै अनुदारजनउत्तेजक नेताहरूको सत्तारोहणलाई सहज बनाइरहेको छ । अहिले भारतले जुन स्तरको सामाजिक, धार्मिक, जातीय र राजनीतिक असहिष्णुता खेपिरहेको छ, त्यो भारतीय लोकतन्त्रको सुदृढ र सुदीर्घ परम्पराका सबै आधार स्तम्भलाई तहसनहस पारेर धर्ममा आधारित ‘असली हिन्दुस्तान’ बनाउने प्रयत्नको सुरुआत हो । त्यहाँ धार्मिक बहुसङ्ख्यकको वर्षौंदेखि गुम्सिएको भावनाको उपयोग गर्दै हिन्दु अतिवादी शक्ति सत्तामा आउने वातावरण सिर्जना भयो ।अन्यन्त्रझैं नेपालमा पनि उदारलोकतन्त्रको आगमनसँगै पहिचान र अधिकारको आकाङ्क्षाले मुखरित हुने स्थान र प्रोत्साहन पायो । नयाँ राजनीतिले त्यसका लागि लडाइँ गर्ने वातावरण त तयार गरिदियो तर त्यो लडाइँ छिटै ‘पुरानो सबै मेटाइ नै दिने’ ढङ्गले आक्रामक, अस्वस्थ र पथभ्रष्ट हुँदै गयो । माओवादी हिंसाको पृष्ठभूमिमा सबै जात, जाति, समुदाय र क्षेत्रमा उब्जिएको ‘आजै, अहिल्यै र जम्मै’ अधिकार चाहिने आत्मकेन्द्रित र असहिष्णु दाबीले ठूलो जनसमुदायलाई सशङ्कित तुल्याइदियो । ‘कसैलाई काँसी पठाइदिने र अरू कसैलाई फाँसीमा झुण्डयाइदिने’सम्मको आपराधिक उन्माद प्रकट हुँदा पनि कसैले दण्डित हुन नपर्ने भयो । देशको झण्डा, दौरा सुरुवाल, मानिसको धार्मिक आस्था, दशैं तिहार र अन्य चाडबाड आदि सबै प्रतिगमनका प्रतीक बनाइन थाले । नेपालको नामै परिवर्तन गरेर यसको अस्तित्व नै मेटाइदिनेसम्मका उद्दण्ड गर्जनलाई त्राहिमाम हुँदै उपेक्षा गर्नुबाहेक अरू विकल्प रहेन । यसरी प्रगतिशीलताको अतिरञ्जना राजनीतिको मूलधार बन्दै गर्दा समाजको ठूलो तप्काले केही समय हुलमूलमा जिउ जोगाउनु नै श्रेयस्कर ठान्यो । उदार राजनीतिले प्रगतिशीलताको नाममा यस्ता जातिविद्वेषी अनुचितविचारलाई फल्नेफुल्ने र झाँगिने मौका दियो अथवा रोक्नसकेन । उता पहिचानको राजनीतिले पनि समयमै आफ्नो सीमा निर्धारण नसक्दा कुनै दिन त्यसको प्रतिक्रियामा सङ्गठित प्रतिवाद हुन्छ भन्ने कल्पना गर्न गाह्रो थिएन । राष्ट्रवादको उभार त्यसैको प्रत्यक्ष अभिव्यक्ति हो । त्यो प्रतिक्रियात्मक ध्रुवीकरणले राष्ट्रवादी धारलाई सङ्गठित र स्थापित हुने मौका दिएको छ । समाजलाई जोड्ने तन्तुहरूलाई छिन्नभिन्न पार्न खोजिरहेको प्रवृत्तिलाई उदारवादी राजनीतिले रोक्न नसकेको मात्र होइन, यदाकदा प्रोत्साहित गरेजस्तो देखिन गएपछि निराश भएको वर्ग र समुदायबाट उदारवादी विचारधाराको एक्लो दाबेदार नेपाली काँग्रेस पार्टी दण्डित हुनु अस्वभाविक थिएन । विशेषगरी युवा र नयाँ मतदातामा काँग्रेसप्रति गहिरो वितृष्णा देखियो । अङ्ग्रेजी दासत्वको धङधङीबाट मुक्त हुन नसकेको भारतमा धार्मिक अतिवादी शक्तिको सत्तारोहणपछि एकदमै बढेर गएको छिमेकी देशहरूप्रतिको हेपाहा व्यवहारले हाम्रो राष्ट्रवादलाई उग्र र असहिष्णु बनाउँदै लगेको छ । त्यही भारतसँग ‘नजिक’को सम्बन्ध भएको ठानिएको काँग्रेसले संविधान निर्माणका क्रममा सबैलाई जोड्न गरेका यावत प्रयत्नहरू राष्ट्रवादको उर्लंदो भेलमा बगेर गए ।यही राष्ट्रवादी हुरीले हुत्याएर अहिले सत्ताको शिखरमा पुगेको शक्तिले आफूलाई ‘वामपन्थी’ भनेको छ । त्यसको निक्र्यौल उसका भावी क्रियाकलापले गर्नेछ । तर स्वयम् केपी ओलीले विजयकुमार पाण्डेलाई दिएको अन्तरवार्तामा स्वीकारेका छन्, ‘यो वस्तुतः ‘कम्युनिस्ट गठबन्धन’ पनि होइन र यो ‘वामपन्थी गठबन्धन’ पनि होइन, कम्युनिस्ट हाम्रो पार्टीको नाम हो ।’ साँच्चै नाम मात्र भएर के हुन्छ ?यही राष्ट्रवादी हुरीले हुत्याएर अहिले सत्ताको शिखरमा पुगेको शक्तिले आफूलाई ‘वामपन्थी’ भनेको छ । त्यसको निक्र्यौल उसका भावी क्रियाकलापले गर्नेछ । तर स्वयम् केपी ओलीले विजयकुमार पाण्डेलाई दिएको अन्तरवार्तामा स्वीकारेका छन्, ‘यो वस्तुतः ‘कम्युनिस्ट गठबन्धन’ पनि होइन र यो ‘वामपन्थी गठबन्धन’ पनि होइन, कम्युनिस्ट हाम्रो पार्टीको नाम हो ।’ साँच्चै नाम मात्र भएर के हुन्छ ? मुलुक सङ्घीयतामा गए पनि अझै धेरै कालसम्म राज्य शक्ति सिंहदरबारमै केन्द्रित रहने छ । तर त्यो सत्तालाई पनि ‘जसरी पनि मुलुकको विकास गर्ने’ नाममा एक व्यक्तिमा केन्द्रित गर्ने अहिले जुन कसरत भइरहेको छ, त्यसको अभिष्ट र परिणाम प्रष्ट छ । त्यसले एमालेलाई घोर दक्षिणपन्थतिर उन्मुख गराउने निश्चित छ । एमालेभित्र संस्थापन इतर झिनो मसिनो जुन अलग राजनीतिक धार बाँकी छ, त्यसले पार्टीको दक्षिणपन्थतिरको यात्रामा अवरोध गर्न र ‘कोर्स करेक्सन’ गराउन कमसे कम अहिले त सक्दैन । उग्रवामपथन्को चर्को विगतबाट मुक्त हुन खोजिरहेको गठबन्धनको अर्को पार्टनर माओवादी भयभित, मौन र अवसरवादी भएर अस्तित्व रक्षा गरिरहेको कमजोर शक्ति हो ।यस्तोमा गठबन्धनको हातमा दुई तिहाइको शक्ति थपिएपछि के हुन्छ ? त्यसरी एक व्यक्ति केन्द्रित भएर सञ्चालित सत्तामा अधिनायकवादी चरित्र हाबी भइहाल्छ र अधिनायकवादमा सबैभन्दा फस्टाउने भनेको सत्ताधारीका आसेपासेको पुँजीवाद मात्र हो । मुलुकमा समृद्धि त निर्माण होला तर त्यो समृद्धि फेरि पनि केही सीमित मानिसको मात्र हुनेछ । त्यस्तो अर्थव्यवस्थामा आम जनताको उन्नति फगत मृगतृष्णा नै रहने पक्का छ । धेरै टाढा जानै पर्दैन, छिमेकी भारतलाई हेरे पुग्छ । त्यहाँका अम्बानी र अदानीहरूले बैङ्कको अर्बौं ऋण डुबाउने र राज्यबाट ब्रह्मलुट मच्चाउने छुट पाइरहँदा सानो ऋण तिर्न नसकेर हजारौँ गरीब किसान आत्महत्या गर्न बाध्य बनाइएका छन् ।‘वामपन्थ’को नाममा राष्ट्रवादको भावावेश र समृद्धिको सुसुप्त आकाङ्क्षालाई जगाएर सत्तामा पुगेको शक्ति ढिलोचाँडो तिनै असीमित आकाङ्क्षाको डढेलोमा फँस्ने त अवश्यम्भावी नै छ । त्यो उसको आन्तरिक समस्या हुनेछ । तर झनझन शक्तिशाली हुँदै गएको भारतीय दक्षिणपन्थी सत्तासँग उसको भावी सम्बन्ध भने देशकै लागि निकै सङ्कटपूर्ण हुने सम्भावना छ । त्यो सम्बन्धको प्रकृतिले दुइटा कठिन अवस्था सिर्जना हुन सक्छन् । पहिलो, सानो मुलुकको अतिराष्ट्रवादर ठूलो मुलुकको अतिराष्ट्रवादका बीचमा तीव्र वैरभाव रहिरह्यो भने रुस र युक्रेनको जस्तो अवस्था आउन सक्छ । युक्रेनको नयाँ राजनीतिले देशमा भद्रगोल सृजना गरेको छ । स्वतन्त्र भएयता युक्रेनले संविधान निर्माण र संशोधनका थुप्रै प्रयोग गरिसकेको छ, तर पनि मुलुक शान्ति र उन्नतिको बाटोमा हिँड्नु सट्टा युद्ध र विखण्डनतिर धकेलिदिएको छ । त्यसैगरी, सानो र ठूलो देशका दुई अति उत्साही राष्ट्रवादीहरूको मिलन भयो भने पनि घातक परिणाम नै निस्कने छ । हाम्रो सन्दर्भमा यही मिलनको सम्भावना अधिक छ र त्यसका सङ्केतहरू अहिले नै देखिन थालिसकेका छन् । यो अवस्थामा हाम्रो ‘कम्युनिस्ट’ सरकारले ‘असली हिन्दुस्तान’लाई रिझाउँदै लामो समयका लागि देशभित्र अधिनायकवादी डण्डा चलाएर ‘विकास’ गर्ने अन्तर्राष्ट्रिय लाइसेन्स प्राप्त गर्नेछ । कठिन सङ्घर्षले प्राप्त गरेका हाम्रा धेरै राजनीतिक उपलब्धि धरापमा पर्नेछन् । विश्वका शक्तिशाली देशहरू क्रमशः स्वार्थी, आत्मकेन्द्रित र अनुत्तरदायी हुँदै गएको परिप्रेक्ष्यमा विगतमा जस्तो हाम्रो लोकतन्त्र र जनताको अधिकारका लागि बोलिदिने ‘अन्तर्राष्ट्रिय जगत’ अब छैन ।  यस्तो अत्यन्त असहज परिस्थितिमा नेपाली कांग्रेस पार्टी निरिह प्रतिपक्ष बनेर एक्लै उभिएको छ । यद्यपि उसका प्रति नेपाली जनतामा देखिएको व्यापक सहानुभूतिले आम काँग्रेसजनलाई पार्टी पुनर्जागरण अभियानमा होमिन प्रेरित गर्नेछ । तर त्यो भविष्यको कुरा भयो । भूगोल र सङ्ख्या दुवै आधारमा व्यापक पराजय भोगेको वर्तमान नेतृत्वले दपार्टीभित्र र बाहिर आफ्नो वैधता गुमाइसकेको हुँदा कांग्रेसको नेतृत्व र संगठनमा परिवर्तन हुने पक्का छ । त्यसैले ढिलोचाँडो काँग्रेसमा पुनर्जागरणको प्रयत्नले गति त लिन्छ नै, तर मुलुकको अगाडि क्रमशः आउने माथिका चुनौतीलाई सामना गर्ने सामथ्र्य ऊसँग अहिले छैन । अत्यन्त बलशाली सत्तापक्ष र त्यति नै कमजोर प्रतिपक्ष भएको अवस्थामा लोकतन्त्रको रक्षाका लागि त्यसो भए को अगाडि सर्ला त ? यस्तोमा नागरिक समाजतिर स्वतः आशाको नजरले हेरिन्छ नै । धेरै लामो समयदेखि कुम्भकर्ण निन्द्रामा लीन र काँग्रेसजस्तै निस्तेज हाम्रो नागरिक समाज सत्ताको डण्डा बर्सिनुअघि नै बिउँझेला भन्ने आशा गरौं ।लोकतन्त्रको रक्षा र विकासका पक्षमा सबैभन्दा ठूलो आशा चाहिँ पुनर्संरचनाले फेरिएको राज्यका संस्थाहरू भित्रैबाट गर्न सकिन्छ । देश सङ्घीयतामा गएको छ । स्थानीय तह मात्रै ७५३ वटा छन् । त्यहाँ निर्वाचित स्वायत्त सरकार छन्, गाउँ र नगर सभाहरू छन् । वर्षौंको राजनीतिक सङ्घर्षले खारिएका कैयौं आशलाग्दा मानिस स्थानीय तहको नेतृत्वमा आएका छन् । तीमध्ये अधिकांश लोकतन्त्रको पक्षमा उभिनेमा कुनै द्विविधा छैन । अर्को महत्वपूर्ण भूमिका स्वतन्त्र मिडियाको नै हुनेछ । अन्य मुलुकमा जस्तै हाम्रो देशको मिडियाको साख पनि गिरेको त छ, तर तीमध्ये केही समाप्त भएर गए पनि समग्र मिडिया जगतले अन्ततः आफ्नो गुमेको हैसियत फिर्ता गरेर लोकतन्त्रको पहरेदारी गर्न आउनै पर्छ । स्वतन्त्रतामा मात्र सिर्जना गर्न सक्ने विश्वविद्यालय र शिक्षण प्रतिष्ठानहरू तथा साहित्य, कला, संस्कृति, समुदायमा संलग्न रचनात्मक जमात पनि देशलाई दक्षिणपन्थतिर जानबाट रोक्ने शक्तिबन्ने छन् । त्यसैगरीपछिल्लो समयमा न्यायालयभित्र देखिएको बेथितिले केही निराश तुल्याए पनि लोकतन्त्रको सबालमा विगतका थुप्रै नजिरले त्यहाँबाट अझै पनि धेरै अपेक्षा गर्न सकिने ठाउँ छ । यी सबै संस्थाहरू गतिशील हुन थालेपछि काँग्रेस पार्टी पनि तसिद्धान्त, सङ्गठन र नेतृत्वमा वर्षौंदेखि जमेको धुलो टक्टक्याउँदै उठ्ला नि ।  