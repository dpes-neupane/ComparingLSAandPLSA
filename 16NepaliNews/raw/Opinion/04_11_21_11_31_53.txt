नेपालमा २०७६ साल माघ ९ गते एकजनामा देखिएको थियो कोरोना भाइरस ।  लगभग ३ महिनासम्म त खासै जोखिमको अवस्थासम्म पनि पुगेको थिएन । यसलाई एक प्रकारको वरदानका रूपमा लिएर भविष्यमा आउन सक्ने महामारीसँग जुध्ने तयारी गर्न सरकारलाई सबै पक्षबाट घच्घच्याउने काम पर्याप्त मात्रामा भएको हो । तर सरकारको ध्यान त्यतातिर जाँदै गएन । सरकार त भ्रष्टाचार र कमिसनखोरीका कान्डहरुमा यस्तो किसिमले फस्यो कि महाव्याधीसँग जुध्ने तयारी त कता हो कता ? प्रधान मन्त्रीजीको ‘भ्रष्टाचार म आफू पनि गर्दिनँ, अरूलाई पनि गर्न दिन्नँ’ भन्ने भनाइ त नेपाली समाजमा एउटा राम्रो हँसीमजाक बन्न गयो । मन्त्रीहरु नै ‘कोरोनाले हामी नेपालीलाई केही गर्दैन, ढुक्क भए हुन्छ’ भनेर जनतालाई मक्ख पारेर भाषण गर्दै हिँडे । जनतालाई सचेत र सजग गर्ने काम पनि पर्याप्त मात्रामा भएन । रोगको परीक्षण, उपकरण, उपचार सामग्री, औषधिको व्यवस्था र तयारी खासै हुनै सकेन । त्यति राम्रो सुनौला अवसर गुम्यो, सरकारकै कारणले ।पछिल्लो चरणमा आएर नेपालमा कोरोना भाइरसका सङ्क्रमित हुनेहरुको सङ्ख्या ह्वात्तै बढ्यो । प्रमुखरूपमा यसका चारवटा कारणहरु हुन् भन्ने लाग्द छ ः पहिलो, सङ्क्रमित हुनेहरुको पहिचान गर्नका लागि आवश्यक परीक्षण अत्यन्त कम भयो । दोस्रो, भारत सरकारले नेपाल आउने मानिसलाई सिमानामा ल्याएर छाडिदिएपछि लुकीछिपी पस्नेको हुललाई नेपालमा व्यवस्थित गर्ने काम हुन सकेन । तेस्रो, पछिल्लो चरणमा निर्णय नै गरेर १ लाख २५ हजारभन्दा बढी नेपालीलाई जाँच नै नगरीभित्र ल्याउने काम भयो । चौथो, भित्र ल्याएर उपयुक्त क्वारेन्टिनमा राख्ने काम भएन । उपरोक्त कारणहरुले गर्दा सङ्क्रमितको सङ्ख्या कल्पनै नगरेको ढङ्गले बढिरहेको छ । प्रधान मन्त्री केपी ओलीजीको ‘सङ्क्रमितको सङ्ख्या २०० भन्दा बढ्न दिइँदैन’ भन्ने भनाइ वकवास मात्र सावित भयो । यी हरफहरु लेखिँदासम्म नेपालमा कोरोना भाइरसको सङ्क्रमितको सङ्ख्या २३१६ पुगिसकेको छ । यसले अब महामारीको रूप लिन लागेपछि सर्वत्र चिन्ताको विषय बन्न गएको छ ।‘लकडाउन’ नै पीडा बनेपछिविश्वव्यापीरूपमा फैलिएको कोरोना भाइरसलाई रोकथाम र नियन्त्रण गर्ने विभिन्न विधिहरुको प्रयोग भयो, विभिन्न देशमा । यो महाव्याधी सुरु भएको चीनको हुबेई राज्यको उहानको महामारीलाई सामना गर्ने सन्दर्भमा ‘लकडाउन’ गरेर यसलाई समुदायमा फैलिन नदिने र व्यापकरूपमा परीक्षण र उपचार गरेर यसमाथि नियन्त्रण गर्ने काम चीनमा उल्लेखनीय रूपमा सफल भयो ।  यो मोडेललाई त्यसपछि धेरै देशमा लागू गरियो । नेपालले पनि त्यही मोडेललाई अपनायो । यसलाई सबैले सुरुमा स्वागत नै गरेका थिए ।सरकारले लकडाउनमा पूरा गर्नुपर्ने कामहरु नगरेको र केवल यसलाई निरन्तर थप्ने काम मात्र गरिरहेको सर्वत्र महसुस भयो । यसका साथै लकडाउनले चरम आर्थिक सङ्कट र भोकमरीको अवस्थासमेत सिर्जना  गर्ने अवस्था आइसकेपछि यही जेठ २० गते  मन्त्रीमण्डलबाट घोषणा गरिएको ३२ गतेसम्मको लकडाउनको निर्णयको अवज्ञा हुन थालेको छ, वैधानिक सङ्गठनहरुको निर्णयबाट । यसलाई ‘भद्र अवज्ञा’ पनि भन्ने गरिएको छ । यहि जेठ २१ गतेदेखि व्यावसायिक र व्यापारी सङ्गठनहरुले निर्णय नै गरेर समय निश्चित गरेर दोकान खोल्न सुरु गरेका छन् । दुई महिनादेखि बन्द भएका दोकान केही घण्टाका लागि खुलेका छन् । तरकारी, फलफूल मण्डीहरु खुल्न थालेका छन् । सामाजिक दूरी र अन्य न्यूनतम नियमलाई पालना गरिने बताइएको छ ।सरकारमाथि विश्वासको सङ्कट ?सरकारका कमजोरीहरु पर्याप्त हुँदाहुँदै पनि सरकारको सक्षमतामाथि प्रश्न उठाउँदा उठाउँदै पनि सरकारका निर्णयहरुलाई खुलेआम उल्लङ्घन गरेको स्थिति अहिलेसम्म आएको थिएन । तर अब त्यो स्थिति पैदा भएको छ । यो गम्भीर विषय हो । नेपालकै सन्दर्भमा त महामारी भर्खर सुरु भएको छ । जनताको सरकारप्रति विश्वासको सङ्कट पैदा भएको अवस्थामा कसरी यो महामारीको सामना गर्ने भन्ने प्रश्न निकै गम्भीर भएको छ । यो सरकारले व्यवहारबाट नै जनताको विश्वास जित्नु पर्छ । अरू कुनै उपाय छैन । यो अवस्था त्यसै आएको होइन, त्यसका खास कारणहरु छन् ।सरकार उपचारको जिम्मेवारीबाट पन्छिएको आभास : बिरामीहरुको सङ्ख्या वृद्धिको दर तीव्ररूपमा बढेको हुनाले  सामान्य र मध्यम किसिमका लक्षण देखिएका बिरामीहरुलाई अस्पताल भर्ना नगरिने, आफ्नै घरमा बसेर उपचार गर्नुपर्ने भन्ने हालै स्वास्थ मन्त्रीले जारी गरेको बयानले जनतामा अर्को त्रास फैलिएको छ । आईसीयू बेडहरुको एकदम कमी छ, कोभिड अस्पतालहरुको कमी छ भन्ने कुरा विज्ञहरुबाट निरन्तर औँलो ठड्याउने काम भइरहेको छ । यो स्थितिमा सरकारबाट भएको यस प्रकारको निर्णयले सरकार अब बिमारीहरुको उपचारको जिम्मेवारीबाट पन्सिन खोजेको भन्ने भय जनतामा फैलिरहेको छ ।अर्थमन्त्रीको कर बुझाउ भन्ने कडा आदेश : महामारीको पीडा र लकडाउनका कारणबाट पैदा भएको चरम आर्थिक सङ्कटमा सरकारसँग राहतको अपेक्षा गरिरहेका वर्ग र समुदायलाई अर्थमन्त्रीको यो फरमानले आक्रोशित बनायो । उनीहरुको सरकारप्रतिको आसा, भरोसा सबै हरायो । बाँच्नका लागि जे पर्लापर्ला भन्ने सोचेर उनीहरु यो निर्णयमा पुगे ।क्वारेन्टिनको दूरावस्था : लकडाउनको अवधिमा सबैले अपेक्षा गरेका थिए कि तीनवटै अङ्गका सरकारहरुको समायोजनबाट क्वारेन्टिनको राम्रो व्यवस्था हुने छ, जसले कोभिड १९ लाई फैलिनबाट रोक्ने छ । रोग पत्ता लागेकाहरुको सहज उपचार हुने छ । भैँसी गोठमा, खुला चौरमा, भुइँमा, एउटै बन्द कोठामा ४० जनासम्म राखिएका, कतिपय ठाउँमा भोकभोकै बस्न बाध्य भएका कथित क्वारेन्टिनको अवस्थाका समाचार भाइरल भए । यसले त क्वारेन्टिन नै कोरोना सार्ने ठाउँ, कोरोनाका गुँड, बिरामी नै नपरेकालाई बिरामी पार्ने कारखाना बन्न पुगेको स्थितिले गर्दा उनीहरुमा आक्रोश पैदा भयो ।भोकको कारण ज्यान गएको अवस्था : दैनिक ज्यालादारी गर्ने र तल्लो वर्गका मानिसहरुमध्ये कतिपयको खानै नपाएर भोकको कारण ज्यानै गएका घटना सार्वजनिक भए । तीनै तहका सरकारका निकाय यसमा असफल भएको देखियो । यसबाट सरकारप्रति जनताको वितृष्णा पैदा हुने स्थितिको सिर्जना भयो ।सत्तामा भएकाहरुको मोज मस्ती : सरकारका विभिन्न ओहोदामा बस्नेहरुले सरकारी धनको दुरूपयोग गरेर ऐयासी जीवनमा खर्च गरेका विषयले पनि यो परिस्थिति पैदा गर्न भूमिका खेले जस्तो लाग्द छ । राष्ट्रपतिको पहिलेको करिब १५० करोडको हेलिकोप्टर र १८ करोडको कार काण्डको चर्चा त छँदै थियो, त्यसमा अहिले फेरि राष्ट्रपति भवनमै लाखौँको गलैँचा सजाउने काण्ड पनि थपिएको छ । यति नै खेर लाखौँ खर्च गरेर मन्त्रीहरुको जिम खाना बनाउने योजना पनि चर्चामा छ । सबैभन्दा आर्थिक रूपमा पिछडिएको कर्णाली प्रदेशका सभामुखको १ करोड ७४ लाखको कार खरिद काण्डले ‘जन प्रतिनिधि’प्रति घृणा मात्र होइन कर्णाली प्रदेशप्रतिको सहानुभूतिमै कमी ल्याउन खोजेको छ । १० अर्ब खर्चको हिसाबप्रधानमन्त्री कार्यालयका सचिवबाट कोरोना भाइरसमा भएको खर्चको विवरणमा अहिलेसम्म करिब १० अरब खर्च भइसकेको, अझै सबैतिर बाट खर्चको रकमको हरहिसाब नआइसकेको र आएपछि थपिने भन्ने हिसाब प्रस्तुत भयो । यसपालिको बजेटमा स्वास्थ क्षेत्रमा छुट्याइएको बजेटले कोरोना भाइरसको सामना गर्न एक छेउ पनि नपुग्ने जस्तो देखिएपछि यसबाट जनतामा निरासा पैदा भएको देखिन्छ ।यतिखेर सरकारप्रति जनताको विश्वास हराउँदै गएको अवस्था हो भन्ने तथ्यलाई सरकार सञ्चालन गर्नेहरुले राम्रोसँग बुझ्नु जरुरी छ । दुई तिहाइको दम्भ र फोबियाबाट मुक्त हुनु आवश्यक छ ।