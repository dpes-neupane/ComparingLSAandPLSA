झन्डै २ तिहाई बहुमत सहित सरकारको नेतृत्व सम्हाल्न पुगेको केपी शर्मा ओली नेतृत्वको सरकारले दुई वर्ष पूरा गरेको छ । मधेश केन्द्रित दलहरुको समर्थन र सत्ता साझेदारी रहँदासम्म त यो सरकार दुई तिहाइको थियो । सरकार गठन भएको केही समयमै राष्ट्रिय जनता पार्टीले समर्थन फिर्ता लियो । केही समय अघि मात्रै सत्ता साझेदार समाजवादी पार्टीले पनि सरकार छाडेर सरकारलाई दिएको सर्मथन फिर्ता लिएपछि अहिले सरकार दुई तिहाई बहुमतमा छैन । तर करिब पौने २ वर्षसम्म सरकारले दुई तिहाईको समर्थन हासिल गरेकै हो । सरकार सामान्य बहुमत वा दुई तिहाई बहुमत जे भए पनि सरकारको सफलता भनेको नेतृत्वको इच्छा शक्ति, समन्वय क्षमता र देशले आर्थिक सामाजिक एवं कुटनीतिक क्षेत्रमा हासिल गरेका उपलब्धिले निर्धारण गर्ने कुरा हो । आफ्ना योजना, कार्यक्रम कार्यान्वयन गर्दा आएका संवैधानिक, कानूनी, नीतिगत र शंरचनागत समस्यालाई सहजै हल गर्नसक्ने क्षमता त्यस्तो बहुमतले दिन्छ । त्यो सुविधा यो सरकारसँग थियो ।  सरकारलाई अर्को सुविधा भनेको सहयोगी प्रतिपक्षको पनि हो जुन यस सरकारलाई थियो । प्रतिपक्षी दलको कर्तव्य नै सरकारको काम कारबाहीमा प्रश्न उठाउने भए पनि योबीचमा प्रमुख प्रतिपक्षी दल नेपाली काँग्रेसले प्रत्यक्ष र अप्रत्यक्ष रुपमा सरकारलाई सहयोग नै गर्यो । त्यसैले गर्दा काँग्रेसले आफैं कमजोर प्रतिपक्षको आरोप खेप्नु समेत पर्यो । तर २ वर्षको यो अवधिमा सरकारले न त आफ्नो दुई तिहाई बहुमतको सदुपयोग गर्न सक्यो । न त प्रतिपक्षी दलको सहयोगपूर्ण भूमिकालाई ‘क्यास’ गर्न नै सक्यो ।सरकारको दुई वर्षको आर्थिक प्रगतिको कुरा गर्ने हो भने त्यसलाई नेपाली काँग्रेसका तर्फबाट गिरिजाप्रसाद कोइराला नेतृत्वको सरकारको २०४८ सालदेखि २०५० सालसम्मको अवधि तुलना गर्नु उपयुक्त हुन्छ । २०४७ सालमा नयाँ संविधान बनेपछि भएको आम चुनावमा नेपाली काँग्रेसले बहुमत प्राप्त गरेको थियो । २०७२ सालमा संविधान जारी भएपछि भएको आम चुनावबाट नेकपाले त्यसैगरी एकल बहुमत पाएको छ । तर तात्कालिन नेपाली काँग्रेसको सरकार र अहिलेको नेकपाको सरकारलाई तुलना गरेर हेर्ने हो भने आकाश पातालको फरक देख्न सकिन्छ । २०४८ सालमा सत्ताको बागडोर सम्हाल्दै गर्दा काँग्रेस सरकारसँग स्रोत र साधनको अत्यन्तै ठूलो सीमितता थियो । अहिलेजस्तो चलायमान आर्थिक गतिविधि थिएन । लाइसेन्सराज थियो । शिक्षा, स्वास्थ्य, सडक, बिजुली जस्ता पूर्वाधारहरुको निकै ठूलो संकट थियो । काठमाडौं केन्द्रित शहरीकरण थियो । धेरै जिल्ला सदरमुकामहरु गाउँजस्तै थिए । त्यहाँ कुनै आर्थिक गतिविधि सञ्चालन हुन सकेको थिएन । प्रस्तावित बजेटको आधा जति मात्र राजश्व उठथ्यो । चालु खर्चको करिब ३५.५% हिस्सा पञ्चायतले तथाकथित विकासको मुल फुटाउन लिएको स्वदेशी तथा बाह्य ऋणको साँवा ब्याज तिर्दैमा जान्थ्यो । सरकारी संस्थानको घाटा राजश्वको झण्डै ८% जति थियो । त्यतिबेलासम्म हाम्रो आर्थिक कुटनीतिक सम्बन्ध राजनीतिक सम्बन्धहरु पनि व्यवस्थित थिएनन् । त्यति हुँदा पनि त्यो सरकारले छोटो अवधिमै उल्लेख्य सफलता हासिल गर्न सफल भएको थियो ।  तात्कालिन सरकारले लिएको निजीकरण र उदारीकरण नीतिपछि निजी क्षेत्रलाई लगानी गर्ने उत्प्रेरणा जागृत हुँदै गयो । हवाई क्षेत्र, डेरी, जलस्रोत लगायत क्षेत्रमा नीजि क्षेत्रलाई खुला गरेर अगाडि बढाइएको थियो । नयाँ कानून र नीतिको विकास गरेसँगै त्यतिबेला द्विपक्षीय र बहुपक्षीय वैदेशिक सहयोग पनि बढ्दै गए । सोही कारण पूर्वाधार विकासको कामको थालनी गरियो । २०४८ सालमा निजी क्षेत्रको रोजगारी सिर्जना गर्ने क्षमता साढे ५ हजार रहेकोमा २०५० सालमा यो ९० हजार पुगेको थियो । त्योबेला स्थानीय जनताको सहभागितामा प्रत्येक गाउँमा मोटरबाटो पुर्याउने योजना समेत अघि बढाइएको थियो । आफ्नै गाउँघरमा सडक आउने भएपछि त्योबेला सरकारले गरेको लगानीको कयौं गुणासम्म श्रमदान जुटाएर गाउँको विकास गर्ने अभियान चलेको थियो । त्यही सुरुवातका कारण अहिले गाउँ गाउँ सडक सञ्जालसँग जोडिएका छन् । अन्तरदेशीय विद्युत प्रसारण लाइन, अरुण तेस्रो आयोजनाको प्रारम्भ पनि गर्ने काम भएको थियो । जनतालाई सहुलियत ऋण र गोबरग्यास लगायत नवीकरणीय उर्जामा अनुदान लगायत जनमुखी कार्यक्रमहरु शुरु गरिएका थिए ।२०४७ सालमा प्रजातन्त्रको पुनर्बहालीपछि आएको अर्को परिवर्तन भनेको शिक्षा र स्वास्थ्य क्षेत्रको चेतना पनि हो । सरकारले २ वर्षमा ८ हजार प्राथमिक विद्यालयको दरबन्दी स्वीकृत गरेको थियो । गाउँ गाउँमा स्वास्थ्य चौकीहरु खोलिएका थिए । दूरदराजसम्म पढ्नुपर्छ भन्ने चेतनाको विकास हुनाले त्यो बेलादेखि नेपालको साक्षरता दरमा उल्लेख्य परिवर्तन देखियो । त्यही कारण हामी अहिले पूर्ण साक्षरताको चरणमा छौं ।  यसरी जनताको दैनिक जीवनसँग जोडिने विषयदेखि राष्ट्रिय र अन्तर्राष्ट्रिय क्षेत्रसम्म पनि तात्कालिन सरकारले लिएको स्पष्ट भिजनले काम गर्यो । त्यसको फल अहिलेका सरकारहरुले पनि पाइरहेका छन् । नेपाली काँग्रेसको तात्कालिन निजीकरणको नीतिलाई राजनीतिक मुद्दा बनाएर पछिल्ला सरकार बनाउनेहरु पनि त्यसबाट पछि हट्न सकेनन् बरु त्यसलाई थप बढावा दिँदै गए । अहिलेको सरकारको राजनीतिक अवस्था उस्तै भए पनि अर्थतन्त्रको अवस्थाको हिसाबले भने यसमा निकै ठूलो भिन्नता छ । यो सरकार गठन हुँदै गर्दा नेपालको अर्थतन्त्र ३० खर्बको थियो । श्रमशक्ति विदेश जानु आफैंमा राम्रो नभए पनि रेमिट्यान्ट आप्रवाहको गति उच्च रुपमा बढिरहेको थियो । देशको भुक्तानी सन्तुलन पनि सकारात्मक अवस्थामा थियो । देशभरमा सडक पूर्वाधारको अवस्थाहरु पनि सन्तोषजनक नै थिए । लामो समयको लोडसेडिङले मुक्ति पाएको थियो । हाइड्रो पूर्वाधारमा लगानी आएकै थियो ।  अहिले सम्पन्नोन्मुख देशकै गौरवका आयोजनाहरु पनि निर्माणको चरणमै थिए । त्यसैले यो सरकारको मुख्य काम भनेको पूर्वाधार निर्माणलाई तीव्रता दिने तथा औद्योगीकरण र व्यापारमा सहजीकरणको भूमिका खेली लगानी गर्ने वातावरण बनाइदिने मात्रै थियो । त्यसबाहेक संविधान र संघीयताको कार्यान्वयनमा केही गृहकार्य गर्नुपर्ने जिम्मेवारी सरकारसँग थियो । तर यति काममा पनि सरकार चुक्यो । सरकार गठन हुने बित्तिकै आर्थिक सुशासन कायम गर्ने नाममा कर्मचारीहरुले पाउँदै आएका अतिरिक्त भत्ताहरु खोस्नुका साथै चरम राजनीतिकरण गर्ने काम गरियो । सोही कारण कर्मचारीहरु कार्यालय समय बाहिर काम नै नगर्ने अवस्था सिर्जना भयो । उता संघीयता कार्यान्वयनका समायोजन गर्ने भन्दै पूर्वाग्रही ढंगले कर्मचारीहरुको सरुवा गर्ने तर सम्बन्धित ठाउँमा पनि काम गर्ने वातावरण नहुने जस्ता कार्यहरुले सिंगो कर्मचारीतन्त्र निराश हुन पुग्यो । वास्तवमा स्थायी सरकार मानिने कर्मचारीतन्त्र नै विकास र अर्थतन्त्रको इञ्जिन हो । तर त्यो संयन्त्र नै नतात्दा राजनीतिक ‘एक्सिलेटर’ जति नै बटारे पनि विकास र अर्थतन्त्र कसरी अगाडि बढ्न सक्छ र ?सरकारले जतिसुकै राम्रा तथ्याङ्क प्रस्तुत गरे पनि निजी क्षेत्र सरकारप्रति निराश हुने अवस्थाबाहेक केही भएन । संघीय सरकारले पनि अनावश्यक रुपमा करका दरहरु बढाइदियो । प्रदेश र स्थानीय तहले पनि मनलाग्दी रुपमा शुल्कहरु लिन थाले । कतिपय करहरुमा संघ, प्रदेश र स्थानीय तहबीच स्वामित्व विवाद हुँदा निजी क्षेत्र दोहोरो करको मारमा पनि परे । छिमेकि मुलुक भारतमा मासिक ५० हजार नेपाली रुपैयासम्म कमाउनेले कुनै कर तिर्नु पर्दैन । मासिक १ लाख कमाउने खुद कर ३.३५% कर तिर्नु पर्छ भने मासिक ४ लाख कमाउनेले २०.८५% तिर्नु पर्छ । जबकी नेपालमा यदी सबैजना सामाजिक सुरक्षामा आवद्द हुने हो भने मासिक २५ हजार कमाउने ले खुद कर सामाजिक सुरक्षा समेत गर्दा ३१Þ।५% तिर्नुपर्ने हुन्छ । त्यस्तै, मासिक १ लाखको ४७.७५% हुन्छ भने मासिक ४ लाखको ६१.२५% कर तिर्नु पर्ने हुन्छ ।  सामाजिक सुरक्षा कर समेत जोडेर  यति ठुलोकर तिर्नुपर्ने भएपछि कमाउन को प्रेरित हुन्छ ? एडम स्मिथले भनेजस्तै मान्छेले कमाउन परिश्रम गर्छ र सो कार्यबाट समाजको सेवा हुन्छ, समाजलाई फाइदा हुन्छ । त्यसमा सरकारले सहयोग गर्नुपर्छ, व्यवधान खडा गर्ने होइन । कर मात्रै बढी तिरेर पनि भएन । त्यसका लागि प्रक्रियागत रुपमा झन्झटिलो समेत भयो । यसले गर्दा निजी क्षेत्रहरु लगानी नै गर्न हतोत्साहित भए । त्यसमाथि सरकारले समग्र अर्थतन्त्रको हितलाई ध्यानमा राखेर नियम बनाउनु भन्दा आफूनिकट व्यवसायीको हित हेरेर काम गर्न थाल्यो । यसले गर्दा सामान्य व्यवसाय गर्नेहरु हतोत्साहित भए । यसले गर्दा लगानी बढेन । रोजगारीको अवसर पनि सिर्जना भएन ।  उता कामदारको हक र अधिकारका लागि भन्दै एकतर्फी रुपमा मलेसियाजस्तो प्रमुख रोजगार गन्तव्य बन्द गरिदिँदा रेमिट्यान्स आप्रवाहमा गम्भीर धक्का लाग्यो । यसले देशको भुक्तानी सन्तुलनलाई पनि अघिल्लो वर्ष नकारात्मक बनायो । सरकारले राम्रो कुटनीतिक कौशलता देखाएको भए मलेसिया बन्द नगरिकनै पनि समस्या समाधान हुन सक्थ्यो । मलेसिया बन्द नै गरे पनि त्यहाँ जान नपाएकाहरुलाई देशमै स्वरोजगारी गर्ने अवसर दिएको भए पनि केही हुन्थ्यो होला । तर त्यो पनि भएन । नेपालमा उद्यमशीलताको प्रमुख समस्या भनेको शुरुको लगानीको अभाव र उत्पादनको उचित मुल्य प्राप्त गर्ने बजार हो । उत्पादित वस्तुको बजारीकरणका लागि सहजीकरण गरिदिने मात्रै हो भने पनि उत्पादनमा एक प्रकारको गति आउन सक्थ्यो । तर त्यतातिर ध्यान दिनुको सट्टा सरकारले करको भार थप्ने काम मात्रै गर्यो । यसले गर्दा साना तथा मझौला उद्यममात्रै होइन, समग्र निजी क्षेत्रको लगानी पनि घट्दै गयो ।  चालु आर्थिक वर्षको ६ महिनासम्मको तथ्यांकलाई देखाएर पछिल्लो समय सरकारले आफ्नो सफलता देखाउन खोजेको जस्तो देखिन्छ । आयात घटेको, निर्यात बढेको र भुक्तानी सन्तुलन सकारात्मक भएको भन्ने छ । तर त्यसभित्रको अन्तरवस्तु हेर्दै जाने हो भने त्यसभित्र पनि आशा गर्ने ठाउँ भेटिँदैन । असोज र कात्तिक महिनामा घटेको आयातका कारण पछिल्लो दुई महिनाको बाह्य सन्तुलन सकारात्मक देखिएको हो नत्र अहिलेको व्यापार नकारात्मक दिशातिर उन्मुख भइसकेको छ । असोज र कात्तिकको आयात घट्नुको कारण पनि उपभोग्य वस्तु नभएर निर्माण सामाग्रीको आयात कम हुनु हो । जुन दीर्घकालिन रुपमा हाम्रो लागि सकारात्मक हुन सक्दैन । यो वर्षको ६ महिनाको तथ्यांक हेर्ने हो भने राजश्व परिचालन र पुँजीगत खर्चको अवस्था पनि निकै दयनीय छ । कारोना भाइरसकै कारण चिनियाँ कामदारहरुले निर्माण गरेका आयोजनाहरु ठप्पजस्तै भएको छ भन्ने समाचारहरु पनि आएका छन् । यसले पुँजीगत खर्च अझै घटाउन सक्छ भने त्यस्ता आयोजना निर्माणमा विलम्व हुँदा लागत बढ्ने सम्भावना समेत देखिन्छ । राजश्व परिचालन अपेक्षाअनुसार नहुनु र वैदेशिक ऋण र सहयोग पनि निकै कममात्र आउनुको कारणले स्रोतको अभावको समस्या आउनसक्ने देखिन्छ । यो वर्षको सुरुदेखि नै मूल्यवृद्धि दर एकदमै बढेको छ । पछिल्लो ५ महिनाको तथ्यांक अनुसार यो आर्थिक वर्षको खाद्यान्नको मूल्यवृद्धि ९.६ प्रतिशत पुग्यो । यो वर्ष धानको उत्पादनमा समेत कमी आउँदा यसले मूल्यवृद्धि झनै बढ्ने देखिन्छ । पछिल्लो समय निर्माण सामाग्रीहरुको मूल्य पनि बढ्न थालिसकेको छ । उता चीनबाट आउने लत्ताकपडा लगायत सामानहरु कोरोना भाइरसको प्रकोपका कारण ठप्प हुँदा ४ प्रतिशतको हाराहारीमा रहेको गैरखाद्य वस्तुको मूल्यवृद्धि आकाशिने निश्चित प्रायः नै छ । अहिले पुँजीगत खर्च हुन नसक्नुको पछाडि निर्माण व्यवसायीहरुसँग सरकारको टकराव प्रमुख कारण हो भने योजनाहरुको सही छनौट, पूर्वतयारी र कार्यान्वयन हुन नसक्नु अर्को कारण हो । त्यस्तै, राम्रोसँग अघि बढेका आयोजनाहरुमा बजेट अभाव हुनु तर खर्च हुन नसकेका आयोजनामा बजेट थुप्रिनुले पनि समस्या निम्तिएको छ । संक्रमणकालको अवस्थामा जस्तो समस्या स्थिर सरकार हुँदा पनि समाधान नहुनाले विकास खर्च हुन सकेन । हामीले कुनै पनि आयोजनामा लगानी गर्नुअघि केही पूर्व तयारी गर्नुपर्छ । त्यस्तो पूर्व तयारी भनेको त्यस्तो आयोजनाको प्राविधिक, वित्तीय, वातावरणीय, सामाजिक र रणनीतिक पाटो के हो ? त्यसको उपादेयता छ कि छैन ? त्यसले आर्थिक अवसर कति सिर्जना गर्छ ? आयोजनाको मोडालिटी के हो ? दाताले गर्ने हो कि सरकार आफैंले गर्ने हो ? जनशक्ति छ कि छैन ? व्यवस्थापकीय क्षमता छ कि छैन ? कानूनले दिन्छ कि दिँदैन ? वस्तु तथा सेवा खरिद योजना तयारीको अवस्था के छ ? जस्ता पक्षहरु विचार गरेर आयोजनामा बजेट विनियोजन गरियो भने राम्रो हुन्छ । तर यहाँ त्यस्तो प्रकारको प्रणालीगत सुधार केही भएको छैन । झापाको भ्युटावरको रणनीतिक महत्व के होला ? त्यसले ल्याउने अवसर के होला ? सरकारले दुई वर्षको बीचमा गरेका केही राम्रा काम इलेक्ट्रोनिक भुक्तानीलाई बढावा दिनु र लगानी बोर्डलाई अधिकार दिनु हो । यो प्रयास एकदमै सकारात्मक हुन् । तर त्यसका केही कुरालाई लागु गर्ने सन्दर्भमा हतार गर्दा त्यसले अर्थतन्त्रलाई नै ‘ब्याकफायर’ गर्ने हो कि भन्ने शंका पनि छ । नयाँ सरकार आएपछि अर्थतन्त्र भाइब्रेन्ट हुन्छ, व्यापक रुपमा सुधार गरिनेछ भन्ने जुन अपेक्षा थियो । त्यो पूरा हुन नसकेको अवश्य नै हो । यसको कारण अर्थतन्त्रका स्टेकहोल्डरको कन्फिडेन्स बढ्न नसक्नु हो । ती स्टेकहोल्डरमा निजी क्षेत्र, निर्माण क्षेत्र, कर्मचारीतन्त्र र बाह्य क्षेत्र समेत पर्छन् । उनीहरुको कन्फिडेन्स बढाउन र क्षमता विस्तार गर्नु र उनीहरुका गतिविधिमा नियन्त्रण नभएर सहजीकरण गर्नु नै अबको मुख्य आवश्यकता हो ।  २०४८—५० सम्मको नेपाली काँग्रेसको सरकारको मुख्य उद्देश्य नै अर्थतन्त्रको जग बसाल्नु थियो । यसका लागि अर्थतन्त्र भित्रका सरकारी क्षेत्र, निजी क्षेत्र र सरकारी क्षेत्र र बाह्य क्षेत्र समेतलाई साथमा लिएर २ वर्षको छोटो अवधिमै त्यस्तो जग बसालेरै छाडेको थियो । यही जगमा रहेर त्यसपछिको अर्थतन्त्रको निर्माण भएको हो । २०७४ सालमा बनेको नेकपा सरकारलाई समृद्धिको जग बसाउने जिम्मेवारी जनताले दिएका थिए । अहिले लगानीकर्ताको मनोबल, रोजगारी र उद्यमशीलताका अवसर, उत्पादन मूलक क्षेत्रमा गरिएको खर्च, विकास निर्माणको गति र सुशासन र आर्थिक परिसूचकको अवस्था हेर्दा सरकार यसमा नराम्रोसँग चुकेको देखिन्छ । गिरिजाप्रसाद कोइराला नेतृत्वको सरकारले २०४८ सालमै ‘खनिदिएको बाटो’मा अहिलेको सरकारले ‘गाडी गुडाउन’ पनि सकेन । तर अझै पनि सरकार स्वप्नदर्शी योजनाको पुलिन्दा बाँडेर जनतालाई भुलभुलैयामा फसाउने असफल प्रयास गरिरहेको छ । (राष्ट्रिय योजना आयोगका पूर्व उपाध्यक्ष एवं नेपाली काँग्रेसका नेता डा. पोखरेलसँग गरिएको कुराकानीमा आधारित)#गोविन्दराज पोखरेल