देशभरका एक लाखभन्दा बढी खेलकर्मीको प्रत्यक्ष संलग्नता । प्रतियोगिताको इतिहासमै सबैभन्दा बढी ३५ खेल । जिल्लामा दर्ता भएका खेलाडीको सङ्ख्या मात्र ३३ हजार आठ सय ४५ । प्रदेशस्तरको छनोट प्रतियोगितामा १४ हजार ६ सय २४ खेलाडीबीच आठ हजार चार सय ३४ पदकका लागि घम्साघम्सी । राष्ट्रिय स्तरमा दुई हजार ६ सय ८७ पदकका लागि उत्कृष्ट खेलाडीहरूबीच तँछाडमछाड । प्रतियोगिता आयोजनाका लागि ४७ करोड १८ लाख ६७ हजार नौ सय ५० रूपैयाँको अनुमानित बजेट । यसदेखि बाहेक प्रतियोगिताकै लागि भौतिक पूर्वाधार निर्माणमा अर्बाैं रूपैयाँको लगानी । आगामी माघमा आयोजना हुने भनिएको आठौं राष्ट्रिय खेलकुदको सङ्क्षिप्त स्वरूप हो यो ।पक्कै पनि बृहत् राष्ट्रिय खेलकुद प्रतियोगिता भनेको ‘घरेलु खेलकुदको कुम्भ मेला’ नै हो । खेल सङ्ख्या, खेलाडीको सहभागिता, देशव्यापी रूपमा एकसाथ बन्ने खेलकुदमय वातावरण । अनि प्रतियोगिताको भव्यता र व्यापकताका हिसाबले वास्तवमा यो मुलुकभित्र हुने खेलकुदको महाकुम्भ नै हो । त्यसैले भन्ने गरिन्छ, राष्ट्रिय खेलकुद प्रतियोगिता भनेको घरेलु खेलकुदलाई चलायमान गराउने र नयाँ गति दिने सबैभन्दा महत्त्वपूर्ण माध्यम हो । विश्वका हरेक राष्ट्रले प्रतिभावान खेलाडी उत्पादन गर्न नियमित रूपमा राष्ट्रिय खेलकुद प्रतियोगितामा आयोजना गर्छन् । राष्ट्रिय प्रतियोगिताभन्दा अघि देशको तल्लो तहदेखि नै छनोट प्रतियोगिताहरू आयोजना गरिन्छ । तल्लो तहका प्रतियोगितामा उत्कृष्ट प्रदर्शन गर्ने खेलाडीहरू क्रमशः छनोट चरण पार गर्दै मुख्य प्रतियोगितासम्म आइपुग्छन् । यसरी छनोट भएर आएका खेलाडीले राष्ट्रिय स्तरमा चर्चित खेलाडीहरूसँंग प्रतिस्पर्धा गरेर आफ्नो क्षमता देखाउने अवसर पाउँछन् । त्यसैले नयाँनयाँ प्रतिभा खोजी गर्ने उद्देश्यले राष्ट्रिय प्रतियोगिता महत्त्वपूर्ण माध्यम हो । राष्ट्रिय प्रतियोगितामा उत्कृष्ट प्रदर्शन गर्ने खेलाडीलाई लामो समय विशेष प्रशिक्षणमा राखेर उनीहरूको सीप तिखार्ने कार्य गरिन्छ । त्यसपछि ती खेलाडीलाई विभिन्न अन्तर्राष्ट्रिय प्रतियोगितामा सहभागी गराइन्छ । एउटा राष्ट्रिय प्रतियोगिता सकिएलगत्तै तल्लो तहका खेलाडी आफ्ना कमी कमजोरी सच्याउँदै पुनः अर्को प्रतियोगिताको तयारीमा व्यस्त हुन्छन् । यसका लागि राष्ट्रिय खेलकुद परिषद् (राखेप) अन्तर्गतका विभिन्न खेल सङ्घले नियमित रूपमा गाउँ, नगर, जिल्ला र प्रदेशस्तरीय प्रतियोगिताहरू आयोजना गरिरहेका हुन्छन् । यसरी बृहत राष्ट्रिय खेलकुदको दुई संस्कणको बीचमा यो चक्र नियमित रूपमा चलिरहन्छ । त्यसैले दक्ष र प्रतिभावशाली खेलाडी खोजी र उत्पादन गर्न हरेक राष्ट्रमा राष्ट्रिय प्रतियोगिताले महत्त्वपूर्ण भूमिका निर्वाह गरेको हुन्छ ।मिठो इतिहास तितो यथार्थनेपालमा भने राष्ट्रिय खेलकुद प्रतियोगिता सुरु भएको ३७ वर्ष पूरा भइसके पनि हालसम्म सातवटा संस्करण मात्र आयोजना हुन सकेको छ । प्रत्येक दुई, दुई वर्षमा राष्ट्रिय खेलकुद आयोजना गर्ने भनिए पनि यसले निरन्तरता पाउन सकेको छैन । नेपालमा राष्ट्रिय खेलकुद प्रतियोगिताको इतिहास २०३८ सालदेखि सुरु भएको हो । त्यसयता सुरुका तीन संस्करण मात्र नियमित रूपमा सञ्चालन भएका छन् । पहिलो संस्करण २०३८ साल भदौ २७ देखि असोज ४ गतेसम्म काठमाडौंमा आयोजना भएको थियो । त्यसको दुई वर्षपछि २०४० साल चैत १२ देखि २० गतेसम्म पोखरामा दोस्रो संस्करण सम्पन्न भयो ।यसैगरी तेस्रो संस्करण पनि निर्धारित समयमै २०४२ साल फागुन २३ देखि चैत १ गतेसम्म वीरगञ्जमा आयोजना भयो । त्यसपछि भने राष्ट्रिय खेलकुदले निर्धारित समयमा निरन्तरता पाउन सकेको छैन ।तेस्रो संस्करण सम्पन्न भएको १३ वर्षपछि मात्र २०५५ साल चैत ८ देखि १४ गतेसम्म नेपालगन्जमा चौथो संस्करण आयोजना भएको थियो । संयोगले नेपालगञ्जमा चौथो संस्करण आयोजना हुँदा पनि नेपाली खेलकुद आठौँ दक्षिण एसियाली खेलकुदको तयारीमा व्यस्त थियो ।त्यसपछि चौथो र पाँचौँ संस्करणका बीचमा पनि १० वर्षको अन्तर रहन पुग्यो । पाँचौँ संस्करण २०६५ साल चैत २४ देखि ३० गतेसम्म काठमाडौँमा आयोजना भएको थियो । पाँचौँ संस्करण सम्पन्न भएको तीन वर्षपछि  २०६८ साल फागुन १४ देखि २१ गतेसम्म छैटौँ संस्करण सुदूरपश्चिमाञ्चलको कैलाली र कञ्चनपुरमा आयोजना भयो । छैटौँ र सातौँ संस्करणको बीचमा पनि पाँच वर्षको अन्तर रह्यो । सातौँ संस्करण २०७३ साल पुस ८ देखि १५ गतेसम्म पूर्वाञ्चलका विभिन्न ६ वटा जिल्लामा आयोजना भएको थियो ।इतिहास रच्ने अवसर२०४२ सालमा सम्पन्न तेस्रो संस्करणपछि कहिले पनि राष्ट्रिय खेलकुद नियमित समयमा आयोजना हुन सकेको छैन । २०७५ सालसम्म आइपुग्दा १८ वटा संस्करण आयोजना भइसक्नुपर्ने थियो । तर नेपाली खेलकुदको दुर्भाग्य, यस अवधिमा सातवटा संस्करण मात्र सम्भव भएका छन् । आठौँ संस्करण आगामी फागुन चैतमा आयोजना भएमा ३३ वर्ष लामो इतिहास तोडिने छ । यसको अर्थ विगत ३३ वर्षयता राष्ट्रिय खेलकुदको कुनै पनि संस्करण नियमित समयमा आयोजना हुन सकेको छैन ।खासगरी मुलुकमा २०४६ सालको राजनीतिक परिवर्तनपछि राष्ट्रिय खेलकुद निर्धारित समयमा आयोजना हुन नसकेको पाइन्छ । त्यसैले पनि २०४६ सालको परिवर्तनपछि बनेका सरकारले खेलकुद क्षेत्रलाई आफ्नो प्राथमिकतामा नपारेको आरोप लगाइने गरेको हुन सक्छ । आर्थिक समस्या, खेलकुद क्षेत्रको विकासप्रति सरकारको उदासिनता, खेलकुद क्षेत्रमा बेलाबखत देखिने अनावश्यक राजनीतिक हस्तक्षेपजस्ता कारणले यो समस्या देखिएको हो । राष्ट्रिय खेलकुद नियमित रूपमा आयोजना हुन नसकेका कारण नै हाम्रो देशमा प्रतिभावान खेलाडीको अभाव देखिन्छ ।  आठौँ राष्ट्रिय खेलकुद सरकार र सम्बद्ध खेल अधिकारीका लागि पनि खेलकुद क्षेत्रप्रतिको आफ्नो प्रतिबद्धता दर्साउने गतिलो अवसर बन्न सक्छ । युवा तथा खेलकुदमन्त्री जगतबहादुर विश्वकर्मा र राष्ट्रिय खेलकुद परिषद्का सदस्यसचिव केशवकुमार विष्ट कुनै पनि हालतमा निर्धारित समयमै आठौँ राष्ट्रिय खेलकुद आयोजना गर्न प्रतिबद्ध देखिनुको पछाडि सायद यही तथ्यले काम गरेको हुनुपर्छ । लामो समयदेखि अनियमित बनेको राष्ट्रिय खेलकुदको क्यालेन्डरलाई सुधार्ने यो सबैभन्दा उपयुक्त अवसर हो भन्ने तथ्य सम्बद्ध खेल अधिकारीले बुझेको हुनुपर्छ ।नेपालगञ्जलाई अवसरसँगै चुनौती पनि२०७३ सालमा पूर्वाञ्चलमा आयोजना भएको सातौँ राष्ट्रिय खेलकुदको समापन समारोहमा आठौँ संस्करण नेपालगञ्जमा आयोजना गर्ने भनेर घोषणा गर्न ठूलै कसरत गर्नुपरेको तथ्य कसैसँग लुकेको छैन । धरानमा सातौँको समापन समारोह सुरु भइसक्दासम्म पनि आठौँ आयोजनाको विषयलाई लिएर सम्बद्ध खेल अधिकारीबीच विवाद जारी थियो । अन्तिम समयमा आएर मात्र नेपालगञ्जले आठौँ आयोजनाको अधिकार पाएको थियो ।राष्ट्रिय खेलकुद पालैपालो पाँचवटै विकासक्षेत्रमा आयोजना गर्ने परम्परा थियो । सोही अनुरूप  २०४० सालमा दोस्रो संस्करण पोखरामा र २०५५ सालमा चौथो संस्करण नेपालगञ्जमा आयोजना भएको थियो । यस आधारमा आठौँ संस्करण आयोजनाको अधिकार मध्यपश्चिमाञ्चलको नेपालगञ्जले भन्दा पहिले पश्चिमाञ्चलको पोखराले पाउनुपर्ने थियो । त्यसैले सातौँ संस्करण सुरु हुनुअघि नै पोखरा आठौँ संस्करण आयोजनाको अधिकार पाउनेमा ढुक्क थियो ।तर, नेपालगञ्जले पनि आठौँ आयोजनाका लागि दाबी पेश गरेपछि विवाद सुरु भएको थियो । विवाद बढ्दै गएपछि खेल अधिकारीहरू समेत विभाजित बनेका थिए । अन्तिम समयमा आएर आठौँ आयोजनाको अधिकार नेपालगञ्जले पायो । उक्त निर्णयको केही हदसम्म विरोध पनि भएको थियो । अप्ठ्यारो अवस्थामा प्रतियोगिता आयोजनाको अधिकार पाएको नेपालगञ्जका लागि यतिबेला निर्धारित समयमै आठौँ संस्करण सफलतापूर्वक सम्पन्न गरेर देखाउनु ठूलै चुनौती पनि हो ।प्रदेश संरचनामा पहिलो संस्करणसंरचनागत रूपमा हेर्दा राष्ट्रिय खेलकुदले छोटो समयमै थुप्रै आरोह अवरोहको सामना गरिसकेको छ । राष्ट्रिय खेलकुदको सुरुआत अञ्चलगत संरचनाका आधारमा सुरु भएको थियो । १४ वटा अञ्चलका टोलीले प्रतियोगितामा भाग लिन्थे ।त्यसपछि विकासक्षेत्रका आधारमा प्रतिस्पर्धा गराउन थालियो । यो अवधारणमा पाँचवटा विकासक्षेत्रका टोलीले प्रतियोगितामा भाग लिन्थे । त्यसपछि आएर पाँचवटा विकासक्षेत्रसँंगै विभागीय टोली त्रिभुवन आर्मी क्लब, नेपाल पुलिस क्लब र सशस्त्र प्रहरी बलको एपीएफ क्लबलाई पनि राष्ट्रिय खेलकुदमा प्रवेश दिइयो ।काठमाडौँमा सम्पन्न पाँचौँ राष्ट्रिय खेलकुदमा नेपाल कम्युनिस्ट पार्टी माओवादीको भ्रातृ सङ्गठनका रूपमा जनमुक्ति सेना (पीएलए) लाई पनि छुट्टै अस्तित्व दिएर सहभागी गराइयो । त्यतिबेला यो विषयले ठूलै विवादको रूप लिएको थियो । जनमुक्ति सेनाका नाममा माओवादीलाई प्रतियोगितामा सहभागी गराइए आफूहरू प्रतियोगिताबाट बाहिरिने अडान नेपाली सेनाले लिएको थियो । त्यसैले जनमुक्ति सेनाले भाग लिएका पाँचवटा खेलमा नेपाली सेनाका खेलाडी सहभागी भएनन् । त्यसपछि छैटौँ राष्ट्रिय खेलकुदमा छुट्टै अस्तित्व दिएर विश्वविद्यालय टोलीलाई पनि समावेश गरिएको थियो । सातौँ राष्ट्रिय खेलकुदमा भने जनमुक्ति सेना र विश्वविद्यालय टोलीलाई समावेश गरिएन ।यतिबेला मुलुक सङ्घीयतामा प्रवेश गरेको छ । आठौँ राष्ट्रिय खेलकुद नेपालगञ्जमा आयोजना गर्ने घोषणा हुँदा विकासक्षेत्रकै आधारमा निर्णय गरिएको थियो । तर त्यसपछि विकसित नयाँ राजनीतिक घटनाक्रम र पछिल्लो संविधानका आधारमा आठौँ राष्ट्रिय खेलकुदले पनि नजानिँदो किसिमले नयाँ स्वरूप ग्रहण गरिसकेको छ । यस आधारमा अब आठौँ संस्करण प्रदेशगत ढाँचामा आयोजना हुने पहिलो राष्ट्रिय खेलकुद बन्ने छ ।पूर्वाधार : निरन्तर चल्ने प्रक्रियाआठौँ राष्ट्रिय खेलकुद गत मङ्सिर २१ देखि २८ गतेसम्म आयोजना गर्ने निर्णय भएको थियो । तर केही समयअघि पूर्वाधारको कारण देखाउँदै प्रतियोगिता दुई महिनापछि सार्ने निर्णय गरियो । नुवाकोटको ककनीमा सम्पन्न राखेपको बोर्ड बैठकले प्रतियोगिताको मिति सार्ने निर्णय गरेको थियो । प्रतियोगिताको मिति परिवर्तन गर्नुको पछाडि बैठकले भौतिक पूर्वाधारलाई प्रमुख कारणका रूपमा अघिसारेको थियो । बोर्ड बैठकले माघ २५ देखि फागुन ३ गतेसम्म प्रतियोगिता आयोजना गर्ने सहमति गरे पनि आधिकारीक निर्णय गर्न भने बाँकी नै छ । नेपालगञ्जसँगै प्रतियोगिताका केही खेलहरू अन्य जिल्लामा पनि सञ्चालन हुनेछन् । सोही अनुरूप यतिबेला आठौँ राष्ट्रिय खेलकुदका लागि भौतिक पूर्वाधार निर्माणका कार्यहरू पनि तीव्रगतिमा भइरहेका छन् । पूर्वाधार निर्माणको काम निकैअघि सुरु गरिए पनि समयमै आवश्यक बजेट निकासा नहुँदा निर्माण कार्य सम्पन्न हुन नसकेको बताइएको छ ।राष्ट्रिय खेलकुदको विगतलाई हेर्दा यतिबेला भौतिक पूर्वाधारभन्दा पनि प्रतियोगिताको निरन्तरतालाई नै ठूलो उपलब्धि मान्नुपर्ने अवस्था देखिन्छ । भौतिक पूर्वाधार भनेको निरन्त चलिरहने प्रक्रिया हो । नेपालगञ्जमा यसअघि नै राष्ट्रिय खेलकुद आयोजना भइसकेकाले पनि त्यहाँको पूर्वाधारको अवस्था नराम्रो छैन । त्यसमाथि आठौँलाई लक्षित गरेर पनि त्यस क्षेत्रमा थुप्रै निर्माण कार्यहरू भएका छन् ।यसअघि भएका राष्ट्रिय प्रतियोगिता पनि अत्यन्तै स्तरीय पूर्वाधारमा आयोजना भएका थिएनन् । काठमाडौँमै भएको पाँचौँ संस्करणमा समेत केही खेललाई टुँडिखेलमा खेलाइएको इतिहास हामीसँग छ । यसैगरी सुदूरपश्चिमाञ्चलको धनगढी र महेन्द्रनगरमा छैटौँ संस्करण, पूर्वाञ्चलमै सातौँ संस्करण आयोजना हुँदासमेत पूर्वाधार पूर्णरूपमा तयार भइसकेको थिएन । त्यहाँ अहिले पनि खेलकुदका पूर्वाधार निर्माण हुनेक्रम जारी छ ।यस्तो अवस्थामा चैतको पहिलो सातासम्म आठौँ संस्करण आयोजना हुन नसके मौसमलगायतका विभिन्न कारणले प्रतियोगिता लामो समयसम्म अवरुद्ध हुने निश्चित छ । यस्तो स्थिति सिर्जना भएमा यस पटक पनि राष्ट्रिय खेलकुद नियमित समयमा आयोजना नहुने सम्भावना बढ्छ । त्यसैले आफूसँग भएका साधनस्रोत र पूर्वाधारलाई नै सक्दो प्रयोग गरेर प्रतियोगिता सम्पन्न गर्नु बुद्धिमानी हुने देखिन्छ । प्रश्न उच्च स्तरको पूर्वाधारभन्दा पनि प्रतियोगिताको निरन्तरता र प्रतिष्ठासँग गाँसिएको छ ।नेपालगञ्जसँग जोडिएको अर्को संयोग२०५५ सालमा नेपालगञ्जमा चौथो राष्ट्रिय खेलकुद आयोजना हुँदा नेपालमै आयोजना हुने आठौँ दक्षिण एसियाली खेलकुद (साग) को तयारीमा देश व्यस्त थियो । चौथो राष्ट्रिय खेलकुदमा उत्कृष्ट प्रदर्शन गर्ने खेलाडीलाई नै थप प्रशिक्षण दिएर आठौँ सागमा सहभागी गराइएको थियो । त्यतिबेला सागमा उत्कृष्ट प्रदर्शन गर्दै नेपालले आफूलाई पदक तालिकाको दोस्रो स्थानमा उभ्याएको थियो ।यतिबेला पुनः राष्ट्रिय खेलकुदको आठौँ संस्करण नेपालगञ्जमा पुगेको छ भने देश १३औँ साग आयोजन गर्ने तयारीमा छ । नेपालगञ्जसँग जोडिएको नेपाली खेलकुदको यो गतिलो संयोग हो । त्यसैले अहिले पनि आठौँ राष्ट्रिय खेलकुद निर्धारित समयमै सम्पन्न गरेर त्यहाँ उत्कृष्ट प्रदर्शन गर्ने खेलाडीलाई १३औँ सागका लागि तयार पार्ने गतिलो अवसर हो ।(दाहाल राखेपका प्रेस सल्लाहकार हुन् ।)