आलोचना आलोचनाकै लागि हुनुहुँदैन ।  विनाकारण आरोप प्रत्यारोप गर्न पनि सुहाउँदैन । लेखक पत्रकारहरूले वस्तुगत जे छ त्यही पस्कनुपर्छ । बजार होटल पसलहरूमा सरकारबाट फासिवादको डण्डा सोझ्याएको कुरा चलेको छ । मानव अधिकारमा दण्डहीनता हुनुहुँदैन । तर हाल नेपालमा केपी ओली सरकारले फासिवाद र दण्डहीनता देखाएको छ । नागरिकहरूको मुखमा चुकुल लगाइएको छ । यो हो, अभिव्यक्ति स्वतन्त्रतामा बन्देज । सरकारले सार्वजनिक विरोधका स्थानहरूमा सभा जुलुस गर्न निषेधाज्ञा गरेको छ । माइती घर मण्डलामा विरोधका स्वरहरू उराल्न प्रतिबन्ध लगाएर जनताका मुखहरू बन्द गरिदिएको छ । सरकारले जनताको कुरा सुन्न चाहँदैन । जुन जोगी आए पनि कानै चिरेका । लोकतन्त्रात्मक सङ्घीय गणतन्त्र भनिने सरकारले पञ्चायती भूत जगाएको अनुभूति हुन्छ । नेपाल बार एसोसिएसनका केन्द्रीय अध्यक्ष शेरबहादुर केसीले संविधानले नै दिएको शान्तिपूर्ण सभा जुलुसमाथि ओली सरकारले दमन र धरपकड गरेर संविधानको उल्लङ्घन गरेको आरोप लगाएका छन् ।शान्तिपूर्ण तरिकाले मुगुको सदरमुकामा एउटा हलभित्र सामना परिवारले गरेको सांस्कृतिक कार्यक्रममा फाइरिङ गरी  ५१ जना नेता कार्यकर्ता गिरफ्तार गरेर लोकतन्त्रको धज्जी उडाएका छन् । ५ जना नेताहरू अझै हिरासतमै रहेको बुझिन्छ । चाहे जुनसुकै पार्टी वा सङ्घसंस्था होस् उनीहरूले विनाहतियार सभागोष्ठी वा सांकृतिक कार्यक्रम गर्न पाइँदैन ? के संविधान देखाउने हात्तीका दाँत मात्र हो ? यस्तो हो भने लोकतन्त्र र राणाकालमा के फरक ? हो राज्यको सुरक्षा संयन्त्र हुन्छ । दोषीलाई धरपकड पनि गर्नुपर्छ । तर गीत गाइरहेका नाचिरहेका कलाकारहरूले के अपराध गरे ? यो संवेदनशील कुरा छ । उनीहरूले भ्रष्टाचार विरोधी गीत गाए होलान् वा राष्ट्रियताको पक्षमा गीत गाए । के यस्ता गीतहरू सरकारले सुन्न चाहँदैन ? यसले यो सरकार तानाशाही हो भन्ने देखाउँछ । यो पुँजीवादी दलालहरूको तानाशाही हो। यस प्रकारको रवैया र दमन गर्ने कुरा सरासर मानव अधिकार हनन्को कुरा हो । आम सञ्चार, हिँडडुल गर्ने र  अभिव्यक्ति दिने कुरा जनताको मौलिक अधिकारको सवाल हो । जब मौलिक अधिकार समाप्त पारिन्छ, त्यहाँ द्वन्द हुन्छ र यो गृहयुद्धका रूपमा विकसित हुन्छ । यस प्रकारको बन्देज विद्रोहीलाई उत्तेजित पार्ने साधनको रूपमा लिइन्छ । जनताले फिडब्याक गर्छन् भने सरकारले त्यसको सुनुवाइ गर्नुपर्छ । बहुमतको दम्भ धेरै दिन टिकनसक्दैन । नेकपा क्रान्तिकारी माओवादीका महासचिवबाट यही कुराको पुष्टि गरिएको छ ।  नेकपा मसालका महामन्त्री मोहनविक्रम सिंहबाट पनि जथाभावी धरपकड गरी तानाशाही नलाद्न एक विज्ञप्ती प्रकाशित भएको छ । नेकपा माओवादी विप्लवबाट पनि यस्तै अवस्था रहेमा प्रतिकार गर्ने चेतावनी आएको छ । प्रतिपक्ष दल नेपाली काङ्ग्रेसले त सडक र सदन अवरुद्ध पार्ने चेतावनी दिइसकेको छ । पत्रकार, मानव अधिकारकर्मी, वकिल आदिले फासीवादविरुद्धमा आवाज निकालेका छन् । आफ्नै पार्टीभित्र पनि असन्तोषका कुरा झाँगिएका छन् । विनाहातहतियार सभा, जुलुस गर्न दिए के हुन्छ ? आफ्नो पोल नखुलोस भनेर सरकार अत्तालिएको भानपर्छ ।     भ्रष्टाचारी, गुण्डा, तस्कर र ठगीलाई कारबाही गर्ने कुरामा सरकारले दण्डहीनता देखाएको छ । समयमा काम नसक्ने र कैफियत गर्ने ठेकेदारलाई कारबाही गर्ने ढोल पिटिएको हो । त्यो पनि सेलाएर गयो । सुन काण्डमा पनि ठूला माछा र साना माछाको विवाद ओइलाएर गएको छ । एक समय यातायातमा सिन्डिकेट तोड्ने निकै हल्ला चल्यो । गृहमन्त्री रामबहादुर बादल र भौतिक पूर्वाधार तथा यातायात मन्त्री रघुवीर महासेठबीच विवादका कारण सिन्डिकेट तोड्ने कुरा ओफेलमा परेको छ । गृहमन्त्री बादलबाट सिन्डिकेट तोडेरै छाड्ने अठोट भएको हो तर यातायात मन्त्रीको  मौनताले सिन्डिकेट तोड्ने कुरा पनि ओझेलमै रह्यो ।  सबैभन्दा जिम्मेवार व्यक्ति प्रधामन्त्री चुप रहनाले पनि विषयहरू अगाडि बढ्नसकेका छैनन् । ३०८ यातायात सङ्घमध्ये २ वटा मात्र  निगममा दर्ता भएको छ । अरनिको भने ५ बस मात्र दर्ता भएका छन् ।       अहिले रेल र पानी जहाजका कुरा चलेकाछन् । असम्भव केही छैन तर विनाबजेट र इस्टिमेटका कुरा केवल हवा कुरा मात्र हुन् । पूर्व–पश्चिम रेलमार्ग १००० किमि छ । त्यसको लागत ५ खर्ब रहेको छ भने रसुवागढीबाट काठमाडौँ रेल मार्ग ७६ किमि रहेको छ । यसको लागत ३ खर्ब छ । तर धेरै एरिया ढाक्ने पूर्व पश्चिम रेलमार्ग भने ओझेलमा परेको छ । चीनबाट रेल आए त नेपाललाई धेरै फाइदा छ । आउँदा चिनियाँ सामान आउँछन् जाँदा इन्डिया र नेपालका सामान चाइना जान्छन् । तर चीनबाट रेल ल्याउन नेपालको बजेटले थाम्न सक्दैन । जथाभावी ऋण ल्याउँदा नेपाल असफल राष्ट्र होला भन्ने डर र त्रास हुन्छ । पानी जहाजको कुरा पनि नेपालजस्तो भूपरिवेष्ठित देशमा धेरै खर्चालु र जोखिमपूर्ण हुन्छ । सामान्यतया ५ मिटर गहिरो भएको नदीमा १ हजार ५०० टनको सामान बोक्ने बार्ज चल्नसक्छ ।यसै त तराई बेलाबेलामा डुब्छ । अझ बाँधको उचाइ बढाउने हो भने तराईको बस्ती नै सखाप हुने डर हुन्छ । सबभन्दा पहिले राष्ट्रिय गौरवको योजना सफल पार्नुपर्छ । सेनालाई दिएको फास्टट्र्याकको जिरो प्वाइन्ट फर्सिडोल वा खोकना हो, मन्त्रिपरिषदले यसका बारेमा अझै निर्णय गर्नसकेको छैन । छिटो निर्णय गरिसक्न नेपाली सेनालाई दबाब दिइरहेको अवस्था छ । भारत प्युठान बागलुङ भिमगिठे हुँदै चाइना तिब्बत जाने सडक योजना स्वीकृत भएर बजेट छुट्याइएको भए पनि त्यसको कार्यान्वयन हुनसकेको छैन । यस्तै अन्तर जिल्ला सडक सन्जालहरू अलपत्रपरेका छन् । यस्तै हो भने विकास र समृद्धि कसरी हुन्छ ? शिक्षा र स्वस्थ्यमा व्यापारीकरण छ ।महँगी बढिरहेको छ । देश १३ अर्ब घाटामा डुबिरहेको छ । यस अवस्थामा देशका नागरिक समाज, प्रबुद्ध वर्ग र विरोधी राजनीतिक शक्ति तथा प्रतिपक्षसँग छलफल नगरी समाजमा विकास र शान्ति आउनसक्छ ? मेरो गोरुको बाह्रै टक्का भनेर कामचल्दैन । जति धेरै मानिसहरू धरपकड हुन्छन्, उति धेरै विरोधी निस्कन्छन् भन्ने पनि हेक्का राख्न सक्नुपर्छ ।पञ्चायत त्यसै ढलेको होइन । लोकतन्त्र भन्ने शब्दले मात्र केही गर्दैन । बाम गठबन्धनको विभ्रम र रेलको कुराले भोट आए पनि बदलिँदो परिस्थितिमा  बहुमतको दम्भले मात्र सत्ता टिकिरहन सक्दैन । राष्ट्रियता, जनतन्त्र र जनजीविकाको सवालमा प्रतिपक्षी, विरोधी शक्ति र स्वयम् सत्ता पक्ष पनि एकजुट हुनसक्नुपर्छ । सत्ता पक्ष आउन नसके मौलिक अधिकार र राष्ट्रियताको पक्षमा लड्नेविरुद्ध डण्डा लगाउनु फसिवाद हुन्छ । फसिवादको जित हँुदैन । जनताको न्यायपूर्ण सङ्घर्षको नै जित हुन्छ ।   