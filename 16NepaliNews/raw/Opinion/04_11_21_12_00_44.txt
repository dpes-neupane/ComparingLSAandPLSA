“राजनीतिक कार्यदिशा सही भए, नभएको पनि प्राप्त हुन्छ; गलत रहे, भएको पनि गुम्छ ।” माओको यो उद्गार कुनै लहड, सनक र भावावेग र तरङ्गित भनाइ होइन । यो कम्युनिस्ट पार्टीले लिने कार्यदिशाको चरित्रले विजय र पराजय निर्धारण गर्छ भन्ने वैज्ञानिक सच्चाइको अभिव्यक्ति हो । यसबाट के प्रष्ट हुन्छ भने कम्युनिस्ट पार्टीका लागि राजनीतिक तथा फौजी कार्यदिशा विकास गर्नु महत्वपूर्ण आयाम हो । सिङ्गो क्रान्तिकारी प्रक्रियाको सफलता र असफलता यसैमा निर्भर हुन्छ । कुनै पनि क्रान्तिकारी पार्टीले रणनीतिलाई केन्द्रमा राख्दै फौजी तथा गैरफौजी  कार्यदिशा तय गर्छ । यसलाई वर्गसङ्घर्षकै भिन्न रूपमा ग्रहण गरिन्छ ।  अर्थात् वर्गसङ्घर्षको सिद्धान्त, वर्गप्रतिको इमानदारिता, श्रमजीवी जनता अनि क्रान्तिलाई दृढतापूर्वक केन्द्रमा राखेर लिएको कार्यदिशा झट्ट हेर्दा सुधारवादी र पथभ्रष्ट जस्तो देखिए पनि सारतः त्यसले क्रान्तिको सेवा गरिरहेको हुन्छ । यो वर्ग सङ्घर्षको द्वन्द्वात्मक नियम हो । तर आफ्नो वर्ग, सिद्धान्त, जनतालाई सहायक ठानी प्रतिक्रियावादलाई प्रधान ठान्दै बोली र भाषणमा क्रान्तिकारी जस्तो अनि अन्तरवस्तुमा आत्मसमर्पणवादी कार्यदिशा ग्रहण गर्नु भनेको सरासर दक्षिणपन्थी विचलनमा अभिव्यक्त हुन्छ । यसले क्रान्तिकारी विचार र सिद्धान्तको  ढोङ र पाखण्डीपन प्रदर्शन गर्दै सुधारवादमा धकेलिदिन्छ । जनयुद्ध र शान्तिवार्ता आफैमा  अन्तरविरोधी कार्यदिशा हुन् । यद्यपि दुवै कार्यदिशाको वैज्ञानिक समायोजन र उपयोग अनिवार्य थियो । जनयुद्ध स्थायी  र प्रधान रणनीति थियो भने  शान्तिवार्ता अस्थायी र सहायक कार्यनीति थियो । यसरी कम्युनिस्ट आन्दोलनको कार्यदिशा बारे बहस चलिरहेकै परिवेशमा ओखलढुङ्गाको माओवादी नेता बालकृष्ण ढुङ्गेललाई गिरफ्तार गरि मुद्दा चलाइएको छ । जनयुद्धका प्रक्रियामा भएका केही मुद्दालाई सबै प्रतिक्रियावादी तत्वहरूले ठूलै राजनीतिक मसला बनाउँदै आएको जगजाहेरैछ ।  सतहबाट मात्र विश्लेषण गर्दा धेरैलाई लाग्न सक्छ ढुङ्गेललाई जसरी पनि कारवाही गर्नुपर्छ किनकि उनी, हत्यारा हुन् । कसैलाई लाग्न सक्छ यसो माफी दिए त भइहाल्थ्यो नि । कसैलाई लाग्न सक्छ जनयुद्ध भनेको लहड र सनकमा नभएर नेपाली समाजको आमूल रूपान्तरण, समानता र सामाजिक न्याय स्थापित गर्ने राजनीतिक क्रान्ति थियो । त्यसैले वास्तवमा यो केवल ढुङ्गेलको मात्र सवाल होइन । यो आम नेपाली श्रमजीवी जनतासँग जोडिएको वर्गीय सवाल हो । परिवर्तन, न्याय र समानतासँग सम्बन्धित मुद्दा हो । सिङ्गो क्रान्तिकारी आन्दोलनसँग अभिन्नरूपमा गाँसिएको मुद्दा हो । त्यसैले यो व्यक्तिगत रूपमा ढुङ्गेलमाथि मात्र नभएर सिङ्गो कम्युनिस्ट आन्दोलनप्रतिकै आक्रर्मण हो । समग्र परिवर्तनकारी सङ्घर्षमाथिकै प्रहार हो ।त्यसैले पनि यसको समाधन अंशमा नभएर समग्रतामा खोज्नुपर्छ ।  वर्गीयता, आन्दोलन र कार्यदिशामा खोज्नुपर्छ । सबैको आआफ्नो कोण र मत भिन्नता देखिन्छ । वर्गीय समाजमा यस्तो मत भिन्नता हुनु सार्वभौम नियम हो । वर्गसमाजमा हरेक वस्तुको नजर वा विशेषता पनि नितान्त वर्गीय नै हुने गर्छ । तर यसलाई प्रतिक्रियावादीले आफू अल्पमतमा रहेकाले हमेसाः गोलमटोल अमूर्त जनता र वर्गविहीन समाजको वकालत गर्न बाध्य हुन्छन् । प्रतिक्रियावादीहरूको यस्तो वर्ग चरित्रलाई श्रमजीवी जनताले बुझ्नु अनिवार्य हुन्छ । तब मात्र दुस्मनको भ्रमजाल चिर्दै क्रान्तिको लक्ष्यलाई चुम्न सकिन्छ । यसलाई नबुझ्नु भनेको उनीहरूलाई चलखेल र षडयन्त्र गर्ने सजिलो परिवेश दिनु बराबर हो ।यतिखेर ढुङ्गेलमाथि मुद्दा चलाउनुलाई अचम्म मान्ने स्थिति छैन । उनीहरू सिङ्गो माओवादी आन्दोलनमाथि नै भ्रम र अपव्याख्या गर्ने कसरतमा छन् । किनकि प्रतिक्रियावादीहरू परिवर्तनकारीहरूलाई आत्मसमर्पण गराउन, वैचारिक राजनीतिक विचलन गराउन अनि पथभ्रष्ट गराउन सबैखाले हथकण्डा र षडयन्त्रहरू गरी नै रहेका हुन्छन् । यो उनीहरूको असली वर्ग चरित्र हो । माओवादी आन्दोलनका सम्पूर्ण नेता तथा कार्यकर्ता अनि श्रमजीवी जनतामाथि नै उनीहरूले आम मुद्दा लगाए पनि अनौठो मान्नु पर्दैन । किनकि वर्गीयरूपमा प्रतिक्रियावादीहरू कहिल्यै पनि बहुसङ्ख्यक सर्वहारा जनताप्रति बफादार  हुन सक्दैन र त्यस्तो आशा गर्नु पनि हुन्न । उनीहरूको आधारभूत दृष्टिकोण भनेको अमूर्त समानता र लोकतन्त्रको नाममा दश प्रतिशत कुलीनहरूले नब्बे प्रतिशत आधारभूत वर्गमाथि असमान, अन्यायपूर्ण र दमनात्मक शासन प्रणाली लाद्नु हो । अर्थात क्रान्तिकारी कम्युनिस्ट सिद्धान्त र सर्वहारा वर्गप्रति प्रतिक्रियावादीहरू जहीले पनि अनुदार नै हुने गर्छ ।मूलतः क्रान्तिकारी आन्दोलनहरू अघि बढिरहेको बेला सैन्य दमन, हत्या, आतङ्क, धरपकड, लुटपाट र बलत्कार जस्ता अमानवीय हर्कतहरू प्रतिक्रियावादीहरूको विशेषता नै हुन्छ । क्रान्तिलाई असफल बनाउन विभिन्न हथकण्डाहरू मच्चाउनु उनीहरूको वर्गचरित्र नै हो । अर्थात प्रतिक्रियावदीहरूले कि त चरम दमन गरेर, कि त ललीपप देखाएर फकाएर आफ्नो कित्तामा पार्ने कोशिस गर्छ, कि त पुरानो मुद्दाहरू सबै उठाएर चौतर्फी घेराबन्दी गरी आत्मसमर्पण वा विसर्जन गराउने नियत राख्छ । यस्तो वस्तुगत राजनीतिक धरातलमा शान्ति वार्ता भनेको क्रान्तिकारीहरूले शक्ति सञ्चय गरी नयाँ ढङ्गले नयाँ उचाइमा वर्गसङ्घर्षलाई उठाउने वा अन्तिम विजयको रणनीतिलाई सहायक हुने साधन हो । वर्गदुस्मनले पनि यसको ठीक विपरीत योजनाहरू बुनि नै रहेको हुन्छ ।क्रान्तिकारीहरूले पहल लिए श्रमजीवी वर्ग विजय बन्ने र बुर्जुवाहरूले पहल लिए कुलीनहरू विजय बन्ने  वर्गीय अन्तरविरोधको सार्वभौम नियम हो । शान्ति प्रक्रिया र संसदीय अभ्यासलाई भिन्न वर्गीय आन्दोलनकै रूपमा लिनसक्नु पर्छ । यो वर्गसङ्घर्षकै अर्को प्रक्रिया हो । वर्गसङ्घर्षको प्रक्रियाले मात्र समग्र समस्याको समाधन गर्नसक्छ । ढुङ्गेल, सापकोटा र सूर्यमान दोङ जस्ता प्रतिनिधिमूलक घटनाहरूमा अदालतसँग मात्र कानुनी लडाइँ लड्नुको कुनै राजनीतिक अर्थ छैन । किनकि अदालत पनि वर्गीय हुन्छ । जनयुद्धकालीन यस्ता घटनालाई राजनीतिक रङ लगाएर योजनाबद्धरूपमा उठाउनु भनेको १० वर्षे महान जनयुद्धको राजनीतिक औचित्यमाथिको ठाडो चुनौती हो । जब क्रान्ति रक्षात्मक वा तुलनात्मक रूपमा कम्जोर हुन्छ । साथै वर्गसङ्घर्षको प्रक्रियाबीच बाटोमा कतै अवरुद्ध हुन थाल्छ । तब देशी तथा विदेशी प्रतिक्रियावादी शक्तिहरू हावी हुन थाल्दछ । यो वर्गसङ्घर्ष सम्बन्धी साश्वत द्वन्द्ववाद हो । वर्गसङ्घर्षमा  वर्गदुस्मनले हमेसा प्रयोग गर्ने राजनीतिक तथा रणनीतिक लीलाहरू हुन् । यसमा कति पनि विचलित र अचम्मित हुनु आवश्यक छैन । राजनीतिक कार्यदिशिा नै गलत वा क्रान्तिकारी विचार विरोधी, सर्वहारा वर्ग विरोधी र जनविरोधी भयो भने वर्गदुस्मनले विभिन्न झुठा मुद्दाहरू उठाएर चौघेरामा पार्दै आत्मसमर्पण गराउन खोज्नु असाध्यै स्वभाविक सवाल हुन्छ । ढुङ्गेल प्रक्ररणको पनि  गाँठी कुरा यही हो । हामी सही छौँ या गलत ? कहाँनेर चुक्यौँ वा चुक्दैछौँ ? इतिहासको गम्भीर राजनीतिक समीक्षा गर्दै बहसको विषय बनाउनैपर्ने देखिन्छ ।अझ मसिनो गरेर राजनीतिक विश्लेषण गर्ने हो भने जबजब वर्गसङ्घर्ष रक्षात्मक बन्दछ तबतब प्रतिक्रियावादीहरूले चौतर्फी घेराबन्दी सुरु गर्छ । ताकि जहाँ परिवर्तनकारीहरूलाई नामेट गर्न सकियोस् । जनताका एजेन्डाहरूलाई पाखा लगाउन सकियोस् । यो उनीहरूको जन्मजात प्रतिक्रियावादी वर्गचरित्र हो । त्यसैले पनि बहुसङ्ख्यक जनताको पक्षमा, सामाजिक न्याय, समानता र आमूल रूपान्तरणका लागि जीवन मरणको वर्गसङ्घर्षको भट्टीमा होमीएका बालकृष्ण ढुङ्गेल जस्ता तमाम जनता, नेता तथा कार्यकर्ताहरूको उन्मुक्ति समग्र आन्दोलनको प्रक्रियाबाट मात्र सम्भव हुन्छ । यो प्रतिक्रियावादी वर्गीय सत्ता संरचनाहरूले प्रदान गर्ने राजनीतिक, कानुनी, सामाजिक र प्राविधिक उपचार वा दयामायाबाट हल हुने विषय होइन । यस्तो सोच्नु वैचारिक दरिद्रता र गैरराजनीतिक बनिबनाउ इच्छा मात्र हुन्छ ।त्यसैले भिन्नरूपमा वर्गसङ्घर्षको घनिभूत उठान, सङ्गठन निर्माण गरी सङ्घर्षको अल्पकालीन तथा दीर्घकालीन योजनाहरू तय गर्दै नेपाली समाजको वर्ग–अन्तरविरोधहरूको स्थायी हल गर्ने राजनीतिक कार्यदिशा विकासको अहम् जिम्मेवारी देखिन्छ । यसको हल प्रतिक्रियावादीहरूको खुट्टामा लम्पसार परेर आत्मसमर्पण गर्दै अनुनय विनय आग्रह र विन्ती विसाएर  सम्भव हुँदैन । अदालतको ढोका ढक्ढक्याएर वा रिट हालेर पनि हुँदैन । यता देशी विदेशी विकासे र दलाली कूटनीतिको साहराबाट पनि सम्भव छैन ।  यसको समाधन सही राजनीतिक कार्यदिशासहितको लामो राजनीतिक प्रक्रियाबाट मात्र सम्भव हुन्छ  । किनकि सङ्घर्षको प्रक्रियामा सृजना भएको समस्याहरूको समाधन सङ्घर्षबाट मात्रै सम्भव हुन्छ । यो सार्वभौम नियम हो । तसर्थ भावी कम्युनिस्ट ध्रुवीकरणले सही कार्यदिशा निर्माण गर्न सकोस् । तब मात्र ढुङ्गेललगायत सिङ्गो न्यायपूर्ण आन्दोलनमाथि न्याय गर्न सकिन्छ, जुन सबै उत्पीडितहरूको साझा चाहना हो । 