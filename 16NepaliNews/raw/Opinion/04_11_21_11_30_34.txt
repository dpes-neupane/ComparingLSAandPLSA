राष्ट्रियताको बिषयमा बेलाबखत राष्ट्र नै पग्लिने गरी तातो बहस चल्ने गर्छ, बिस्तारै चिसिँदै जान्छ र बिर्सने अवस्थामा पुग्छ । चुनावको बेला असाध्यै बिक्री हुने ललिपप जस्तो हुन्छ राष्ट्रियताको बिषय । चुनाव नभएपनि केही समय यता देशमा फेरि राष्ट्रियताको मौसमी बाजा बज्न थालेको छ ।भारतीय रक्षा मन्त्री राजनाथ सिंले लिपुलेक हुँदै मानसरोवर जोड्ने सडक गत वैशाख २६ गते उद्घाटन गरेपछि हाम्रो सत्तापक्ष, प्रतिपक्ष सबैले सडक तताए । सरकारले जेठ ७ गते लिपुलेक, लिम्पियाधुरासहितको नेपालको संशोधित नयाँ राजनीतिक तथा प्रशासनिक नक्सा जारी गर्यो । त्यसपछि जताततै सरकारको गुणगान गाइयो । झन्डै उलटपलट नै हुनलागेको स्थितिबाट सरकारको एउटा खड्को ट-यो । आजभोलि एमसीसीको विषयमा गर्मागरम बहस भइरहेको छ । तर, बहस कहिलेसम्म र कुन टुङ्गोमा पुग्दासम्म चल्छ, कुनै टुङ्गो छैन l  राष्ट्रियताको पृष्ठभूमि:राष्ट्रियता बुझ्नुअघि यसको ऐतिहासिक पृष्ठभूमिलाई बुझ्न जरुरी हुन्छ । राष्ट्र शब्दलाई अङ्ग्रेजीमा नेसन भनिन्छ । यो शब्दको उत्पत्ति फेन्स नासिकोन शब्दबाट भएको र त्यसको अर्थ जन्मिएको ठाउँ भन्ने जनाउँछ । आजभोलि यसलाई राज्य शब्दको पर्यायवाचीका रुपमा पनि हेर्ने गरिएको छ । एउटै नश्लबाट आएका एउटै धर्म, वर्ग, भाषा र संस्कृतिमा आबद्ध ठूलो समूहमा रहेका मानिसहरुको झुन्डलाई नै राष्ट्र भनिन्छ ।युरोपमा ३० वर्ष लामो धार्मिक युद्धलाई समाप्त गर्न १६४८ मा बनेको वयस्टफेलिया सन्धिले राष्ट्र राज्यको अवधारणा अगाडि सारेको हो । विश्वको बढ्दो पुँजीका कारण व्यापारिक प्रवर्ध्दन र व्यापारिक प्रतिस्पर्धाका निमित्त युरोपमा रहेका ससाना सिटी राज्यहरुले निश्चित भाषा, धर्म र जन्मजात नश्लका आधारमा विभिन्न राष्ट्र राज्यको निर्माण गरे ।औद्योगिक क्रान्तिसँगै युरोपियन राजनीतिमा राष्ट्रवादको साहित्य भित्रियो । राष्ट्रवादको साहित्यले १९औँ र २०औँ शताब्दीतिर परिपक्वता पाएको देख्न सकिन्छ । यीमध्ये दुईवटा फ्रेन्च र ब्रिटेनको राष्ट्रियताले महत्त्वपूर्ण स्थान ओगटेको पाइन्छ ।भारतीय इतिहासकार रामचन्द्र गुहाका अनुसार तत्कालीन समयमा फ्रान्स र ब्रिटेनको राष्ट्रवाद एक धर्म, एक भाषा, एक शत्रु पहिचानका आधारमा बनेको थियो । फ्रान्समा बस्ने हरकोहीले फ्रेन्च बोल्नै पर्थ्यो क्याथोलिक धर्म मान्नै पर्थ्यो, अनि देशप्रेमस्वरुप शत्रु राष्ट्रप्रति घृणा प्रकट गर्नै पर्थ्यो l त्यहाँ रहेका तमाम अन्य भाषी र धर्मावलम्बीहरुलाई दबाइन्थ्यो । ब्रिटेनमा पनि यस्तै थियो, ब्रिटिस बन्नका लागि अङ्ग्रेजी बोल्नैपर्ने, प्रोटेस्टेन्ड धर्ममा आस्था राख्नै पर्ने l त्यहाँका तमाम अल्पसङ्ख्यक भाषाभाषी धर्मावलम्बीहरु उपेक्षित हुन्थ्ये ।एकल पहिचानका आधारमा युरोपियन राष्ट्रियताको निर्माण भयो । एक धर्म, एक भाषा एवम् एकल पहिचानको प्रक्रियाबाट फक्रिएको युरोपेली राष्ट्रवाद विश्वका कुनाकाप्चासम्म पुग्न सफल भयो । ठ्याकै यही मोडलमा अहिलेसम्म तमाम राष्ट्रहरु अडिएका छन् । मुख्यतया मुस्लिम राज्यमा यसको प्रभाव बढी देख्न सकिन्छ । त्यसको मारमा परेको राज्य पाकिस्तान पनि हो । त्यही सिध्दान्तका आधारमा बंगला भाषी पूर्वी पाकिस्तान, उर्दु भाषी पश्चिम पाकिस्तानसँग छुट्टिएर नयाँ देश बङ्गलादेश बन्यो, जबकी धर्म दुवैको मुस्लिम नै थियो ।भारतमा भने महात्मा गान्धीले प्रतिपादन गरेको राष्ट्रवाद ठ्याकै युरोपको भन्दा उल्टो भेटिन्छ । गान्धीले एक भाषा, एक धर्ममा आधारित नभएर समानतामा आधारित राष्ट्रियताको जग बसाल्न खोजे । गान्धीले आफ्ना कतिपय भाषणमा प्रत्येक मुख्य भाषिकाको आधारमा विभिन्न गणराज्य हुने घोषणासमेत गरेका थिए । हिन्दु र मुसलमानबीच धार्मिक सहिष्णुता कायम र छुवाछूत उन्मूलनका आधारमा राष्ट्र निर्माण गर्ने परिकल्पना गरेका थिए गान्धीले । हामी देख्न सक्छौ, भारतका केही राज्यका आफ्नै झण्डा पनि छन् भने केही प्रदेश भाषाको आधारमा नामकरण गरिएका पनि छन् । जहाँ विविधतायुक्त समाज हुन्छ त्यहाँ विविधतालाई झल्काउने राष्ट्रवादको निर्माण हुनु सराहनीय हो ।नेपाली राष्ट्रियताको जरो:गोरखाका राजा पृथ्वीनारायण शाहले नेपालको भौगोलिक एकीकरण गरे । त्यसपछि आफूले बोल्ने भाषालाई नै देशको कामकाजको भाषा बनाए । आफूले अपनाउँदै आएको धर्म हिन्दु धर्मलाई नै देशभर लादे, जातपातको व्यवस्था यथावत राखे । समाजको सम्पूर्ण संरचना हिन्दु दर्शनका आधारमा गरियो ।तत्कालीन नेपाली समाजमा विभिन्न सभ्यता अस्तित्वमा थिए । खस आर्य सभ्यता, वैदिक सभ्यता, खस मस्टो पुजक सभ्यता, इस्लाम र मङ्गोल सभ्यता । यहाँभित्र विभिन्न धर्म थिए । सयौँ भाषा थिए, आआफ्नै संस्कृति थिए । आआफ्नै रीतिरिवाज थिए । ती सबै राष्ट्रियता उपेक्षित भए l विभिन्न सभ्यताबाट बनेको नेपाली समाजको राष्ट्रियता विविधतामा आधारित हुनुपर्ने थियो । अफसोच, शासक र निश्चित वर्गले अपनाएका धर्म संस्कृतिका आडमा नेपाली राष्ट्रवादको विकास गरियो । नेपाली राष्ट्रियताको मूल जरो नै यही बन्न पुग्यो ।जङ्गबहादुर राणाले सन् १८५०/५१ मा गरेको युरोप भ्रमणबाट फर्केपछि ५ भाग १६३ अध्याय र १४०० पेज भएको मुलुकको पहिलो ऐन मुलुकी ऐन जारी गरे । सो ऐनमार्फत पृथ्वीनारायण शाहद्वारा निर्माण गरिएको राष्ट्रियताको भाष्यलाई कानुनी मान्यता दिलाए । कानुनी मान्यता दिनलाई ऐनमै लिपिबद्ध गरेर जात व्यवस्थाका आधारमा विभिन्न दण्ड सजाय र कानुनको निर्माण गरे । कथित उपल्लो जातलाई गम्भीर अपराधमा पनि छुट्कारा दिइने र कथित तल्लो जातकालाई सामान्य कसुरमा पनि हदैसम्मको सजाय दिइने प्रावधान राखियो ।महेन्द्रको चक्रव्यूह:विभेदको जगमा जन्मेहुर्केको नेपाली राष्ट्रियताले राजा महेन्द्रको पालामा आउँदा भरपुर मलजल पायो र झांगियो । महेन्द्रको राष्ट्रवाद तत्कालीन युरोपियन राष्ट्रवादको फोटोकपी थियो ।भन्न र लेख्न ‘विविधतामा एकता’ तर व्यवहारमा विविधताबीच एकरूपता कहिल्यै भेटिएन, भेटियो त एक केन्द्रमा अरू सबै किनारामा । पहाडिया क्षेत्रीबाहुनको संस्कृतिलाई नै नेपाली राष्ट्रवादको केन्द्र बनाइयो र बहुसङ्ख्यक नेपाली संस्कृतिलाई किनारा लगाइयो ।एउटै भाषा, एउटै धर्म एउटै संस्कृतिमा आधारित तत्कालीन युरोपियन राष्ट्रवादी ढाँचामा पहाडिया संस्कृतिले मात्र प्रोत्साहन पायो l पहाडिया क्षेत्री बाहुनले बोल्ने नेपाली भाषा, उनीहरुले मान्ने हिन्दु धर्म, उनीहरुले नै लगाउने दौरा सुरुवाल मात्र राष्ट्रिय भाषा, राष्ट्रिय धर्म र राष्ट्रिय पोसाक बनाइयो । अन्य भाषा, धर्म, पोशाक, संस्कृति सबै नै उपेक्षामा परे । राष्ट्रियताका प्रतीक पनि पहाडी संस्कृतिभित्रका चयन गरिएका थिए- लालिगुँरास, डाँफे, गाई, दौरा सुरुवाल, टोपी आदि । यी सबै पहाडिया राष्ट्रवादको परिणाम थिए ।यद्यपी, पहाडमा पनि निश्चित जात मात्र राष्ट्रियतामा अटे । पहाडिया क्षेत्री बाहुन समुदाय उच्च र श्रेष्ठ ठहरिए, अन्य समुदायका मानिसलाई आत्मसम्मान गुमेको महसुस भइरह्यो । यसले उनीहरुप्रति दोस्रो दर्जाको दृष्टिकोण स्थापित हुनपुग्यो ।  पहाडका नेवार, राई, लिम्बु, गुरुङ, मगर, तामाङका कुनै पनि भेषभुषा, भाषा, संस्कृतिले राष्ट्रियताको स्थान पाएनन् । तराई मधेशका नेपाली रैथाने थारु, मैथिली, भोजपुरी, अवधी भाषा, संस्कृतिले त झन् के स्थान पाउनु !हिन्दु राष्ट्र नेपाल बनेपछि नेपालभित्रका तमाम धर्म बौद्व, किराँत, बोन, मुस्लिम उस्सै पिछडिए ।  यो राष्ट्रवादले दलितलाई समाजको पिँधमा राख्यो भने आदिवासी जनजाति, मधेसी र पिछडिएका वर्गलाई झनै पछि पा-यो । यो राष्ट्रवादले नागरिकमाथिको विभेद स्थापित गर्न भूमिका खेल्यो । यो बहुसङ्ख्यक नेपालीको प्रगति र विकासमा बाधक बन्यो । तर के गर्नु ? राजा महेन्द्रद्वारा मलजल गरिएको त्यही राष्ट्रवादको भाष्यमा  आजसम्म पनि तात्विक अन्तर आउन सकेको छैन ।राष्ट्रवाद र देशभक्ति:राष्ट्रलाई देशको पर्यायवाची शब्द मान्दा राष्ट्रियता देशभक्तिमा परिणत हुने गर्दछ । राष्ट्रियताको प्रादुर्भाव मानव समाज र सभ्यताको थालनीसँगै भएको हो । आफ्नो जन्मभूमिप्रतिको आस्था नै देशभक्ति हो ।राष्ट्रियता एवम् देशभक्तिले प्रेम, समन्वय र समझदारीमा विश्वास राख्दछ । राष्ट्रियता एवम् देशभक्तिले आफ्नो देशप्रति माया र अरुको देशप्रति सम्मान गर्दछ । देशभित्रका हरेक समुदायका भाषा, धर्म, संस्कृति, रीतिरिवाजको अस्तित्व स्वीकार्नु राष्ट्रियता र देशभक्ति हो । आलोचना सहनु र आत्मालोचना गर्नु असल राष्ट्रियता एवम् देशभक्तिका गुण हुन् ।हाम्रो देश विविधतामा आधारित छ । त्यसैले हाम्रो राष्ट्रियता १९औँ शताब्दीमा उत्पत्ति भएको युरोपको जस्तो एकल पहिचानभन्दा निकै भिन्न छ ।हरेक देशको संविधानको प्रस्तावनाले त्यो मुलुकको मूल मर्मलाई समेटेको हुन्छ । हाम्रो संविधानको प्रस्तावनामा लेखिएको पहिलो पङ्क्ति छ, ‘हामी सार्वभौमसत्ता सम्पन्न नेपाली जनता’ । यस पङ्क्तिभित्र ३ करोड नेपाली अटेका छन् । यहाँ मानिस मात्र हैन, ती मानिसका धर्म, भाषा, संस्कृति अटेका छन् । ती सबै सार्वभौम र स्वतन्त्र छन् र हरेकको स्थान समान छ । कोही राष्ट्रियताको किनार र कोही राष्ट्रियताको केन्द्रमा पनि हुँदैनन् । कदाचित यस्तो चेतना बीजारोपण गरिएको छ भने त्यो नश्लीय चिन्तनको उपज मात्र हो ।राष्ट्रले परिभाषित गरेको परिभाषाभित्र त्यो राष्ट्रका सम्पूर्ण नागरिकलाई आफू परिभाषित भएको अनुभूति हुनुपर्दछ । हरेक व्यक्तिले आत्मसम्मानका साथ आफ्नो धर्म, भाषा, संस्कृति, रीतिरिवाज स्वतन्त्र र सार्वभौम रुपले अपनाउन पाउनु पर्दछ । त्यो अधिकारको संरक्षण राष्ट्रको मूल कानुन संविधानले गर्दछ । राष्ट्रियताको छानोमुनि दबाब र बलपूर्वक लादिएका सांस्कृतिक चेतनाबाट मुक्त भई स्वतन्त्रताको अनुभूति हुनुपर्दछ ।खेतमा काम गर्ने किसान होस् या देशको सीमा रक्षा गर्ने सिपाही, कोही कसैलाई राष्ट्रियताको तुलामा मापन गर्न हुँदैन । हरेक नागरिकको राष्ट्र निर्माणमा उत्तिकै भूमिका रहन्छ । राष्ट्रियता निश्चित धर्म, जात, भाषा वा वर्गको मुठ्ठीभित्र केन्द्रीकृत नभई अनेकौँमा विकेन्द्रीकृत हुनुपर्दछ । अद्यपि अन्तर्राष्ट्रिय जगतमा देशलाई चिनाउनका निमित्त सबै समुदायलाई अपनत्व हुनेगरी राष्ट्रिय निसानहरुको निर्माण गर्नु भने फरक सन्दर्भ हो ।माटोको राष्ट्रियता:माटोप्रति मानिसको भावनात्मक सम्बन्ध हुन्छ । आफ्नो माटोका हरेक कणमा व्यक्तिको वर्तमान मिसिएको हुन्छ । शासकहरु भने जबजब आफ्नो औचित्य सकिएको चित्कार सुन्छन् तबतब उनीहरु माटोलाई असाध्यै प्रेम प्रकट गरेजस्तो गर्छन् । शासकहरु जबजब भ्रष्टाचारमा चुर्लुम्म डुब्छन्, अनेकौँ काण्ड मुछिन्छन् अनि  ती कर्तुत छोप्न पनि देशको माटोप्रति भावनात्मक अत्याचार गर्दछन् ।राष्ट्रियताको केन्द्र कुन हो ? माटो हो कि मानिस या यी दुवै हुन् ? खास प्रश्न यो हो । यस प्रश्नको उत्तर खोज्नु पर्ने हो तर हाम्रोमा खोजिँदैन । बरु नौला नौला राष्ट्रवादी नारा घन्किरहेका छन् भने त्यही दुर्गन्धमा मदहोस छन् नेपाली नागरिक पनि ।हाम्रो राष्ट्रियताभित्र सोलुखुम्बुदेखि पौताला खियाएर बर्दिया पुग्न विवश मजदुरहरुले आफुलाई कहाँ पाउँछन् ? त्यस्तै, रोग र भोकले आक्रान्त भई महाकालीमा हेलिएर नेपाल भित्रिने सुदुर पश्चिमबासीले आफूलाई कहाँ पाउँछन् ? खाडीमा हड्डी घोटेर जवानी साटिरहेको लक्काजवानले या युगौंदेखि समाजमा दलिएका दलितले हाम्रो राष्ट्रियताभित्र आफूलाई कहाँ भेट्छन ? जबसम्म यी प्रश्नहरु मौन बस्छन्, तबसम्म राष्ट्र र राष्ट्रियता पनि जीवन्त हुन सक्दैन ।अन्धराष्ट्रवाद र अराष्ट्रियता:अन्धराष्ट्रवाद र अराष्ट्रियता घमण्ड, घृणा र बदलाको भावले बनेको हुन्छ । आफ्नो मात्र राम्रो, आफू मात्र ठीक र अरुका सबै गलत भन्ने धारणामा अडिएको हुन्छ अन्धराष्ट्रवाद । आफूलाई प्रश्न गर्ने जो कोहीलाई अराष्ट्रिय ठान्दछ । आलोचनालाई सहन नसक्नु र आत्मालोचना नगर्नु अन्धराष्ट्रवादका प्रमुख अवगुण हुन् ।एउटै समुदायको धर्म राष्ट्रिय धर्म, एउटै समुदायको भाषा राष्ट्रिय भाषा, एउटै समुदायको रहनसहन, भेषभुषा, रीतिरिवाज मात्र राष्ट्रिय ठान्नु र अरू समुदायका भाषा, धर्म र रीतिरिवाजलाई अराष्ट्रिय ठान्नु अन्धराष्ट्रवाद र अराष्ट्रियताका उदाहरण हुन् ।हाम्रो पहाडिया अन्धराष्ट्रवादले दलित परिवारमा हुर्केर मुगुबाट प्रतिनिधित्व गर्ने माननीय झोवा विकले संसदमा नेपाली भाषा फरर्र बोल्न नसक्दा असभ्य देख्छ । रातदिन भारतीय सीमारक्षकको लाठी खाएर देशको रक्षा गरेका निहत्था मधेसी जनतालाई उसको धोती पहिरन र बोलीको हिन्दी लवजका आधारमै देशद्रोही वा भारतीय ठान्छ । दलितलाई मानव नै ठान्दैन, अछुत ठान्छ । जनजातिलाई बुद्धिहीन ठान्छ । केवल पहाडिया क्षेत्री बाहुनलाई र तिनैको भाषा, धर्म, संस्कार र रीतिरिवाजलाई मात्र नेपाली ठान्छ ।राष्ट्रियता सापेक्ष हुने गर्दछ । यसको भाष्य समय र परिस्थितिअनुसार बदलिनु पर्दछ । सुरुवाती दिनहरुमा राष्ट्रियताको भाष्य निश्चित नश्लमा केन्द्रित रह्यो भने बिस्तारै राज्य नियन्त्रित क्षेत्रको अवधारणासँगै यसको दायरा फराकिलो हुँदै आएको पाइन्छ ।वर्तमानमा आइपुग्दा केही मुद्दा र घटनाले विश्व मानव समाज एक हो भन्ने प्रमाणित गरेको छ । आज पर्यावरण, प्रविधि र महामारीले समुद्र नभनी, शिखर नभनी, देशको सीमा नभनी समग्र विश्व जगतलाई एक बिन्दुमा उभ्याइदिएको छ । आज हामी एकअर्काप्रतिको साथ, सहयोग र समन्वयमा अडिएका छौँ । त्यसैले मानव सभ्यताको प्रगतिसँगै राष्ट्रियताको परिधि बढाएर जानुपर्ने खाँचो अहिले झन् टड्कारो भएको छ ।#राष्ट्रियता