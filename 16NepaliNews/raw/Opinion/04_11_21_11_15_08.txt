 झण्डै २ लाख वर्षअगाडि अफ्रिकाबाट मानव जातिको विकास शृङ्खला सुरु हुन्छ । यो दुई लाख वर्षमा मानिस अफ्रिका हुँदै विश्वका प्रायः ठाउँमा मात्र पुगेन समुन्द्रमुनि हाई–वे निर्माण गर्नेदेखि मङ्गल ग्रहमा रकेट अवतरण गर्न सफल भइसकेको छ । २१ औँ शताब्दीमा विज्ञान र प्रविधिको विकासले दुनियाँ अब आर्टिफिसियल इन्टेलिजेन्स् (एआई) को व्यापक प्रयोगउन्मुख छ । विश्व मानव जाति यो अवस्थामा आइपुग्दा नेपालको भने किन विकास हुन सकेन ? अर्थात् हामीले चाहेको समृद्धि किन प्राप्त गर्न सकेनौँ ? यो गम्भीर प्रश्नको जबाफ खोज्न निकै ढिलो भइसकेको छ । यो प्रश्नको जवाफ किस्ता किस्तामा होइन, तत्काल र एकमुस्टमा खोज्न अपरिहार्य छ ।वस्तुतः कुनै पनि परिणामका लागि कारण जरुरी हुन्छ । कारणबिनाको परिणाम अन्धविश्वासीसँग त पक्कै छ । किनभने उसलाई पहिले नै थाहा छ, यो सबै दैवीशक्तिले गर्दा भएको हो तर विज्ञानतः कारणबिनाको परिणाम सम्भव नै छैन । त्यसकारण नेपाल गरिब हुनुको पनि कारण छ भन्ने साझा बुझइमा पुग्नु नै हाम्रो सम्पन्नताको प्रस्थान बिन्दु हो । मानव जातिको विकास क्रमको सिलसिला हे¥यो भने हरेक परिवर्तनमा त्यहाँ कोही न कोही इनिसिएटर अर्थात् पहलकर्ता प्रकट हुन्छ । तत्कालका लागि उसलाई नयाँ भाष्य स्थापित गर्न कठिन मात्र होइन जोखिमपूर्ण पनि हुन्न सक्छ । तर, अन्ततः उसको विचार–दृष्टिकोण स्थापित हुन्छ र आम मानिसले हिजोभन्दा आज सुखद र सहज जीवन प्राप्त गर्छ । यो दृष्टान्त मानिसको विकास क्रममा मात्र होइन समाजको अग्रगति र समृद्धिको सवालमा पनि ठ्याक्कै लागू हुन्छ । यसलाई अनुभूति गर्न विकसित देशलाई उदाहरणका रूपमा आफै हेर्न सक्छौँ । समाज होस् वा राजनीति, खोज–अनुसन्धान होस् वा आविष्कार त्यहाँ इनिसिएटर अर्थात् पहलकर्ता थियो, छ र हुनेछ । तत्कालीन मूल्य वा अवस्थाका विरुद्ध कसै न कसैले प्रश्न गर्दैनथ्यो भने मानव जाति आश्चर्यजनक विज्ञान प्रविधिको युगमा आइपुग्ने नै थिएन !समाजको अग्रगति र मुलुकको समृद्धिका लागि हरेक क्षेत्रले इनिसिएटर माग गर्दछ । तर यी सबैको निर्धारण राजनीतिले गर्छ । गतिलो पोलिटिकल इनिसिएटर देशले पायो भने त्यसको प्रभाव स्वरूप सबै क्षेत्रमा इनिसिएटर जन्मने सिलसिला सुरु हुन्छ । यसको उदाहरण, रुवाण्डा पनि हो । रुवाण्डामा सन् २००० मा जब पाउल कागामे सतामा उदाए, पहिली उनले रुवाण्डाको जातीय द्वन्द्व, विद्यमान प्रणाली, कर्मचारीतन्त्र, राजनीति, अर्थतन्त्रलागायत सबै क्षेत्रको डाइग्नोसिस् गरे । समस्यालाई केन्द्रमा राखेर ट्रिटमेन्ट प्लान अर्थात् दीर्घकालीन कार्यक्रम–योजना र रणनीति तय गरे । पहिचान भएका समस्या, त्यसको वैज्ञानिक समाधान र मुलुक समृद्धिको स्पष्ट मार्गचित्रसहित कागामे प्रशासन दृढतापूर्वक अग्रसर भयो । फलतः चरम जातीय द्वन्द्व र गरिबीको अवस्थामा रहेको रुवाण्डा कागामेजस्ता इनिसिएटरको हातमा पुग्दा २० वर्षको छोटो अवधिमा नै एक उदाहरणीय देश बन्न सक्यो ।रुवान्डासम्म पनि पुग्नुपर्दैन, नेपालकै कुलमान घिसिङलाई हेर्न सक्छौँ । जब विद्युत् प्रधिकरणमा कुलमानले नेतृत्व समाले, उनले अठार घण्टासम्मको लोडसेडिङको जादुमय ढङ्गले अन्त्य गरी नेपाललाई उज्यालो बनाए । यहाँ कुरो पात्रको पटकै होइन, कुरो त इनिसिएटर अर्थात् पहलकर्ताको हो । हातमा अधिकार भएकाहरू इनिसिएटर बन्न सक्दा मुलुकको हित हुन्छ र नसक्दा अहित । अधिकार भएकाहरूमा केही गर्ने हुटहुटी हुन जरुरी हुन्छ । त्यही हुटहुटीले नेतृत्वलाई इनिसिएटर बनाउँछ र त्यसता नेतृत्वबाट देशले केही न केही योगदान पाउने हो । तर नेपाली राज्य शक्तामा कागामे त धेरै परको कुरा कुलमान जति व्यवस्थापकीय क्षमता भएका मानिस पनि भएनन् । नेपालको राजनीति र राज्यसत्ता केवल गुजाराको मानसिकताबाट प्रेरित भयो । यो कुनै भावोत्तेजनाको कुरा होइन, परिणामबाट पुष्टि भइरहेको कुरा हो ।खैर, रुवाण्डा मात्र होइन, विश्वका विकसित हरेक देशका आआफ्ना कथा छन् र कथाको सुरुवात हुन्छ, त्यस देशका तत्कालीन राजनीतिक इनिसिएटरको आगमनसँगै ! अतः अबको नेपाली राजनीतिले सामाजिक न्याय र समृद्धिको इनिसिएटर जन्माउनुपर्छ । एकथान पार्टी हुनु र त्यो पार्टीमा केही लाख मान्छे आबद्ध हुनु मुख्य कुरा होइन, मुख्य कुरा त त्यो पार्टी र त्यसका नेता कार्यकताले नागरिकको आकाङ्क्षा र देशको आवश्यकतालाई वैज्ञानिक ढङ्गले नेतृत्व गर्न सक्छ कि सक्दैन भन्ने हो ।नेपालमा राजनीतिक व्यवस्था परिवर्तनका लागि पुष्पलाल, बीपीदेखि प्रचण्डसम्म राजनीतिक इनिसिएटर बनेर उदाए । बीपी र पुष्पलालहरूले अगुवाइ गर्ने आँट गर्दा मुलुकमा प्रजातन्त्र आयो । प्रचण्ड–बाबुरामहरूले साहस गर्दा देशमा गणतन्त्र, धर्मनिरपेक्षता र समानुपातिक, समावेशी व्यवस्था प्राप्त भयो । उपेन्द्र यादवलगायतले विद्रोहको विगुल फुक्दा सङ्घीयता स्थापित हुनपुग्यो । राजनीतिक आन्दोलन र सङ्घर्षको निश्चित उद्देश्य हुन्छ । तर नेपालको सन्दर्भमा समृद्धिको प्रश्न त्योभन्दा थप जटिल हो । किनकि नेपालमा समृद्धि हासिल गर्न सामाजिक न्यायको प्रश्नलाई वैज्ञनिक ढङ्गले हल गर्नैपर्ने हुन्छ । अतः नेपालमा समृद्धिको इनिसिएटर त्यो मात्र बन्न सक्छ, जसले नेपाली समाज निर्माण र विकासको इतिहास वस्तुनिष्ठ ढङ्गले बुझेको छ । उच्च व्यावस्थापकीय क्षमता भएको, सुशासन र अग्रगमनको पक्षमा डटेर लड्न सक्ने, साइन्स एन्ड टेक्नोलोजी बुझेको, सपना देख्ने र त्यसलाई अविचलित पछ्याउँदै दुनियाँको गतिलाई अनुभूति गर्न सक्ने आदि गुण उसमा हुनैपर्छ ।यो बयान गर्दैगर्दा स्वभावैले प्रश्न उठ्छ, राजनीतिक परिवर्तनका लागि ठूल्ठूला आन्दोलन र सङ्घर्षको बलमा राज्यशक्ता परिवर्तनको सफल नेतृत्व गरेका नेतृत्वहरू कहाँ चुके त ? यो गम्भीर प्रश्नको जवाफ नाङ्गो आँखाले देखिँदैन । नागो आँखाले त नेताले समृद्धिको भाषण गरेको, पार्टी चलेको, सभा बैठक र छलफल भइरहेको आदि कुरा मात्र देख्छ । तर नेताको उद्देश्य के हो ? पार्टीहरू कसरी चलेका छन् र तिनको प्राथमिकता के हो ? नेपाली राजनीतिमा हुर्किएको संस्कार र संस्कृति के हो इत्यादि विषय देखिँदैन । त्यसकारण, मूलभूत रूपमा नेपालका राजनीतिक दल र त्यसका नेता कार्यकर्ताको राजनीतिक संस्कारमाथि चर्चा गर्नुपर्ने हुन्छ ।नेपाली समाज निर्माणको सैद्धान्तिक स्रोत धार्मिक भाष्य हो । धार्मिक भाष्यले अग्रजको सेवा गर्न सिकाउँछ । ठूलो मान्छेको पाउ पर्नुलाई पुण्य कर्म मान्दछ । यसले पहिले जन्मिएकालाई ठूलो मान्छे हो भनेर सिकाउँछ । यो स्थापित मात्र होइन अकाट्य सामाजिक मूल्य हो । यो धार्मिक मूल्यले नेपालका राजनीतिक दल र नेताको मनोविज्ञानमा पनि काफी स्थान लिएको छ । आर्थत् नेपाली राजनीतिमा ठूल्दायी मनोविज्ञान हाबी छ । पार्टीमा जिम्मेवारी र लाभका लागि त्यो व्यक्ति योग्य ठहर्छ, जसको छिप्पिएको इतिहास वा गुटको दर्बिलो साथ छ ! यसको दुष्प्रभाव यतिमा मात्र सीमित नभएर यसले पार्टीमा अघोषित सिन्डिकेट पैदा गर्न पुग्छ । यो संस्कारको मुख्य विशेषता भनेकै क्षमतालाई खारेज गर्नु हो, जुन शतप्रतिशत विज्ञान विरोधी छ । इतिहासका आधारमा भूमिका वा लाभका लागि योग्य हुने कुरा नेपाललगायत विकासोन्मुख (गरिब) देशहरूको स्थापित राजनीतिक मान्यता हो । यो मान्यताको पराजयबिना समृद्धिको अगुवाइ गर्ने स्तरको पार्टी र नेता बन्नै सक्दैन । राजनीति राष्ट्रिय स्वार्थ र आफ्नो वैचारिक मूल्यबाट च्यूत भएपछिको अवस्था हो यो । यस्तो राजनीतिले परिणामसँग कुनै सरोकार राख्दैन, राख्छ त केवल निजी लाभसँग । अतः तथ्यले के पुष्टि गर्छ भने  नेपालको विकास नहुनुमा अवैज्ञानिक राजनीतिक संस्कार र संस्कृति एउटा महत्त्वपूर्ण पाटो हो ।सर्सर्ती विश्व राजनीतिलाई हे¥यो भने विकसित देशमा क्षमताले स्थान पाउँछ तर नेपालमा इतिहासले । नेपालको दुर्गती यसैमा अन्तर्निहित छ । जुन देशमा क्षमताले स्थान पाउँछ ती देश विकास भएका छन् भने जहाँ इतिहास प्रधानता हुन्छ, ती देशहरू नेपाल जस्तै भएका छन् । यसको गतिलो उदाहरण रुस हो । वर्तमान रुसका राष्ट्रपति भलादिमिर पुटिनक्षमताका आधारमा राज्य सत्ताको नेतृत्वमा ल्याइएका नेता हुन् । सन् १९९९ मा तत्कालीन राष्ट्रपति बोरिस यल्तसिनले आफ्नो उत्तराधिकारीका रूपमा पुटिनलाई सीधै अगाडि सारेका थिए । त्यहाँ कसैले पनि आफूलाई केन्द्रमा राखेर जोडघटाउ गरेनन् । किनभने रुसका लागि राष्ट्रिय स्वार्थ प्रधान हो । विश्व सम्राज्यवादी शक्तिसँगको सङ्घर्षमा कस्तो नेतृत्वले रुसको विजयलाई सुनिश्चित गर्न सक्छ, त्यो मुख्य थियो । अतः परिणाम केन्द्रित राजनीतिको उपज भलादिमीर पुटिनको उदय भयो ।नेपाली राजनीति यति स्खलित भयो कि व्यक्तिगत फाइदाका लागि त राजनीति गर्न सकिन्छ र भइरहेको पनि छ तर समाज र देशका लागि पटक्कै नसकिने ठाउँमा पुग्यो । यसका मूलतः दुईवटा कारण छन्, पहिलो नेपाली राजनीति निजी मामलाको वरिपरि मात्र रुमल्लियो । दोस्रो, राज्यसत्ताको जिम्मेवारीमा पुग्नेहरूले विज्ञानलाई पक्रिनै चाहेनन् र सकेनन् । विज्ञानलाई नपक्रिँदा शत्तामा पुगेकाहरू केवल केही थान कर्मचारीको सरुवाबढुवा गर्न, दुई चार पैसा कमाउन, नमस्ते खान्, आफ्नालाई करारको जागिरमा भर्ती गर्न र झण्डा हलाएर हिँड्नमा सीमित भए । अतः प्रश्न पार्टी सत्तामा पुग्नु ठूलो कुरा होइन, ठूलो कुरा त पार्टी र त्यसका नेता कार्यकर्ताले विज्ञानलाई पक्रिन सक्ने कि नसक्ने, डेलिभरी दिन सक्ने कि नसक्ने भन्ने हो !छिपिएको इतिहास वा आशीर्वादबाट राज्य सत्ता वा कुनै जिम्मेवारीमा पुग्नेले आफूलाई यति महान ठान्छ कि मानौँ पृथ्वीको आन्तिम ठूलो मान्छे नै उही हो, यसपछि कोही ठूलो मान्छे नै हुँदैनन् ! उसले समाजबाट प्राप्त गरेको भ्रमपूर्ण ज्ञान र रुढिवादी चेतनाका कारण ऊ मानसिक कब्जियतबाट ग्रसित हुन्छ । मानसिक कब्जियतको परिणाम उभ्रमपूर्ण रुढिवादी ज्ञानलाई त्यागेर विज्ञान प्रविधिलाई पक्रिन सक्दैन । कम्युनिस्ट नै किन नहोस् विज्ञान नबुझेको शासक भएपछि उसले कुनै न कुनै रूपको रुढिवादको सेवा गर्न पुग्छ । खोज अनुसन्धानका परियोजना उसको प्राथमिकतामा पर्दैन, पर्छ त केवल कुलदेवताको संरक्षण र मठमन्दिर बनाउने आयोजना । उसले विज्ञान प्रविधिको खोज अनुसन्धान र विकासका लागि ५ लाख पनि बजेट छुट्याउँदैन तर कुलदेवता र मठमन्दिर संरक्षण र निर्माणका नाममा करोडौँ रकम छुट्याउँछ । दुनियाँको प्रगति र नेपालको दुर्गति देखेर उसलाई किञ्चित दुःख लाग्दैन । म नेतृत्व हो अर्थात् मैले मुलुकको समृद्धि र मानव जातिको अग्रगतिका लागि पहल लिनुपर्छ, त्यो उसले सोच्दैन, सोच्छ त केवल आफ्नो सम्पन्नताको उपाय ।एउटा राजनीति गर्ने मान्छे यसरी गलत ज्ञान, मनोविज्ञान र प्रवृत्तिमा फस्नु गम्भीर अवस्था हो । अझ, कम्युनिस्ट नेता नै यसरी रुढिवादमा भासिनु विडम्बनापूर्ण हो । यावत् कारणले नेपालका कम्युनिस्ट पार्टीको करिब करिब पहिचान नै गायब भइसकेको छ । म कम्युनिस्टको शुभेच्छुक हुँ । प्रायः मानिसले मलाई कम्युनिस्ट नै भनेर चिन्छन् । मलाई मार्क्सवाद मनपर्छ । किनकि मार्क्सवाद विज्ञान हो । त्यसकारण म धर्मसँग जोडिएका कुनै पनि कर्मबाट अलग बस्छु । तर मैले दशैँमा टीका लगाउँदिनँ भन्यो भने मान्छेले मलाई त क्रिस्चियन होस् भन्छन्, कम्युनिस्ट होस् भन्दैनन् ! कम्युनिस्ट पार्टी र उसको विचार समाप्त भएको यो प्रमाण हैन र ?मलाई के कति फाइदा वा घाटा हुन्छ, हिसाब गरेर बस्नु त्यो अवैज्ञानिक हुन जान्छ । यो प्रवृत्तिले विज्ञानको सेवा गर्दैन । त्यसकारण राजनीतिक दल, नेता कार्यकर्ता र शासक मात्र होइन मुलुकको समृद्धि र अग्रगतिका लागि अब सबैले विज्ञानलाई पक्रिनै पर्छ । यसको अगुवाइ फेरि पनि राजनीतिले नै गर्नुपर्छ । अमूल सामाजिक, सांस्कृति र राजनीतिक परिवर्तनका लागि नेता केवाल एकथान नेतामा मात्र सीमित नभएर इनिसिएटर बन्न सक्नुपर्छ । राजनीतिक दल तिनका नेता–कार्यकर्ता, शासक–प्रशासक र आम नागरिकको भ्रमपूर्ण चेतनालाई रूपान्तरण नगरी मुलुकको समृद्धि हासिल गर्न सकिँदैन । त्यसकारण वैज्ञानिक चेतनासहित नेपाली समाजको रूपान्तरण गर्न सक्ने इनिसिएटर राजनीतिमा मात्र होइन हरेक क्षेत्रमा अपरिहार्य छ । यो पहलले मात्र हरेक क्षेत्रमा वैज्ञानिक कल्चर निर्माणको सुनिश्चितता गर्दछ । वैज्ञानिक कल्चरको विकासले मात्र नेपाली समाजको अग्रगति हासिल हुन्छ । 