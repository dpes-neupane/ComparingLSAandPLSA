 केही दिनको मौनतालाई तोड्दै पछिल्लो केही दिनयता फेरि विभिन्न विद्युतीय मध्यमहरूमार्फत सङ्क्रमितहरूले परामर्श लिने क्रम बढ्दो छ । यस भेरियन्टबारे तीन कुरामा मेरो विशेष चासो रहँदै आइरहेको छ । पहिले कहिल्यै सङ्क्रमित हुनुभएको थियो ? भ्याक्सिन लगाउनु भयो ? र सिटी भ्यालु के छ ? यी प्रश्नको जवाफमा डेल्टा भेरियन्टबारे थप जानकारीहरू आउने छन्, जुन नागरिक तथा नीति निर्माताहरूलाई सहयोगी हुनेछन् । नेपालमा डेल्टा भेरियन्टले दोस्रो लहरपछि हालसम्म निरन्तरता पाइरहेको छ ।  दोस्रो लहर अगाडिसम्म ‘ज्येष्ठ नागरिक तथा दीर्घ रोगी’हरूलाई कोरोनाको उच्च जोखिम हुन्छ भन्ने गरिन्थ्यो । तर दोस्रो लहरले यो अनुभवलाई उल्ट्याउँदै युवा तथा दीर्घ रोग नभएकाहरूलाई जटिल अवस्थामा पु¥याउने तथा मृत्युसमेत गरायो । यी दुई लहरहरूलाई समग्रमा विश्लेषण गर्दा उमेर तथा स्वास्थ्य अवस्थाको आधारमा मात्र कोरोना जटिलताको अनुमान गर्न सकिने छैन । तसर्थ लेखकले नयाँ सङ्क्रमितसँग गर्ने विश्लेषणात्मक संवादबाट जोखिमसम्बन्धी जानकारीहरू थाहा पाउने प्रयास गर्दै आइरहेको छ । परामर्शका क्रममा अधिकांश कोरोना बिरामीहरू योभन्दा अगाडि कहिल्यै सङ्क्रमित नभएका भनिएका थिए अर्थात् पहिले सङ्क्रमित नभएका जो कोही आगामी दिनहरूमा डेल्टा भेरियन्टको उच्च जोखिममा हुनेछन् । केही दिन अगाडि एक ३२ वर्षीय कोरोना सङ्क्रमित युवालाई अचानक सास फेर्नमा कठिनाइ भयो । उनलाई निरन्तर ज्वरोका कारणले जटिल अवस्था भएपछि सघन कक्षमा उपचारका लागि आइपुगेका थिए । सो बिरामी योभन्दा अगाडि सङ्क्रमित कहिल्यै नभएको र भ्याक्सिन पनि नलगाएको थाहा भयो ।नयाँ बिरामीहरूमध्येमा केही पहिलो लहरमा सङ्क्रमित भइसकेकाहरू पनि छन् । अनुसन्धानहरूले कोरोना सङ्क्रमित भए सामान्यतय अधिकांशको शरीरमा तीनदेखि छ महिनासम्म एन्टिबडी रहन्छ भन्ने देखाएका छन् । यद्यपि केहीमा भने यो समयअवधि अलि छोटो वा कसैमा अलि बढी पनि देखिन सक्छ । पहिलो लहरमा केही हदसम्म कन्ट्याक्ट ट्रेसिङ हुने गर्दथ्यो । धेरैले कन्ट्याक्ट ट्रेसिङमा पर्दा सङ्क्रमित भएको थाहा पाएका थिए अर्थात् उनीहरू लक्षणविहीन थिए । नेपालमा पहिलो लकडाउनभन्दा अगाडिसम्म उनान्सय प्रतिशत सङ्क्रमितहरू लक्षणविहीन हुने गरेका तथ्याङ्कले देखाउँछ । दुई महिनाअगाडि नेचर जर्नलमा प्रकाशित अनुसन्धान लेखले लक्षणविहीन सङ्क्रमितहरूमा एन्टिबडी लगभग उनान्सत्तरी दिनसम्म अर्थात् साढे दुई महिनासम्म रहने भन्ने देखाएको थियो । सरल भाषामा भन्नुपर्दा दोस्रो लहरभन्दा अगाडि लक्षणविहीन सङ्क्रमित भएकाहरू (विशेषतः कन्ट्याक्ट ट्रेसिङ गर्दा थाहा भएकाहरू) कोरोना भाइरसको उच्च जोखिममा रहेका छन् भन्न खोजिएको हो । पहिलो लहरमा लक्षणविहीन सङ्क्रमित भएकाहरूले हाल सङ्क्रमण हुँदा स्वास्थ्यमा समस्याहरू देखिएको भन्ने गरेका छन् ।हाल उपलब्ध भ्याक्सिनहरू सङ्क्रमणबाट हुन सक्ने जटिल अवस्था वा मृत्युलाई रोक्न लक्षित छन् । तर पूर्ण दुई मात्राको डोज लगाएकाहरूमा सङ्क्रमण भने हुनसक्छ । यसलाई ‘ब्रेक थ्रु केस/इन्फेक्सन’ भन्ने गरिन्छ । लेखकसँग ‘ब्रेक थ्रु इन्फेक्सन’ भएकाहरूसँग दैनिकजसो सम्पर्क हुनेगर्छ । उनीहरूमा अनुमान गरेअनुसार नै खासै कडा लक्षणहरू देखिने गरेका छैनन् । तर आश्चर्य अनि चाखलाग्दो कुरा के छ भने परीक्षणको नतिजामा सिटी भ्यालुको स्तर कम अर्थात् भाइरल लोड बढी हुने गरेको देखिन्छ । यही सिटी भ्यालु देखेर दुई मात्रा डोज लगाइसकेकाहरूले आत्तिएर परामर्श लिने गरेका छन् । भाइरल लोड धेरै भए सङ्क्रमण कडा वा अरूलाई सहजै सार्न सक्ने सम्भावना बढी हुने गर्दछ । हालै अमेरिकाको सीडीसीले प्रकाशित गरेको अनुसन्धान लेखमा पनि पूर्ण खोप लगाएकाहरू सङ्क्रमित हुँदा सिटी भ्यालु कम अर्थात् भाइरल लोड बढी देखिएको भनिएको छ । यी दुई फरक देशका पूर्ण खोप लगाएका सङ्क्रमितमा देखिएको समान सिटी भ्यालुसँगै अर्काे समानता भनेको कोरोनाको डेल्टा भेरियन्टको चक्र देखिनु पनि हो । सङ्क्रमितमा (खोप लगाएका र नलगाएका दुवैमा) डेल्टा  भेरियन्टको भाइरल लोड बढी हुने तथा जनास्वस्थ्यका मापदण्ड व्यवहारमा अवलम्बन गर्न नसक्दा समुदायमा तीव्र फैलावट भइरहेको अनुमान गर्न सकिन्छ । हाल अमेरिकामा पूर्ण खोप लगाएकाहरूलाई जनास्वस्थ्यका मापदण्ड खुकुलो बनाउँदा डेल्टा  भेरियन्टले व्यापकता पाएको विश्वास गरिएको छ । नेपालमा पनि कतिपय खोप लगाएकाहरूले जनास्वस्थ्यका मापदण्डहरूलाई बेवास्ता गर्दै आइरहेका देखिन्छन् । यसले सङ्क्रमित हुन बाँकी रहेका वा खोपको पर्खाइमा बसेकाहरू खोप लगाएकाहरूबाट नै सङ्क्रमणको जोखिम हुने देखिन्छ ।सारांशमा, दोस्रो लहरमा सङ्क्रमित भइसकेकाहरू अहिले, यही स्थान तथा सोही भेरियन्टले पुनः सङ्क्रमण गरी जटिल अवस्था सिर्जना हुने सम्भावना नभए पनि जो कोही तर हालसम्म सङ्क्रमित नभएका र सुरक्षित रहेको भनिएका वा लक्षणविहीन र लक्षणसहित सङ्क्रमित भएको अन्तराल लामो भइसकेकाहरू आगामी दिनमा कोरोनाको उच्च जोखिममा रहने छन् । डेल्टा भेरियन्टलाई अघिल्लो भेरियन्टभन्दा घातक तथा तीव्र गतिमा फैलने मानिएको छ तर खोपले यो भेरियन्टविरुद्ध राम्रो प्रतिरक्षा गरेको दोस्रो लहरको अनुभवबाट देखिएकाले खोप लगाई सम्भावित जटिल स्वास्थ समस्याबाट आफू, आफ्नो परिवार तथा समुदायलाई सुरक्षित राखौँ ।     लेखक शुक्रराज ट्रपिकल तथा सरुवारोग अस्पतालका क्लिनिकल रिसर्च युनिटका संयोजक हुन् ।#शेरबहादुर पुन