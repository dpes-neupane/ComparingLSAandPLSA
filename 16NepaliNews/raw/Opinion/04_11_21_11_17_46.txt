प्रतिनिधिसभा विघटित रहेको अवस्थामा आजदेखि राष्ट्रियसभाको आठौं अधिवेशन हुँदैछ । दुई सदनात्मक संसदीय व्यवस्थामा माथिल्लो सदन अर्थात राष्ट्रिय सभा समग्र संसदको अर्धाङ्ग हो । संसदीय व्यवस्थामा माथिल्लो सदनका सदस्यहरुलाई परिपक्व, विषयका ज्ञाता एवं देशको अभिभावकका रुपमा हेर्ने गरिन्छ । अधिकारको हिसाबले माथिल्लो सदनको भूमिका मानार्थ किसिमकै हुने भएता पनि संसदीय व्यवस्थाको नैतिक मूल्य मान्यता स्थापित गर्नका लागि यो सभाको सुन्दरता उदाहरणीय मानिन्छ संसदीय व्यवस्थामा ।तर, के हाम्रो राष्ट्रिय सभाले संसदीय मूल्य मान्यता स्थापित गर्न, शक्ति पृथकीकरणको रक्षा गर्न अनि कार्यपालिकाले गल्ती गर्दा  त्यसको विपक्षमा दह्रोसँग उभिन सकेको छ त ? यो गम्भीर विश्लेषणको विषय हो । सम्भवतः आजबाट शुरु हुने राष्ट्रियसभाको बैठकमा यस विषयमा पक्कै पनि समीक्षा होला, हुनैपर्छ ।राष्ट्रियसभाबाट संसदीय व्यवस्थाको सुन्दरतालाई प्रस्फुटित गर्नका लागि यसका सदस्यहरुको भूमिका महत्वपूर्ण रहन्छ । अझ यसमा नेतृत्वको, अर्थात राष्ट्रियसभाका अध्यक्ष र उपाध्यक्षको भूमिका संसदीय मूल्य मान्यताको रक्षा गर्ने किसिमको स्वतन्त्र र उदाहरणीय हुनुपर्दछ ।यो पनिराष्ट्रियसभाको आठौँ अधिवेशन आजदेखि सुरुअहिले दुई–दुईचोटि प्रधानमन्त्रीले संसद विघटन गरेको स्थिति छ । प्रधानमन्त्री ओलीले गत पुस ५ मा चालेको कदम असंवैधानिक थियो भन्ने सर्वोच्च अदालतले समेत ठहर गरिसकेको स्थिति छ । यस्तो बेलामा राष्ट्रियसभाले प्रधानमन्त्री ओलीलाई आत्मालोचनासम्म गराउन सकेन । प्रधानमन्त्रीको कदम असंवैधानिक ठहर हुँदा पनि संसदले कार्यपालिकाको नैतिकतामाथि प्रश्न उठाउन सकेन । यस्तो किन भयो ? संसद किन कार्यपालिकाप्रति लाचार देखियो ? माथिल्लो सदनका विद्वान सांसदहरुले यसको कारण खोज्न जरुरी छ । संसदीय व्यवस्थाको गरिमा बचाउनका लागि राष्ट्रियसभाले भूमिका खेल्न जरुरी छ ।व्यवस्थापिका संसदलाई कार्यपालिकाको लाचार छायाँ बन्नबाट बचाउँदै जनउत्तरदायी संसदीय व्यवस्थाका मूल्यहरु बचाउनुपर्नेमा राष्ट्रियसभाका अध्यक्षको भूमिका तदनुरुप हुन सकेको देखिँदैन । संसद विघटनको विपक्षमा राष्ट्रियसभाका अध्यक्षले कतै पनि नबोल्नुले उनी संसदीय गरिमाभन्दा कार्यपालिकाप्रति नतमस्तक पात्र हुन् भन्ने छर्लङ्गै देखिएको छ ।दुई–दुईचोटि संसद विघटन हुँदा बोल्नु त परै जाओस्, प्रधानमन्त्री ओलीले चलाइरहेको अध्यादेशको शासनलाई राष्ट्रियसभाका अध्यक्षले फड्के किनाराको साक्षी बनेर सघाइरहेको विडम्बनापूर्ण अवस्था छ । राष्ट्रियसभाका अध्यक्षको यस्तो भूमिकाले  सिंगै राष्ट्रियसभालाई कार्यपालिकाको लाचार छाया बनाइदिएको छ ।  संसद विघटन भएका बेला राष्ट्रियसभाका अध्यक्षको भूमिका व्यवस्थापिका संसदको नेताजस्तो नभएर प्रधानमन्त्री ओलीको आज्ञापालक कार्यकर्ताको जस्तै देखिएको छ । अध्यक्षको यस्तो भूमिकाले उनलाई केपी ओलीको मतियारजस्तो बनाएको छ । के अब यसलाई राष्ट्रियसभाले सच्याउन सक्छ ? सच्याउनै पर्दछ । पनिदाजुले भाइलाई बनाए संवैधानिक आयोगको सदस्य !दृष्टान्तका लागि धेरै टाढा जानुपर्दैन, संवैधानिक परिषदको बैठक र अध्यादेशमार्फत गरिएको ठूलो संख्याको नियुक्तिमा राष्ट्रियसभाका अध्यक्षले खेलेको भूमिकालाई हेर्दा पुग्छ । पहिलोचोटि संसद विघटन भएका बेला अध्यादेशमार्फत गरिएका नियुक्तिबारे सर्वोच्च अदालतमा मुद्दा विचाराधीन रहेकै बेला राष्ट्रियसभाका अध्यक्षको समेत संलग्नतामा किन फेरि थप नियुक्तिहरु गरियो ? अझ दोस्रो पटकको संसद विघटनपछि प्रधानमन्त्रीसँग मिलेर गरिएको नियुक्तिमा राष्ट्रियसभाका अध्यक्षले आफ्नै सहोदर भाइलाई संवैधानिक आयोगमा नियुक्त गर्दा संसदको गरिमा घट्यो कि बढ्यो ? यसबारेमा राष्ट्रियसभाका सदस्यहरुले आफ्ना अध्यक्षलाई प्रश्न राख्ने आँट गर्न सक्नुपर्दछ । अन्यथा अध्यक्ष कार्यपालिकाको छायाँ बन्ने र सदस्यहरु चाहिँ अध्यक्षको छायाँ बन्ने हो भने राष्ट्रियसभाको गरिमा बाँकी रहन्न । राष्ट्रियसभाको नेतृत्वले सदनको गरिमा बचाउन नसक्ने हो भने सभाले आफ्नो नेतृत्व परिवर्तन गरेर भए पनि संसदीय मूल्य मान्यताको रक्षा गर्न सक्नुपर्दछ ।आशा गरौं,  राष्ट्रिय सभा कार्यपालिकाको लाचार छाया नबनोस् ।