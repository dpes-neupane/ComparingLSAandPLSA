   ओलीवाद नेपाली राजनीतिको उत्कर्षमा छ । शासनसत्तामा पछिल्लोपटक देखापरेको नयाँ प्रवृत्ति हो ओलीवाद । यसैका कारण आज नेपाली राजनीति टावरबाट सम्पर्क विच्छेद भएको विमान झैं भविष्यतर्फको यात्रामा अघि बढिरहेको छ । नेपाली राजनीतिको यो असामान्य स्थिति केवल ओलीवादका कारण उत्पन्न भएको हो । यसका केही सैद्धान्तिक–राजनीतिक कारण र केही परिस्थितिजन्य घटनाक्रम छन् । नेपाली जनताले निकै ठूलो मूल्य चुक्ता गरेर प्राप्त गरेको परिवर्तनको प्रतिफल अनुभूति गर्न नपाउँदै फेरि देश अन्यौलता र अस्थिरतातर्फ अघि बढिरहेको छ । यो पछिल्लो अस्थिरताको सृष्टिकर्ता छ– उत्तरार्धमा रहेको ओलीवाद ।ओलीवादका विशेषताहरु -१ - दलाल तथा नोकरशाही पुँजीवादको नयाँ ब्रान्ड ।२ - यथास्थिति र पश्चगमनको मतियार ।३ - ढोंगी राष्ट्रवाद ।४ - अधिनायकवादी चिन्तन ।५ - अहंकारको पिण्ड ।६ - कम्युनिष्ट आन्दोलनको कलङ्क ।७ - विध्वंसात्मक गतिविधि ।८ - छलछाम र षड्यन्त्र ।आज सामन्तवाद र साम्राज्यवादको सह-उत्पादन दलाल तथा नोकरशाही पुँजीवाद विश्वका विकासोन्मुख राष्ट्रहरूमा देखापरेको छ । विश्वका महा-शक्तिहरूको टक्राव र स्वार्थको क्रिडास्थल हाम्रोजस्तो देशमा देखापरेको यो नयाँ राजनीतिक घटनाक्रम सामान्य प्रकृतिको होइन । यसलाई अर्थराजनीतिको आँखाबाट हेर्‍यो भने यो दलाल तथा नोकरशाही पुँजीवादको नयाँ ब्रान्ड हो । शक्तिराष्ट्रहरूको तानातान र सहवासको परिणाम ओलीवाद जन्मेको हो । स्पष्ट रुपमा भन्नुपर्दा यो एमसीसी र बीआरआईबीच भइरहेको तीव्र प्रतिस्पर्धाबाट नेपाली भूमिमा पैदा भएको नयाँ रुप नै हो । नेपालको भू-राजनैतिक स्वार्थलाई केन्द्रमा नराखेर केवल विदेशी शक्तिको गोटीको रूपमा परिणत हुँदैगयो र ओलीवादको जन्म भयो ।पञ्चायतकालमा लामो समय जेल बसेको बाहेक केपी ओलीमा अग्रगामी परिवर्तनको दृष्टिकोण बोकेको राजनीतिज्ञमा देखिने कुनै ठोस गुण छैन । हामीले भनिरहेका गणतन्त्र, संघीयता, धर्मनिरपेक्षता र समावेशी राज्यका जे जस्ता उपलब्धिहरु प्राप्तिको आन्दोलनमा केपी ओलीको सकारात्मक भूमिका थिएन । आन्दोलनप्रति सकारात्मक हुने त कुरै छोडौं, उनी जहिलेसुकै त्यसको विपरित धारमा सधै क्रियाशील भइरहे । उनी जहिलेसुकै यथास्थिति र पश्चगमनको मतियार भइरहे । 'लङ्का धाउने हनुमान पगरी गुथ्ने ढेडु' भनेझैं नेपाली राजनीतिको बिडम्बना नै मान्नुपर्छ कि तिनै केपी ओली संघीय लोकतान्त्रिक गणतन्त्रका संरक्षक अर्थात् प्रधानमन्त्री बन्न पुगे । आज पनि उनी आफ्नो चरित्र अनुसारको प्रतिगामी दिशामा निरन्तर कृयाशील छन् । त्यसैले ओलीवादको अर्को विशेषता यो बन्न पुगेको छ ।ओलीवादको अर्को विशेषता भनेको ढोंगी राष्ट्रबाद हो । २०५४ मा भएको राष्ट्रघाती महाकाली सन्धि हुँदा उनले खेलेको भूमिकाले नै स्पष्ट गर्छ कि उनी राष्ट्रघाती हुन् । राष्ट्रघात एउटा यस्तो कुकर्म हो,जुन कहिल्यै पनि सत्कर्ममा परिणत हुन सक्दैन । मातृ बलत्कार जस्तै यो एउटा अपराध हो । केपी ओलीले आफ्नो त्यो अपराधलाई छोप्न पटकपटक राष्ट्रवादको नयाँ-नयाँ जामा पहिरिएर आए । भित्रभित्रै विदेशीसँग गम्भीर राष्ट्रघाती सम्झौता गर्न तयार हुने र बाहिर देखिँदा उग्र राष्ट्रवादी देखिने यो प्रवृत्ति नै ओलीवादको अर्को विशेषता हो । अरु खोज्नै पर्दैन, एमसिसि पास गराउन उनले गरेको हर्कत हेरेपनि यो विषय छर्लङ्ग हुन्छ । त्यसैले ओलीवादको अर्को विशेषता भनेको ढोंगी राष्ट्रवाद नै हो ।ओलीवादको अर्को विशेषता हो, अधिनायकवादी चिन्तन र प्रवृत्ति । जब उनी दोस्रो कार्यकालका लागि प्रधानमन्त्री चयन भए, लगत्तै उनले राज्यका सम्पूर्ण शक्ति केन्द्रीकरण गरे । राष्ट्रिय अनुसन्धान, राजस्व अनुसन्धान, सम्पति सुद्धिकरण लगायतका महत्वपूर्ण विभागहरु प्रधानमन्त्री कार्यालय मातहत केन्द्रीकरण गरे । बालुवाटारमै साइबर सेल गठन गरेर राज्यको सम्पूर्ण सूचनालाई केन्द्रीकरण गरे । राज्यका महत्वपूर्ण अङ्ग र संवैधानिक नियुक्तिमा सम्पूर्ण हिसाबले आफ्नो वर्चस्व कायम गर्नेगरी नियुक्ति प्रक्रिया अघि बढाए । कतै आफ्ना मन्त्रीमार्फत त कतै आफ्ना सचिवमार्फत सरकारलाई पूर्णतः आफ्नो नियन्त्रणमा सञ्चालन गर्ने वातावरण तयार पारे । यसरी उनी राज्यशक्ति नियन्त्रण गर्ने अधिनायकवादी यात्रामा अघि बढे ।अधिनायकवादको यात्रा केवल सरकारमा मात्र होइन, उनले पार्टीभित्र पनि सुचारु गरेका थिए । पार्टीभित्र महाधिवेशनको मिति नजिकिंदै गर्दा आन्तरिक प्रतिस्पर्धामा उनको पराजय निश्चित थियो । त्यसबाट उम्किन उनले कम्युनिष्ट पार्टी एकताको नयाँ कार्ड प्रयोग गरे । यसले उनलाई दुईवटा फाइदा भयो । पार्टीभित्रको संकट पनि टर्‍यो र सरकारको नेतृत्व गर्ने अवसर पनि प्राप्त भयो । तत्कालीन नेकपा ( एमाले ) र नेकपा ( माओवादी केन्द्र ) बीच पहिले चुनावी मोर्चा र पछि पार्टी एकता नै भयो । यसक्रममा उनले आफ्नो पार्टीका प्रतिस्पर्धीहरुलाई सकेजति भित्तामा पुर्‍याउने काम गरे । प्रतिशोधको राजनीति ओलीवादको विशेषता नै हो । सरकार र पार्टीमा जुन दिन सम्म प्रतिकुलताको घन्टी बजेन, त्यो दिनसम्म उनी चुपचाप आफ्नो कर्ममा अघि बढिरहे । जुनदिन पार्टी र सरकारमा टिकिरहने सम्भावना रहेन, त्यही दिनदेखि उनले पार्टी विधान देशको संविधान कुल्चेर अघि बढ्ने काम गरे । यो नै ओलीवादमा देखापरेको अधिनायकवादी चिन्तन हो ।संसारका सबै सर्वसत्तावादी निरंकुश शासकहरुमा पाइने एउटा साझा गुण हो अहंकारवाद । उनीहरु आफूलाई सर्वज्ञानी, सर्वज्ञाता र सर्वगुण सम्पन्न ठान्दछन् । जसका कारण उनीहरुमा आफू शक्तिशाली भएको विभ्रम पैदा हुन्छ । उनीहरुका नजरमा अरु सबै अज्ञानी, मूर्ख र निरिह देखिन्छन् । अहिले केपी ओलीका नजरमा आफ्नै पार्टीका अग्रज र सहकर्मीहरू मात्रै होइन, संसारकै सबै देशका शासकहरु आफूभन्दा कमजोर रहेको भान भइरहेको छ । संसारको नम्बर एक शक्तिशाली शासक आफू भएको अहंकार उनले बेलाबेलामा आफ्ना बोलीहरुमा स्पष्ट रूपमा व्यक्त गरेका छन् । त्यसैले उनलाई भविष्य तर्फको यात्रामा न कुनै विधिको आवश्यक्ता पर्यो न त कुनै विधान । उनका लागि उनले जे गर्छन् त्यो नै विधि हो र उनले जे भन्छन् कुनै कानुन हो । त्यसैले उनी एउटा अहंकारको पिण्ड हुन् । यो पनि ओलीवादको अर्को एउटा विशेषता हो ।नेपाली कम्युनिस्ट आन्दोलन तमाम् धोकाधडी र गद्दारीका शृङ्खला पार गरेर विकास भएको छ । हुन त विश्व कम्युनिष्ट आन्दोलन पनि यसैगरी विकसित भइरहेको छ । समाज विज्ञानको यो नियम नै बनिसकेको छ कि यस्ता खालका पात्र र प्रवृत्ति कम्युनिस्ट आन्दोलनमा देखा पर्दै जान्छन् । यस खाले प्रवृत्तिलाई पराजित गरेर नै कम्युनिष्ट आन्दोलन विकासको दिशामा अघि बढ्ने हो । कम्युनिस्ट पार्टी सञ्चालनमा लेनिनवादी संगठनात्मक सिद्धान्तको ऐतिहासिक भूमिका रहेको छ । व्यक्ति संगठनको मातहतमा, अल्पमत बहुमतको मातहतमा, संगठन केन्द्रीय समिति मातहतमा र केन्द्रीय समिति महाधिवेशनको मातहतमा मातहतमा भन्ने सिद्धान्त नै लेनिनवादी संगठनात्मक सिद्धान्त हो । आफूलाई मार्क्सवादी लेनिनवादी भन्ने तर व्यवहारमा यो सिद्धान्तको पूर्णतः बर्खिलाप गर्ने प्रवृत्ति नै ओलीवाद हो ।वि.सं. २०१४ सालमा सम्पन्न दोस्रो महाधिवेशनबाट महासचिवमा निर्वाचित डा. केशरजंग रायमाझीले कम्युनिष्ट पार्टीलाई दरबारमा लिएर विसर्जन गर्ने दुस्साहस गरेका थिए । रायमाझीपथको त्यो विचलनलाई पराजित गर्दै तुलसीलाल अमात्यको नेतृत्वमा नेपाली कम्युनिस्ट आन्दोलन पुनर्संगठित भएको थियो । इतिहासका तमाम टुटफुट र विभाजनका दुष्चक्रहरु पार गर्दै नेपाली कम्युनिस्ट आन्दोलन मूलतः यथास्थितिवादी र प्रतिगामी विचलनका विरुद्ध शानदार विजय हासिल गर्दै अघि बढिरहेको छ । पार्टीका सार्वभौम मूल्य-मान्यता र आदर्शका विपरीत अघि बढ्न खोज्ने ओलीवाद पनि नेपाली कम्युनिस्ट आन्दोलनको अर्को एउटा कलंक नै हो । कम्युनिस्ट पार्टीको नेतृत्वमा गरिएका संघर्षबाट प्राप्त भएका उपलब्धिहरूको विरुद्धमा जतिसुकै षडयन्त्र गरेपनि ओलीवादको पराजय निश्चित छ ।ओलीवादमा आफ्नो वा मालिकको स्वार्थ बाहेक अरु केही पनि हुँदैन । उसको अगाडी राष्ट्र, जनता र सहकर्मी भनेका केही पनि होइनन् । जब आफ्नो स्वार्थमा धक्का पुग्छ, उसले ती सबलाई दाउमा चढाइदिन्छ । सहकर्मीको इतिहासमाथि तीर चलाउँछ, जनताको भविष्यमाथि खेलवाड गर्छ र राष्ट्रिय स्वाधिनता नै धरापमा पारिदिन्छ । आज नेपालमा जुन किसिमले वैदेशिक चलखेलको वातावरण सिर्जना भएको छ, त्यो ओलीवादको कारण हो । जनताको भविष्य जसरी अन्योलपूर्ण बनिरहेको छ, त्यसको कारण पनि ओलीवाद नै हो । गौरवपूर्ण विरासत बोकेका नेपाली जनताका प्रिय नेताहरुमाथि जुन किसिमले सीमा नाघेर गालीगलौज गरिएको छ, त्यो नै ओलीवादको असली सांस्कृतिक विद्रुप हो ।ओलीवादको अर्को विशेषता भनेको छलछाम र षड्यन्त्र हो । पार्टी नेतृत्व हत्याउनका लागि उनले हदैसम्म छलछाम र षड्यन्त्र गरेका थिए । नेतृत्वमा टिकिरहन उनले गरेका सबै गतिविधिहरु त्यसैका उपज थिए । उनले पार्टी एकताका शर्तहरू मानेनन् । पार्टी सञ्चालनका विधि र प्रक्रिया मानेनन् । सार्वभौम संसदको मर्यादा र गरिमालाई लत्याए । सबैखाले कुटनीतिक मर्यादालाई छोडेर अघि बढे । जनताका सामु व्यक्त गरेका सबै बाचा र प्रतिबद्धतालाई रद्दीको टोकरीमा फ्याँके र केवल आफ्नो कुर्ची बचाउनका लागि मात्र केन्द्रित भइरहे । जब आफ्नो कुर्सी धरापमा पर्‍यो, तब उनले छलछाम र षड्यन्त्रपूर्वक संसद विघटन गरे र संविधानको उलंघन गरे । यी गतिविधिले पनि छलछाम र षड्यन्त्र ओलीवादको विशेषता रहेको पुष्टि गर्दछ ।नेपाली राजनीतिमा विकास भएको खराब प्रवृत्तिको उत्कर्ष रूप नै ओलीवाद हो । यसले नेपालको समग्र आर्थिक, राजनीतिक, समाजिक र सांस्कृतिक क्षेत्रमा निकै ठूलो नकारात्मक आयाम सिर्जना गरेको छ । यो विकास हुनुका केही ऐतिहासिक कारण छन् । केही वस्तुगत कारणहरु पनि छन् । जेसुकै कारण भएपनि आज ओलीवाद विकासको उच्चतम रुप अर्थात उत्तरार्धमा प्रवेश गरेको छ । योभन्दा माथि विकासको कुनै सम्भावना छैन, छ त केवल पराजय र विनास मात्र । उत्तरार्द्धमा पुगेको ओलीवादलाई बचाउन अब श्री पशुपतिनाथले पनि सक्ने छैनन् । ओलीवादको पराजय अथवा विनाशमा नेपाली राजनीतिको नयाँ भविष्य जन्म हुने निश्चित छ ।(लेखमा व्यक्त विचार लेखकका निजी हुन् । –रातोपाटी)#केपी शर्मा ओली