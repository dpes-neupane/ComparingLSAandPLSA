वर्ग पक्षधरता सिर्फ जप गर्ने विषय होइन । यो त आफ्नू निजी जीवनमा आइपर्ने सबै खालका खत, बात र घात सहेर पनि तमाम श्रमजीवी जनताको हक हितका लागि समर्पित हुने विषय हो । अर्थात् देश भन्नु जनता, जनजीवीको हित हो भने वषौँ जेल, नेल, हत्कडी, निर्वासन आदि अनेक सकस सहेको पनि वर्ग पक्ष धरताकै लागि हो ।  तर अहिले यसको सार र अन्तर्य विपरीतका गतिविधि भइरहेको छ । हाल पार्टी प्रवक्ताबाट नारायणकाजी श्रेष्ठले पार्टी नीति, पद्धति, प्रणाली र अनुशासन  विपरीत आवेशमा राजीनामा दिएको उक्त काममा फिर्ता हुन नमानेको विषय समाचार भाइरल भएकाले यो विषय र सन्दर्भमा यस क्षेत्रमा देखापरेका वर्ग विचलनका अन्य मुद्दाहरू समेटेर मन्थन गर्न खोजिएको हो । राजनीतिकर्मी, कवि, कलाकार र साहित्यकारले आफ्ना सिर्जना, गोष्ठी समारोहमा, कार्यपत्रको अन्तर्यमा  पक्षधरतालाई सही रुपमा कलात्मक  पक्षपोषण गरिरहे देखिन्न बरु त्यसमा पनि कतिपय अवस्थामा तिनमा  विचलन, अपचलन र स्खलन  देखिन्छ । यसको एउटा महत्वपूर्ण उदाहरण अहिले झण्डै दुईतिहाईको कम्युनिस्ट सरकारको मूल्याङ्कनका सन्दर्भमा देखिन्छ ।  यो सरकार बन्ने अवस्था टड्कारो देखेर यसलाई कामै गर्न नसक्ने अवस्था सिर्जना गर्न योग्यता र अनुभव भएका सारा कर्मचारीलाई सेवा निवृत्त हुन भारी आर्थिक सहुलियतसहित  घोषणा गरियो । सरकारी ढिकुटी रित्तो पार्न डप्फाका डप्फा कर्मचारीलाई विश्व भ्रमण गर्ने प्रोत्साहित ग¥यो । अनि आर्थिक सहुलियत प्रदान गर्ने नाममा सरकारी धन स्वाहा पारियो । विगत पञ्चायत कालमा मन्त्री पदबाट हट्ता  क्वाटरबाट कार्पेटसमेत उठाएर मन्त्रीले लान्थे भन्ने समाचारमा सुन्निथ्यो  । नभन्दै रक्षा मन्त्री ईश्वर पोखरेलले  ओली सरकार सिंहदरबार छिर्दा त्यहाँभित्रको स्थिति  कवाडखाना जस्तो रहेको दर्दनाक अवस्था एक टिभी कार्यक्रमको अन्तरवार्तामा उल्लेख गरेका थिए । उनका अनुसार मन्त्रालय र मन्त्रिपरिषद् र मन्त्री क्वाटरका फर्निचर, बैठक कक्ष, आवास, पङ्खा विद्युतीय जडान आदि सबका सब भताभुङ्ग र लथालिङ्ग रहेको बताएका थिए । अहिले आएर प्रतिपक्षको नियत हेर्दा सरकारसित हर कुरामा एक न एक निहुँ खोज्न, अल्झाउन, बल्झाउन, अड्काउन र कामममा बिघ्न बाधा दिने दुर्नियतले काम भइरहेको देखिन्छ । लाग्छ यो सरकारले जे–जति राम्रो र दूरगामी उद्देश्यका साथ काम गर्छ, ती सबैको विरोधका लागि विरोध  प्रतिपक्षको उद्देश्य देखिन्छ ।यसमा कतिपय मिडियाको हात पूरै नकारात्मक देखिन्छन् । यसो किन गरिएको हो भने यस सरकारले विगतका तुलनामा मात्र होइन, देश र जनताका हितमा कोसेढुङ्गो हुने  छाँट देखेर नै हो । त्यसमा पनि प्रधानमन्त्री के कम, यस खालका विरोध हुने अवस्था पहिले नै देखेर नै दुईतिहाई नजिक पु¥याएर काम गर्ने  अनुकूलता बनाइयो  । त्यति मात्र होइन, विगत सरकारले आफ्ना पालामा गर्नै पर्ने ऐन, नियम र कानुन बनाउन फिटिक्कै ध्यान दिएन । अब ओली हिजोका तमाम थाँती काम गर्नुपर्ने र ढिकुटी लगभग रित्तो रहेको हुनाले श्वेतपत्र जारी गर्नुपर्ने अवस्थाबाट अघि बढ्नुपर्ने जटिल अवस्था छ । अब श्वेतपत्र जारी गर्नु भनेको देशको आर्थिक अवस्था करिब करिब टाट पल्टिएको स्थिति हो । यो  विकट अवस्था नबुझ्नेसित के कुरा गर्नु र  ?  देशलाई घरसित तुलना गर्ने हो भने ओली सरकार बन्दा देश रुपी घर पानीले पखालेजस्तो रहेछ  । यस्तो घरलाई जोगाउँदै  परिवारको गर्जो टार्नु र पु¥याउनुपर्ने देशको अवस्था  छ । यस्तो अवस्थामा अभिभावकले परिवारका सबै सदस्यलाई घरै बन्धकी राखेर खुसी पार्न हुन्छ ? जेथोमेथो नभएपछि  मीठो मसिनु कसरी खुवाउनु, नयाँ नयाँ नाना र छाना कसरी दिनु र खुसी पार्नु ? यहाँसम्म कि ज्येष्ठ नागरिकलाई भत्ता बढाउने विगतको घोषणा पनि यसैपालि कार्यान्वयन गर्न सकिएन ।प्रा.डा. युवराज सङ्ग्रौलाले ओली नेतृत्वको सरकारका आजका सीमा र समस्याको वास्तविक स्थिति उल्लेख गर्दै थिए ।  उनले माइतीघर मण्डलामा विरोध जुलुस गर्न पाउनुपर्छ भन्ने प्रतिपक्षीको एकोहोरो जित र जिद्दीप्रति कटाक्ष गरेर बोलेका थिए ।  सङ्ग्रौलाले एक टिभी कार्यक्रममा अन्तरवार्ता दिँदै माइतीघर मण्डला अत्यन्त साँघुरो स्थान हो । जहाँ जुलुसका नाममा हुल हुज्जत गर्नै  सुहाउँदैन  यहाँ हुने असंयमित गतिविधिले यसैको नजिक रहेको सर्वोच्च अदालतका  काममा  समेत सोझो बाधा पुग्ने बताए  । तर यही विषयलाई निहुँ बनाएर पूर्वप्रधानन्यायाधीश र मानव अधिकारकर्मी समेत पार्टी राजनीतिक कार्यकर्ताझैँ खुल्ला सडकमा विनबित्थामा पाखुरा सुर्कन थालेको देखिन्छ । सङ्ग्रौलाले ओली सुखी नेपाली र समृद्ध नेपाल सार्थक बनाउन प्रतिबद्ध देखिन्छन् तर  सरकारका मन्त्रीले अनुभवका कमी वा के कारणले हो, योग्यतापूर्वक प्रधानमन्त्रीको ध्येयप्रति एकाकार भएर काममा लाग्न नसकेको हो कि भन्ने बताए ।बोल्नै नजान्नु अनि बोल्न नजानेर मन्त्री पद जाँदा धुरुधुरु रुनु, सबै कर्मचारीलाई सोलोडोलो मनलाग्दी आरोप र आक्षेप गर्नु, कामको क्षमता देखाउन नसक्नु, सिन्डिकेट हटाउनु तर भित्रभित्रै  नहटाउन जिद्दी गर्नु आदि कतिपय मन्त्रीका कमजोरी देखिए । सरकार र पार्टीका सकारको समर्थनमा खुलेर नबोल्ने अनि माक्र्सवाद पढाउन तराई–मधेस जाने नेताले सरकारका राम्रा कामको कति खुलासा गर्छन् हेर्नु छ । नेकपाकै कतिपय नेता, कार्यकर्ता, बुद्धिजीवी र स्रष्टाहरू यथार्थ सत्य नबुझी बहकिएका देखिन्छन् । सरकारले राम्रा कामको लक्षण देखाएको छ,  प्रतिकूलताका पहाडका टुप्पामा बसेर अनुकूलता सिर्जना गर्न प्रयत्नशील देखिन्छ ।अनुगमन माथि अनुगमन गर्ने काम राम्रा र  खोट रहित काम गर्ने सरकारको योभन्दा ठूलो शुभ सङ्केत  अरू केही पनि हुन सक्तैन । यस सरकारले दुई छिमेकी देशका बीचको  सम्बन्धलाई सुधार गर्ने काम गर्दै एक एक समस्याहरू छिमल्दै अगाडि बढिरहेको देखिन्छ । तर वर्ग पक्षधरताको लिखित कुनै सिद्धान्त, नीति, कार्यक्रम र कार्यदिशा केही नभए पनि प्रतिपक्ष आफ्ना गलत मुद्दामा एक ढिक्का भएको देख्दा उनीहरू चाहिँ वर्ग पक्षधर हुन् र पक्का वर्ग पक्षधर हुन् भन्ने लाग्छ । अहिले यतिखेर विगतमा पार्टी त्याग गरेका, लामो समय सुस्त शिथिल र निस्कृय र पलायन गरेका प्रतिपक्षी पार्टीका तमाम नेता र कार्यकर्ताहरू सरकारविरुद्ध मात्र होइन, नेकपाविरुद्ध कसम खाएर लागिपरेको देखिन्छ । तर असत्य र अपराधका पछि लागेर कुनै पनि पार्टीको स्थायित्व हुन सक्तैन । यस्ता कृत्य कम्युनिस्ट पार्टी र सरकारविरुद्ध विगत कालमा गरेको अनेक भ्रम पानीको फोकाझैँ फुटेर गएको सम्झना होला । त्यसैले प्रतिपक्षी नेता धनराज गुरुङले कामु प्रधानन्यायाधीश जोशीको शङ्कास्पद प्रमाणपत्रका विषयमा  खोजी गर्नुपर्ने बताउँछन् । उनी असत्य र अपराधको भारी बोक्न चाहँदैनन् भन्ने देखिन्छ । तर नेकपाका केन्द्रीय, मोर्चा सङ्गठनका पदाधिकारीहरू, बुद्धिजीवी परिषद् वा सङ्गठन, प्राज्ञहरू र प्राध्यापक तथा शिक्षकहरूले सरकारका राम्रा कामहरूका बारेमा औपचारिक वा अनौपचारिक भेला बैठक र भेटघाटमा देशैभरि वर्तमान सरकारविरुद्ध फैलाएका नियोजित भ्रमलाई कलात्मक तथा चित्तबुझ्दो पारामा प्रतिवाद गरेको देखिन्न । पार्टीमा चरम उपभोक्तावादी चिन्तनले घर गरे जस्तो देखिन्छ । थापा थरका एक केन्द्रीय नेताले पूर्व अर्थमन्त्री अधिकारीको भारी बढाइँ र अहिलेको बजेट र अर्थमन्त्रीका बारेमा होटेल हार्दिकमा भएभरको गाली  बौछार गरेका थिए । हुन पनि आफू नजिकको नेता अर्थमन्त्री हुँदा विभिन्न निहुँमा आर्थिक सहयोग लिन मिल्ने अवस्था हुन्थ्यो होला । अहिले त्यसो हुन सकेन कि भन्ने लाग्छ ।हुन पनि श्वेतपत्र जारी गर्नुपर्ने अवस्थाको देशको बजेट कस्तो होला र हुनसक्छ ? यो कुरा त कथित केन्द्रीय नेताहरूले बुझ्नुपर्ने हो । तर वर्ग विचलन र स्खलन भएपछि व्यक्तिगत शुभलाभ र स्वार्थलाई केन्द्रमा राखेर हर कुराको विश्लेषण र विवेचना हुन थालेको पाइन्छ ।  नेकपाको दुईतिहाई नजिकको ओली सरकार देशी विदेशीका लागि ठूलो चिन्ता र छटपटीको  विषय बनेको छ । प्रतिपक्षको यो विरोधको लहरो बाहिरसम्म तन्किएको हुनसक्छ । प्रतिक्रियावादीहरू देश र जनताको हित र उत्थानको नीतिका अभावमा सदा छलछाम, षडयन्त्र र खुराफात मात्र गरिरहन्छन् ।यही तिनको नीति, पद्धति र प्रणाली हो ।  यिनीहरूसित  देश र जनताको समृद्धि र विकासको  नीति सिद्धान्त भए चीनले यति छोटो अवधिमा समृद्धि सन्दर्भमा अमेरिकालाई किन टक्कर दिनसक्यो ? चार सय वर्षको पुँजीवादी राजनीतिको इतिहासमा पनि गर्न नसकेको आर्थिक भौतिक समृद्धि चीनले असी वर्षमा नै  गरिदियो ।यो सरकार बलियो हुँदा र जनताका हितमा काम गर्दा  पश्चिमाहरूको खेलो समाप्त हुन्छ र उनीहरू पार्टीभित्रका र बाहिरका मानिसहरूलाई उचालेर, उठाएर, भड्काएर र लडाएर जसरी पनि सरकारलाई अस्थिर र असफल बनाउन सकेसम्म  प्रयत्न गरिरहेकै छन् र गरिरहन्छन् । यस्तो अवस्थामा नेकपाका प्रवक्ता नारायणकाजी श्रेष्ठ उर्फ प्रकाशले संयमित हुनु अपरिहार्य देखिन्छ ।  प्रधानमन्त्री तथा  अध्यक्षद्वयले   नारायणकाजीसित सरकार र पार्टी नीति र निर्देशन विपरीत स्लाइन पानी पिउँदै भोक हड्ताल बसेका  डा. गोविन्द केसी र उनका मतियारहरूसित भेट्न गएको विषय नै विवादमा परेछ । पार्टी अनुशासन, पद्धति र प्रणाली विषय पुनः स्मरण गराउँदा  काजी निक्कै रुष्ट भएको र यो अझै थामिइसकेको देखिन्न । यो वास्तवमा सामान्य कुरा होइन । सरकार र पार्टीसितको सहमतिमा वार्ता गर्न नगएर आफू खुसी वार्ता गर्दै हिँड्ने पनि होइन । नीति, पद्धति र पार्टी अनुशासन विपरीत जो कोही पनि मिल्दैन । पठन संस्कृतिका पण्डित, पार्टी अध्यक्ष वा महामन्त्री भइसकेका नारायणकाजी आफै हिजो मातहत नेता र कार्यकर्तालाई पार्टी पद्धति, प्रणाली र अनुशासन बारे प्रशिक्षण गर्दै हिँड्ने अनि अहिले आफै विपरीत व्यवहार गर्ने यो किमार्थ जाती होइन  । एपी १ टिभीको अन्तरवार्तामा काजीले  उल्लेख गरेझैँ पार्र्टीको प्रवक्ता स्वतः एक्लै औपचारिक वार्ता गर्दै हिँड्ने व्यक्ति होइन । प्रवक्ता  एकल, सर्वेसर्वा र  कार्यकारी पद होइन । पार्टी कमिटीको आफ्नो जिम्मेवारी र दायित्वअनुसार जोकोहीले काम गर्नुपर्छ । यही हो वर्ग चरित्र, चिन्तन र कार्यशैली र जीवन शैली । जे गरे पनि पार्टीको  हितमा गरेको छु भनेर मात्र हुँदैन । हित कुराले होइन, काम र परिणामबाट  पुष्टि हुनुपर्छ । केन्द्रीय सदस्य हुँ भन्छन् तर त्यस स्तरको चिन्तन र चरित्र देखिन्न  । मन्त्री भएका छन् तर मन्त्री मनोविज्ञानमा पुरातनता व्याप्त देखिन्छ । नेता हुँ भन्ने तर एक घण्टाको भाषणमा एउटा पनि  सारगर्भित वाक्य र वाक्यांश सुन्न पाइन्न । त्यसैले वर्ग पक्षधरता देखाउने र भट्याउने मात्र विषय होइन आफूले व्यवहारमा लागू गर्नु पर्ने विषय हो र यसलाई  आत्मसात् गर्ने विषय हो ।एक अमुक प्रमुख नेता विचलित हुँदा त्यसको असर तल कति पर्छ र त्यसले वर्ग हित र पक्षधरतामा कति कुप्रभाव पर्छ भन्ने कुरा बुझ्नुपर्छ  । एउटा साँचो कुरा चाहिँ के हो भने प्रसिद्ध लेखक सौरभले भनेझैँ प्रधानमन्त्री ओली समयका सामन्त हुन् । उनका दुई भारी कमजोरी देखिन्छन्, एक समयको ख्याल नगर्नु र अर्को आफ्नो स्वास्थ्यप्रति पूर्ण रूपमा बेवास्ता गर्नु यी दुवै कमजोरी नसुधारी  समृद्धिको यात्रालाई गन्तव्यसम्म पु¥याउन सकिन्न ।    