प्रभुनारायण बस्नेतसन् १९१७ को अक्टुबर २५ तारेखमा अखिल रसियाली सामाजिक जनवादी पार्टी (बोल्सेभिक)ले क्रान्ति सम्पन्न गरेपछि रुसमा अन्योल र अराजकता व्याप्त थियो । स्मोल्नी भवन कब्जा गर्न प्रयोग भएका पेत्रोग्रादका मजदुरको घोड्चडी फौजले जोमाथि पनि आक्रमण गर्ने स्थिति थियो । त्यस्तो आक्रमणको शिकार हुनेहरू समाजका सम्मानित एवं प्रतिष्ठित व्यक्ति पनि थिए । परिस्थितिजन्य बाध्यताले क्रान्तिका नेता भी.आई. लेनिन निकै चिन्तित थिए । उनको चिन्ता प्लेखानोभ लगायतका व्यक्ति आक्रमणको शिकार नहुन् भन्नेतर्फ थियो । प्लेखानोममाथि हुने सम्भावित आक्रमणलाई रोक्न उनले तत्काल पास (परिचयपत्र)को व्यवस्था गर्न निर्देशन दिए । रुसमा कम्युनिस्ट पार्टी स्थापना गर्ने, कम्युनिस्ट घोषणा पत्र रुसी भाषामा अनुवाद गर्ने, प्रचार गर्ने, कम्युनिस्ट साहित्य लेखन र अनुवाद गर्ने कार्य गरेर उनले रुसी कम्युनिस्ट आन्दोलनमा ठूलो योगदान गरेका छन् ।लेनिनको मृत्युको चार दशकपछि रुसी कम्युनिस्ट पार्टीका महासचिव एवं सोभियत युनियनका राष्ट्रपति निकिता ख्रुस्चेभले जेभी स्टालिनको शव सिसाको बाकसबाट झिकेर सडकमा फाल्न लगाए । दाहसंस्कारको अवसर समेत नदिई लाशमाथि गिद्ध, चिलहरूको रर्जा चलाए । उनले स्टालिनलाई तानाशाह, अधिनायकवादी, हत्यारा, जुवाडे जस्ता निकृष्ट आरोप लगाएर त्यस पर्यान्त उनको नाम सोभियत युनियनबाट मेटाउने प्रयत्न गरे । संस्कृति र अपसंस्कृतिका यी दुई रसियाली दृष्टान्तसँग अहिले हाम्रो राजनीतिलाई तुलना गर्ने हो भने हामीले पछिल्लोलाई आदर्श मानेको प्रष्ट देखिन्छ । रुसी राजनीतिमा लेनिन प्रभावशाली भइन्जेल योगदानको उचित कदर गर्ने परम्परा थियो भने प्रष्ट देखाउँछ । संसारको पहिलो कम्युनिस्ट क्रान्ति सम्पन्न भएको एक सय वर्षपछि नेपालमा कम्युनिस्टहरू मिलेर चुनाव जितेका छन् । यी चुनाव जित्ने दलहरूको निर्माण र विकासमा योगदान पुर्याउने थुप्रै महत्वपूर्ण नेता कार्यकर्ता अहिले कष्टकर जीवन बिताइरहेका छन् । तिनको योगदानको उचित कदर गर्नेतर्फ अहिलेको नेतृत्वको ध्यान गएको दैखिँदैन । कम्युनिस्ट नामधारी पार्टीमा मात्र होइन, त्यस्तो समस्या नेपाली काङ्ग्रेसमा पनि छ । काङ्ग्रेस–कम्युनिस्ट जे नाम दिए पनि अहिले नेपाली राजनीति एउटै खालको समस्याबाट ग्रसित छ । सङ्कट आउँदा भाग्ने र अवसर छोप्न अघि सर्ने । यो प्रवृत्तिले राजनीतिक क्षेत्र बदनाम हुँदै जाँदैछ । पार्टीहरूले हुर्काएको यो अपसंस्कृतिले सामाजिक क्षेत्रलाई समेत गम्भीर रूपले प्रभावित तुल्याएको छ । पार्टीले आफ्नान नेताकार्यकर्तालाई न्याय गर्न सक्दैन भने जनतालाई कसरी न्याय देला ? जनता न्यायपूर्ण निरूपणबाट वञ्चित हुँदा सामाजिक व्यवस्था कस्तो होला ? यो आजको टड्कारो सवाल हो । अहिले एमाले नेताहरू गणेशमान, कृष्णप्रसाद, सुन्दरराज, जगन्नाथ, भीमबहादुरहरूमाथि काङ्ग्रेसले अन्याय गर्यो, मर्ने बेलामा तिनले पार्टी छोड्नु पर्यो भनेर खुब प्रचार गर्छन् । त्यो वास्तविकता पनि हो । तर सम्पूर्ण रूपले सत्य भने होइन । सत्य त के हो भने अहिले एमाले, माओवादीलगायतका कम्युनिस्ट भनिने दलभित्र योगदान, इमानदारी निष्ठा–प्रतिष्ठा र क्षमताको कदर नगर्ने प्रवृत्ति झन् डरलाग्दो छ । खड्ग ओलीसँगै रौतहटबाट गिरफ्तारीमा परेका र सत्र वर्ष जेल जीवन बिताएका नेपालका नेल्सन मण्डेला भनेर चर्चित मोहनचन्द्र अधिकारी अहिले दर्जनभन्दा बढी रोगले ग्रस्त छन् । औषधी किन्न नसकेर छटपटाइ रहेका छन् । झापा आन्दोलनका अग्रणी नेता अधिकारीप्रति एमालेले सम्मानजक व्यवहार नगरेको मात्र होइन, कतिपय अवस्थामा अपमानपूर्ण ढङ्गले दुव्र्यवहारसमेत गरेको छ । बाल्यकालदेखि कम्युनिस्ट आन्दोलनप्रति समर्पित अधिकारी उमेरको उत्तरार्धमा गुमनाम जस्तो देखिएका छन् । सत्ताको चकाचौंधमा रमाइरहेको एमाले पार्टीले उनको योगदानको कदर गरेन । त्यस्तै सत्र वर्ष जेल बसेका झापा आन्दोलनका योद्धा अम्बर कार्की गुजराको लागि चितवनको एउटा अस्पतालमा पिउन जागिर खाइरहेका छन् ।झापा आन्दोलनकै अर्का योद्धा दुर्गा अधिकारी (सानो) एकाध वर्षअघिसम्म एमाले झापाको कार्यालय सफा गर्ने काम गर्दै थिए । भिष्म धिमाल श्रीमतीले गरिरहेको च्याउखेतीका सहयोगी बनेका छन् । झापा आन्दोलनकै एक अग्रणी नेता राधाकृष्ण मैनालीलाई त सिङ्गो नेतृत्व लागेर उनको राजनीतिक जीवन समाप्त पारिदियो । झापा आन्दोलनकै राजवंशी थरका कार्यकर्ता त पार्टी कार्यालयमै पासो लगाएर झुण्डिएर मरे । विद्या भण्डारी अवसरै अवसरले भरिपूर्ण जीवन गुजार्दै अहिले राष्ट्रपति भएकी छन् । तर दासढुङ्गामा विद्याका श्रीमानसँगै दुर्घटनामा परेका जीवराज आश्रितकी विधवा माया ज्ञवालीले भने यो दुई दशकमा अवसरको त के कुरा पार्टीले प्रदान गर्ने सम्मानबाट समेत वञ्चित हुनुपर्यो ।  एमालेभित्र लामो योगदान गरेका र हाल अपमानित, दुखित हुँदै कष्टकर जीवन जीउन बाध्य हुनेको सङ्ख्या निकै ठूलो छ ।दश वर्ष उथलपुथलपूर्ण युद्ध गरेर आएको माओवादीको दशा पनि एमाले काङ्ग्रेसको भन्दा फरक छैन । नेताको चाकडी गर्ने, धम्क्याउन सक्ने, पैसा र पावर सो गर्न सक्नेबाहेक अन्यको स्थिति त्यहाँ पनि दयनीय छ । ‘जनयुद्ध’को सूत्रधार मध्येका मोहन वैद्यले अपमानको विष पिएर बस्न नसकी अहिले छुट्टै पार्टी खोलेका छन् । सीपी गजुरेल वैद्यकै पछि लागेका छन् । झण्डै आधा दशक जेल बसेका लोकेन्द्र विष्ट मगरलाई अध्यक्ष प्रचण्ड पुत्रले कठालो समातेर अपमानपूर्वक निकालेको कथा चर्चितै छ । अहिले माओवादीको एउटा महत्वपूर्ण घटक रहेको पूर्व चौथो महाधिवेशन पक्षको कहानी झन् डरलाग्दो छ । मर्ने बेलामा नेता निर्मल लामाको सदस्यता नै खोसिदिएको थियो । भनेजति पैसा दिन नसक्दा विष्णुबहादुर तामाङको विजोग नै बनाइदियो । अमिक शेरचन, चित्रबहादुर आले, लीलामणि पोख्रेलहरू नेता मण्डली नारायणकाजी–गिरिराजमणिको कोपभाजन भएर सडकमा पुर्याइए । जीवनका ऊर्जाशील चार दशक पार्टीमा खर्चिएका धर्मचन्द्र लावतीलाई दूधमा परेको झिँगा टिपेर फालेझैँ फालियो । माओवादीसँग एकीकरण गर्ने बेला आयोजना गरिएको सम्मेलनमा एकीकरण अनुचित छ भनेर आफ्नो धारणा राखेबापत सुतिरहेकै बेला अमिक–लीलामणि आक्रमणको शिकार भए ।यस्ता घटना साना ठूला सबै पार्टीमा बग्रेल्ति छन् । अहिले आफन्त, श्रीमती, छोरी–बुहारी, छोरा, भाइभतिजलाई अवसर दिने, मन्त्री सांसद बनाउने, जीएम–राजदूत बनाउने परम्परा बसालिएको छ । त्यस्तो परम्परा सत्तारुढ–प्रतिपक्षी, राष्ट्रिय–क्षेत्रीय, साना–ठूला सबै पार्टीमा कायम छ । झन् अहिले समानुपातिक प्रणालीले त नेताहरूलाई निकै सजिलो भएको छ । कतिसम्म भने अन्तर्जातीय विवाह गरेकाहरूले श्रीमानको थर लिँदा पद पाउन सहज हुन्छ कि माइतीको थरले सजिलो हुन्छ भन्ने आधारमा एउटै पार्टीमा दुईथरी व्यवस्था गरिएको छ । जनजातिबाट सांसद बन्न लीलामणि पोख्रेलकी श्रीमतीले माइतीको थर राखिन् भने देव गुरुङकी श्रीमतीले श्रीमानको । यसरी पार्टीभित्रै सारा शक्ति, पद, अवसर एउटा निश्चित समूह र परिवारमा केन्द्रित गर्न थालेपछि समृद्धिको कुरा नारामा मात्र सीमित हुने निश्चित छ । नेताको चुनाव क्षेत्रमा बजेट ओइर्याउने, अयन्त्र र आवश्यक परेको ठाउँमा बजेटै नपठाउने, दुर्गम, पिछडिएको क्षेत्रमा सरकारको नजर नै  नपुग्ने प्रवृत्ति पनि यसैको एउटा पाटो हो । आफ्नो भनेपछि नियम, कानुन पनि नचाहिने आफूसँग असहमति हुने तर सत्यको पक्षमा लाग्नेलाई समाप्त नै गर्ने प्रवृत्ति अहिले हाबी छ । यो प्रवृत्ति नहटाएसम्म जो आए पनि हाम्रो अवस्थामा खासै फरक पर्ने देखिँदैन ।निर्वाचन अगाडि वाम गठबन्धनले दिएको स्थायित्व र समृद्धिको नाराले उसलाई  बहुमत प्राप्त भएको छ । तर समृद्धिका लागि योजना छनौटमा निष्पक्षता र बजेट विनियोजनमा इमानदारीको खाँचो पर्छ । नेताका आफन्त, आसेपासेको चुरीफुरी हेर्न लायक रहेको अवस्थामा त्यति सहजै समृद्धि हासिल होला भनेर कल्पना गर्न पनि सकिँदैन । अहिले प्रचण्ड र ओलीहरूको जीवन शैली र मोहनचन्द्रहरूको अवस्थाको तुलना गर्दा पनि यथार्थको नजिक पुग्न सकिन्छ । आफ्नै पार्टीभित्र न्याय गर्न नसक्ने, आफन्त, गुट आदिको चङ्गुलबाट उम्कन नसक्नेले सिङ्गो मुलुकलाई न्यायपूर्ण तवरले विकासको मार्गमा डोर्याउने र समृद्धि हासिल गर्ने कुरा खु्रस्चेभी संस्कारको नेपाली संस्करण मात्रै हो यसबाट यो कार्य सम्भव छैन । लेनिनबाट अनुप्राणित जनशक्ति र नेतृत्व समाप्त नै भइसकेको छ । यस्तो अवस्थामा चित्ताकर्षक नाराले मात्र जनता भुलाउने काम हुन सक्छ । अतः नयाँ शासन व्यवस्थामा प्रवेश गरिसकेको नेपालमा निष्ठापूर्वक अग्रसर हुने नेतृत्वको खाँचो छ । एकात्मक प्रणाली, राजतन्त्र नै अस्थिरताका जनक हुन् भन्ने अहिलेको नेतृत्वलाई लागेको छ भने उसले आफ्नो नियत सफा छ कि छैन भनेर पनि हेर्नुपर्छ । राजनीतिक आन्दोलनको अध्याय समाप्त भयो भनेर स्याल हुइँया पिट्नुभन्दा समाजमा खतरनाक रूपमा रहेको अनुदार व्यवहार, भेद्भावपूर्ण र नातावाद–कृपावादले चुर्लुम्म डुबाएको मुलुकलाई यस दलदलबाट निकाल्न पार्टीभित्रै सशक्त र प्रभावकारी कदम उठाउन सक्नुपर्छ । त्यसका लागि इतिहासमा महत्वपूर्ण भूमिका खेलेका र योगदान दिएकाहरूको यथोचित कदर गरेर त्यसको थालनी गर्न सकिन्छ । आफ्नो हो कि होइन भन्ने मूल्याङ्कन मापदण्ड फेरेर योग्यता, क्षमता, निष्ठा प्रतिबद्धता, अनुशासन आदिलाई मापदण्ड बनाइनुपर्छ । तब मात्र स्थापित्व, विकास र समृद्धिको नाराको सार्थकता रहन्छ ।   