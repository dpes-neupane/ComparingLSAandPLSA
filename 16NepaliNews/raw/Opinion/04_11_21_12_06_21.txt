उपेन्द्र यादव नेतृत्वको सङ्घीय समाजवादी फोरम पार्टीले आन्तरिक रुपमा स्थानीय निर्वाचन प्रयोजनका लागि पार्टी दर्ता र चुनाव चिन्ह लिएको विषयलाई लिएर राष्ट्रिय जनता पार्टी (राजपा)ले कडा विरोध गरेको थियो । यो विरोधको मूल कारण सारा मधेसी दल एकजुट भएर संविधानको विरोधका नाममा मागमाथि माग राख्दै आखिरमा नेपाललाई दुई राष्ट्र बनाउने दुर्नियत हो । उनीहरु नेपाललाई मधेस र पहाड गरी दुई राष्ट्र बनाउने दुराशय अन्तर्निहित रहेको जगजाहेर भइसकेको छ ।त्यसैले सर्वाेच्च अदालतले पनि सरकारले असंवैधानिक तरिकाले दोस्रो चरणको निर्वाचनको पूर्वसन्ध्यामा स्थानीय तहको सङ्ख्या थप्ने निर्णय यथावत् राख्ने निर्णय गरेको छ । तर यसका विपरीत राजपाले अराजनीतिक रुपमा मागमाथि माग तेस्र्याइरहेको थियो । तर यादव नेतृत्वको पार्टीले स्थानीय तहको दोस्रो चरणको निर्वाचनमा सहभागी हुने निर्णयले राष्ट्रिय जनता पार्टीमा ठूलो भुइँचालो गएको देखिन्छ ।यादवले दोस्रो चरणमा हुने निर्वाचनमा पनि भाग लिन दुई हप्ता अघि दुई नम्बर प्रदेशका आम अगुवा कार्यकर्ताहरुको भेला र प्रशिक्षणमा सङ्घर्ष गरेर पाएको उपलब्धिको जगेर्ना गर्न पनि स्थानीय तहको निर्वाचनमा भाग लिनुपर्ने कुरा बताए । उनले दीर्घकालीन राजनीति सदा आवेश र उत्तेजनामा मात्र नहुने बताए ।पार्टी जीवनको सुरक्षा र संवर्धनका लागि पनि निर्वाचनमा सक्रिय सहभागिता अपरिहार्य रहेको स्वयं यादवले तथ्य, तर्क र प्रमाणका आधारमा उल्लेख गरेका थिए । यादवका अनुसार नै पनि राजनीति मार्गका धेरै घुम्ती मोड र फेरो हुन्छ । अहिले खोलिएका मधेस र मधेसी नामका पार्टी र तिनका नेतासित यादवको समान तुलना अनुचित देखिन्छ ।ने.क.पा. माक्र्सवादी हुँदै पुष्पलाल समूह र एमालेपार्टीबाट राजनीतिक यात्रा सुरु र विकसित गरेर अनेक आरोह अवरोह व्यहोरेका यादव तत्कालीन पार्टी र तिनका नेता कार्यकर्ताहरुले यादवको भौतिक, बौद्धिक र वैचारिक उन्नयनमा भरपूर सहयोग गरेको त्यस बेलाका माक्र्सवादी नेता कार्यकर्ता हाल एमालेका तर्फबाट पूर्व सभासद् तथा वैकल्पिक केन्द्रीय सदस्य धर्मराज निरौला बताउँछन् । यादव सामाजिक, राजनीतिक तथा जागरण गर्ने र गराउने चेतका अगुवा पनि हुन् ।उनी आफैँ पनि तल्लो वर्ग, तह र तप्काबाट उठेका नेता हुन् । उनमा अहिले पनि तराई–मधेस, पहाड र हिमालका आम श्रमजीवी तथा मिहिनेतको जनताको सेवा र स्वार्थलाई ध्यान दिन्छन् । किनकि बाख्रा वर्गले आफ्नै वर्गको हित र उत्थानको सवाललाई भित्री मनमा राखेको हुन्छ । बाघले बाख्राको हित गर्छु भनेर कसम खाए पनि बाघले बाख्रालाई सुमसुम्याउँदा मात्रै पनि बाख्राको आङ कोतरिन्छ । गोहीले माया गर्दा पनि अन्य जनावर र प्राणीको छाला ताछिन्छ र चिउँडो भत्किन्छ ।त्यसैले यादवले आफ्नो वर्गीय चिन्तन, मान्यता र धरातललाई पार्टीको सैद्धान्तिक, साङ्गठनिक तथा कार्यक्रमिक तहमा रुपान्तरित गर्न सके भने यस पार्टीको भविष्य सकारात्मक देखिन्छ । २०६२, ०६३ पछिको पहिलो मधेस आन्दोलन यादवकै नेतृत्वमा भएको थियो । त्यति हुँदाहुँदै मधेस र मधेसी नाममा जातीय क्षेत्रीय सङ्कीर्णता उपेन्द्र यादव र उनले नेतृत्व गरेको सङ्घीय समाजवादी फोरममा पनि देखिन्छ । जात, भात, क्षेत्र र भूगोलको सीमित घेरमा बाँधिएर कुनै पनि पार्टीको दीर्घजीवन सम्भव हुँदैन । तथापि अरु मधेसी दल जस्तो मधेसका ठालू, जमिन्दारहरुको वर्चस्व रहेको पार्टी फोरम होइन । यादव नेतृत्वको पार्टीले दोस्रो चरणको स्थानीय निर्वाचनमा सक्रिय रुपमा भाग लिने निर्णयले राजपा पार्टीलाई निर्वाचनमा आउन परोक्ष दबाब पर्न गएको देखिन्छ । यो चाहिँ यादवको फोरम पार्टीको सकारात्मक प्रभाव हो ।यही कारण सरकारसित जेठ ३१ गते हुने निर्वाचन आगामी असार ९ गते सार्नुपरेको स्पष्ट हुन्छ । यो सहमतिलाई पनि राजपा पार्टीले अनेक बहानामा उल्लङ्घन गर्यो भने यो पार्टी राजनीतिक पार्टीको दृश्य पटलबाट ओझेल पर्ने निश्चित देखिन्छ । कहिलेकाहीँ एकअर्का राजनीतिक पार्टीका सकारात्मक मात्र होइन, जण्डिसजस्ता नकारात्मक रोग हेर्दाहेर्दै पनि सर्छ । त्यसैले अन्य मधेसी दलका सङ्गतले गर्दा पनि फोरम पार्टी भारतेली शासक र नेताका पाउमा लम्पसार परेको दर्दनाक दृश्य देख्नुपर्यो । भारत बिहारका नेता लालु यादवका घरकटेरामा मधेसी नेताकै लस्करमा उपेन्द्र यादवको उपस्थिति टिठ लाग्दो देखियो । आफ्नो खुट्टा टेकेर उठ्न सकियो भने मात्र अग्रगति गर्न सकिन्छ ।पार्टी सञ्चालन र परिचालन गर्ने कुरा पनि त्यस्तै हो । सदा अरुकै आदेश, निर्देश, आग्रह र अनुकम्पाका भरमा कसैको पनि दीर्घकालीन भविष्य हुनसक्तैन । उचालेको कुकुरले मृग मार्र्दैन । सिनेमामा प्यादाले राम्रो काम गरे पनि काम बिगारे पनि त्यसको अन्त्य भएको देखिन्छ । काम सर्यो भाँडो आफल तेरो ठाँडो भनेझैँ राजनीतिमा पनि राजनैतिक डनले लाए अह्राएको र आदेश अनुसार काम सफल पारे पनि काम बिगारे प्यादाको समाप्ती अपरिहार्य हुन्छ । काम सफल पार्दा डनले आफूलाई जित्ने हो कि भनेर र काम बिगार्दा पोल खुल्छ भनेर प्यादाको इहलीला समाप्त भएको देखिन्छ ।त्यसैले राजनीति गर्दा यस्ता विषयमा झन् धेरै विचार पुर्याउनुपर्छ । राजनीतिक आन्दोलन गर्दा सबका सब माग तत्काल पूरा हुन सक्तैनन् । तर प्राप्त उपलब्धि जतिसुकै होस् भनेर निरन्तर आन्दोलन र आन्दोलनका लागि आन्दोलन भन्ने कुराले दीर्घकालीन राजनीति हुन सक्तैन । हरेक राजनीतिक पार्टीले आफैँले पनि ठोस परिस्थितिको ठोस विश्लोषण नगरी बाहिरी र भित्री सक्तिका इसारामा मात्र चल्ने हो भने त्यसले देशकै प्रतिष्ठामा पनि गम्भीर नकारात्मक असर पार्छ । त्यस्तो राजनीति पानीको फोका झैँ फुट्छ र समाप्त हुन्छ । पार्टीका कार्यकर्तामा सदा निराशा मात्र सञ्चार हुन गयो भने तिनको मनोबल उठाउन सकिन्न । कहिलेकाहीँ खासै उपलब्धि नहुँदा पनि त्यान्द्रो उपलब्धिलाई आधार बनाएर दूरदर्शी नेतृत्वले समग्र पार्टीमा आशा, उत्साह र भरोसा सञ्चार गर्ने गर्छ । जिन्दगी सदा एकनास हुँदैन । सदा जित र सदा हार मात्रै पनि हुँदैन ।त्यसमा पनि एमाले पार्टीले देशव्यापी रुपमा निर्वातनको माहौल जबर्जस्ती बनाएकै हो । फोरमसहितका पार्टीहरुको आन्दोलन र सङ्घर्षका कारण लोकतन्त्र, गणतन्त्र, सङ्घीयता तथा धर्म निरपेक्षता जस्ता उपलब्धिहरु प्राप्त भएका छन्. । अझ अहिलेको नेपालको संविधानमा तर्रा–इमधेससहित आम देशबासीको हितका खातिर बहुआयामिक तथा विशिष्ट महत्वका विषयहरु लिपिबद्ध गरेको छ । यस अवस्थामा केही राष्ट्रिय जनता पार्टीमा आबद्ध पार्टी नेताहरुले दोस्रो चरणको पूर्वसन्ध्यामा संविधान सशोधन र मधेसमा स्थानीय तहको सङ्ख्या सरकारले असंवैधानिक रुपमा बढाए भन्दा अझै बढाउनुपर्ने सर्वोच्च अदालतको फैसला विपरीत बखेडा मुद्दा उठाएर निर्वाचन भाँड्न उद्यत देखिन्छन् । एकपछि अर्को मुद्दा उठाएर आखिरमा मधेस विखण्डन गर्ने दुर्नियति राजपा पार्टीभित्रका केही मधेसी नेताको रहेको स्पष्ट हुन्छ । यही जेठ १३ गतेको एक पत्रिकामा पत्रकार जगत नेपालको लेखमा नेपाली काङ्ग्रेसका नेता तथा जननायक बी.पी. कोइरालालाई भारतीय पक्षले नेपालको राष्ट्रपति बनाइदिन्छौँ भनेर नेपाल हडप्ने दुर्नियति राखेको खुलासा गरेका छन् । अहिले त नेपालको स्वाधीनता, अखण्डता, स्वअस्तित्व र सामाजिक सद्भाव समाप्त पार्न राजनीति, पत्रकारिता, स्रष्टा र लेखक आदि अनेक क्षेत्रमा नेपाली लेन्डुपहरुको लस्कर लागेको देखिन्छ ।आगामी निर्वाचनमा यादव र विजय गच्छदारको पार्टीले भाग लिएपछि राजपाले पार्टीगत राजनीतिको स्थायित्वका लागि पनि दोस्रो चरणको निर्वाचन भाग लिनु अनिवार्य हुन्छ । यादव र गच्छदारको पार्टीले आगामी निर्वाचनामा सहकार्यको प्रस्ताव राखेको थियो तर राजपा स्वविवेकमा चलेको जस्तो लाग्दैन । मौका आउँछ पर्खदैन, बगेको खोला फर्कँदैन । यादवसहित नेपालको प्रमुख पार्टीहरु निर्वाचनमा सक्रिय सहभागी हुँदा मधेसमा व्याप्त निर्वाचनको वातावरणमा सकारात्मक प्रभाव पर्ने देखिन्छ । मधेसी पार्टीका नाममा सदा नेपाललाई अस्थिर, अराजक र अन्यौल बनाउन उद्यत पार्टीको आखिरमा सर्वनाश निश्चित देखिन्छ । राजपाका केही नेतालाई पार्टी निर्माण गरेर देश र देशवासीको भलो सोच्ने र गर्नेभन्दा मालिकको इसारामा नेपालको बर्बादी गर्नु मात्र ध्येय रहेको तथ्य उजागर भइसकेको छ ।राजपा पार्टीका कतिपय नेता मधेस र मधेसी मसिहाका नाममा नेपालको राष्ट्रवादी चिन्तन, चरित्र, नेता, नेतृत्व, वैभव, विभूति र सुकृत्यलाई बदनाम गर्न र गराउन कसम खाएर लागेको देखिन्छ । ने.क.पा. एमाले अध्यक्ष तथा पूर्वप्रधान मन्त्रीलाई पहाडी, खोक्रो, उग्र, सामन्ती राष्ट्रवादी भनेर गोयबल्स शैलीमा फतुर आरोप लगाउनु यिनको पाखण्डी धर्म नै बनेको देखिन्छ । ओली अडानमा आम नेपाली जनताको दृढ समर्थनका कारण भारत प्रायोजित अमानवीय नकाबन्दी नाकाम भएको स्पष्ट छ । भारत प्रयोजित नेपाल नाकाबन्दी सफल पार्न भारतीय भूमिमा बसेर उतैको खाना, नाना र छानामा बसेर देश, जनता विरोधी कृत्य गर्नेहरुसित ओली राष्ट्रवादका बारेमा बोल्नेसम्म नैतिक अधिकार छैन । तिनले ओलीको मधेस र मधेसीका उत्थान र विकासमा ल्याएका तमाम योजनाहरु आफैँले प्रत्यक्ष देखे भोगेर पनि कसरी अनर्गल आरोप लगाउँछन्, अचम्म छ ।निर्वाचनमा नेपालको तराई मधेसका तमाम श्रमजीवी तथा मिहिनेती जनताहरु उच्च वर्गका तथा ठालु प्रवृत्तिका केही मधेसी नेताहरुबाट चौतर्फी रुपमा पीडित बनेका छन् । यिनै ठालु प्रवृत्तिका मानिसले मधेसका निम्न र निम्नतम तहका तमाम मधेसी जनतालाई हेला होचो, उपेक्षा र अपमान गरेको जग जाहेर छ । पानीको धारो र कुवा छोएको नाममा डुमबस्तीका मधेसी जनताहरु ठालू मधेसीबाट घोर अपमानित भएका छन् । तल्ला तह र वर्गका महिला र पुरुषलाई राजेन्द्र महतोलगायत ठालू मधेसी नेताहरुले खुल्ला रुपमा गोडा धुवाँएको दुनियाँले देखिसकेको छ । बोक्सीका नाममा यही मधेसमा आमाहरुलाई दिसा खुवाइन्छ ।दाइजो नल्याएको निहुँ झिकेर आम मधेसी दिदी, बहिनी र चेलीहरुलाई जिउँदै जलाइन्छ । मानव विकासको सूचकाङ्कका दृष्टिले मधेस नै सबैभन्दा पछि परेको छ । झोले विद्यालयहरु बढीभन्दा बढी यही २ नं. प्रदेशमा हुनुमा कथित मधेसी नेताहरुमा कुनै पश्चात्ताप देखिन्न । भारतीय शासकको नेपालको दक्षिण सीमावर्ती क्षेत्रमा सीमा मिचिँदा, मधसी जनताहरु तिनबाट पीडित र प्रताडित हुँदा कथित मधेसी ठालू नेता बोल्दैनन् ।तिनलाई तमाम पीडित र उत्पीडित मधेसी जनताको स्तरोन्नतिको कुनै वास्ता देखिन्न । तर यस कुरालाई जबर्जस्त व्यावहारिक रुपमा तोडेर फोरम पार्टी अघि बढ्नुपर्छ । यसो गर्दा यो पार्टी क्षेत्रीय रुपमा मात्र होइन, राष्ट्रिय रुपमा अगाडि बढ्ने स्थिति देखिन्छ ।