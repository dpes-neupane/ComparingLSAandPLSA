सत्तारुढ दल नेकपाको स्थायी समिति वैठक भर्खरै सम्पन्न भएकोछ । अध्यक्षद्वयद्वारा पेश गरिएको दस्तावेजमा सैद्धान्तिक राजनीति भन्दा पनि औसत प्राविधिक राजनीतिक विषयहरूले प्राथमिकता पाएको देखिन्छ । यसकारण बैठकमा सैद्धान्तिक वैचारिक विषयहरूमा घनीभूत बहस भएन । मूलतः बैठक साङ्गठानिक एकता र सरकार सञ्चालनमा केन्द्रित रह्यो । बैठकमा भावी राजनीतिक कार्यदिशा र कार्यक्रमबारे धेरै छलफल हुनसकेन । विचारधारात्मक कार्यदिशा भन्दा पनि दिनदैन्यको औसत प्राविधिक सवालमा बैठक केन्द्रित रह्यो । खैर बैठकको निष्कर्ष सकरात्मक रहेको नेतृत्वहरूको दाबी छ ।     यद्यपि दस्तावेजमा जनताको जनवादी कार्यक्रममार्फत समाजवादमा सङ्क्रमण गर्ने कुरा उल्लेख गरिएको छ । यसले बैठकमा थोरै भए पनि कार्यदिशा विन्यास गर्ने सन्दर्भतर्फ पनि बहस केन्द्रित भएको छ । कतिपय वक्ताहरूले जनताको जनवादलाई सही, समयसापेक्ष र वस्तुवादी भनेर समर्थन गरे भने कतिपयले अबको कार्यदिशा समाजवाद हुनुपर्ने मत जाहेर गरे ।नेपाल जस्तो विशिष्ट अर्थराजनीतिक उत्पादन सम्बन्ध भएको मुलुकमा जनवाद कि समाजवाद भन्ने सन्दर्भमा घनीभूत बहसमार्फत निष्कर्षमा पुग्नैपर्ने वस्तुगत आवश्यक्ता अवश्य नै छ । पुँजीको आयतन विकास र यो वा त्यो रूपमा जनताको जीवनस्तर अनि जीवनशैली रूपान्तरणको सतही मूल्याङ्कन गर्दा  सीधै समाजवादमा जान सकिने धरातललाई नकार्न सकिन्न । तर उक्त पुँजी राष्ट्रिय औद्योगिक पुँजी नभएर दलाल र विपेषणमा आधारित हुनु, उत्पादनमूलकभन्दा वित्तीय पुँजीको मात्र बढोत्तरी हुनु साथै आम नागरिकमा देशीय उद्यमशीलता, उत्पादनमुखी र सिर्जनशील चरित्रको कमी हुनुले अझै जनवादी चरणको अपरिहार्यतालाई इङ्गित गर्छ । यसमा घनीभूत बहसमार्फत निष्कर्षमा पुग्नैपर्छ ।     खैर वस्तुतः कम्युनिस्ट पार्टीले आन्दोलनको ऐतिहासिक द्वन्द्वात्मक प्रक्रियामार्फत समाज रूपान्तरण वा परिवर्तन हुने कुरामा विस्वास गर्छ । कम्युनिस्ट उद्देश्य प्राप्तीका लागि उत्पीडित वर्गीय राज्यसत्तालाई पहिलो शर्तको रूपमा ग्रहण गर्छ । राज्यसत्ता भनेको सबै शक्तिको केन्द्रीकृत रूप हो ।यस्तो चरित्रको राज्यसत्ता सङ्घर्षको लामो ऐतिहासिक प्रक्रियाबाट मात्र सम्भव हुन्छ । यसकारण कम्युनिस्टहरूका लागि राज्यसत्ताको प्रश्न केन्द्रीय प्रश्न हुनेगर्छ । आफ्नै वर्गीय चरित्रको राज्यसत्ताविना समाजवाद निर्माणको प्रक्रिया कार्यान्वयन गर्न सकिन्न । कम्युनिस्ट मूल्यको राज्यसत्ताविना समाजवादी कार्यदिशा लागू हुँदैन । यही वस्तुगत सच्चाइलाई मर्मबोध गर्दै माओले ‘राज्यसत्ताबाहेक अरू सबै भ्रम हुन्’, भनेर यसको साश्वत अपरिहार्यता स्पष्ट गर्नुभयो । निश्चितरूपमा कम्युनिस्ट आन्दोलन भनेको राज्यसत्ता प्राप्तीको आन्दोलन हो, जुन वर्गीय र सङ्क्रर्मणकालीन हुने गर्छ ।     यसरी राज्यसत्ता वर्गीय भएपछि यसले अपनाउने केन्द्रीय नीति पनि वर्गीय हुन्छ । अभिजात वर्गीय राज्यसत्ताले उत्पीडित वर्गको सेवा गर्दैन । त्यति मात्र होइन, यस्तो राज्यरूपले जनवाद, समाजवाद हुँदै साम्यवादमा सङ्क्रमणको ऐतिहासिक प्रक्रियाको वकालत गर्दैन । उत्पीडित वर्गीय राज्यसत्ताविना कम्युनिस्ट आन्दोलन अन्तर्गतको जनवादी र समाजवादी कार्यक्रम लागू गर्न कुनै हालतमा पनि सकिन्न । वास्तवमा राज्यसत्ता भनेको सेना, कर्मचारीतन्त्र, अदालत र गुप्तचरलगायतका शक्तिशाली अङ्गहरूको केन्द्रीकृत संरचना हो । यस्तो केन्द्रीकृत संरचनाले कुन वर्गको सेवा गर्छ भन्ने मुद्दाले सो राज्यसत्ताको चरित्र निर्धारण हुन्छ । भन्नुको मतलव अभिजात वा बुर्जुवा वर्गीय राज्यसत्ता कहिल्यै पनि उत्पीडित वर्गमैत्री हुँदैन ।      वस्तुतः धेरैलाई राज्यसत्ता र सरकार एउटै हो भन्ने भ्रम परिरहेको देखिन्छ । तर सारतत्वमा गएर नियाल्दा यी दुवै संरचनाहरू धेरै भिन्न रहेको छ । राज्यसत्ता भन्नाले सेना, कर्मचारीतन्त्र र अदालतलगायतको शक्तिशाली अङ्गहरूको समुच्च रूप हो । यो शक्तिाशाली हुनुको साथै स्थायी चरित्रको पनि हुन्छ । यता सरकार भनेको आवधिक निर्वाचनले निर्धारण गरेको गणितीय जोडघटाउबाट बन्ने गर्छ । गणितीय पद्धतिमा एक अङ्क पनि निर्णायक हुन्छ, जसको कारण यसको गठन र विघटनमा प्राविधिक पक्ष हावी हुनजान्छ ।त्यसैगरी सरकार भनेको वारम्बार फेरबदल भइरहन्छ । तर सरकार परिवर्तनसँगै राज्यसत्ताको शक्तिशाली अङ्गहरू भने फेरिँदैन । उसले आफ्नो पुरानो वर्गीय विरासत र स्वार्थलाई एकरति पनि छाड्दैन । यस्तो धरातलमा परिवर्तित सरकार र राज्यसत्ताबीच शक्ति टकराव वा अन्तरविरोध तीव्र हुन्छ । वस्तुतः सरकारले आफ्नो राजनीतिक कार्यदिशा अनुरूपको कार्यक्रमहरू लागू गर्न सक्दैन । प्रभावकारी कार्यान्वयन हुँदैन । राज्यसत्ता र सरकारबीचको वर्गचरित्रमा अन्तरनिहित अन्तरविरोधकै कारण सरकार एकातिर, सेना, कर्मचारीतन्त्र र अदालत अर्कोतिर हुनपुग्दछ । रक्तपातपूर्ण सैन्य सत्ता कायपलट यसैको परिणाम हो ।     राज्यसत्ताको सन्दर्भमा पुँजीवादी र समाजवादीबीच आआफ्नै परिभाषा रहेको छ । आज विश्वभरी पुँजीवादी राज्यसत्ता हावी भएको हुनाले पुँजीवादीहरू राज्यसत्ताको वर्गचरित्र बारे कुरा गर्न चाहँदैनन् । उनीहरू राज्यसत्तालाई साश्वत, अपरिवर्तनीय, अकाट्य र अद्वितीय ठान्छन् ।राज्यसत्ताको वर्गीय चरित्रलाई नजरअन्दाज गर्दै उत्पीडित वर्गीय वा समाजवादी राज्यसत्ताको प्रगतिशील चरित्रलाई गुमराहमा राख्ने प्रयत्न गर्छ । राज्यसत्ता भनेकै सरकार अनि सरकार भनेकै राज्यसत्ता भनेर दिग्भ्रम सिर्जना गर्नेगर्छ ।अमूक विकास, सुविधा र समृद्धिको भावनात्मक नाराहरूको कभरमा पुँजीवादी राज्यसत्ताको गैरन्यायिक चरित्रको ढाकछोप गर्छ । वस्तुतः राज्यसत्ताको वर्गीय फ्रेमवर्कभित्र तीनचौथाइकै बहुमतधारी सरकार पनि छिर्नैपर्छ । अत्यधिक बहुमतको सरकारले पनि राज्यसत्ताद्वारा निर्धारित लक्ष्मणरेखा नाघ्न सक्दैन । यसले राज्यसत्ताको निर्णायक भूमिका रहने सार्वभौमिकताको पुष्टि गर्छ ।     हाल नेपालमा झण्डै दुईतिहाइ बहुमतको कम्युनिस्ट सरकार छ । तर यो सरकार २०७२ सालको संविधान मातहत बनेको सरकार हो । २०७२ सालको संविधानको जगमा टेकेर खडा भएको राज्यसत्तालाई कम्युनिस्ट मूल्यमा सहयोगी राज्यसत्ता भन्ने आधार कतिछ ? कम्युनिस्ट पार्टीले बहस गर्नैपर्ने हुन्छ । यसलाई त काँग्रेसले पनि स्वीकार गरिसकेकोछ । वस्तुत काँग्रेस र कम्युनिस्ट राजनीतिको राजकीय सत्ताको जग एउटै हुनसक्दैन ।तर वर्तमान नेपाली राजकीय सत्तालाई अग्रगामी, यथास्थितिवादी, पश्चगामी लगायतका शक्तिहरूले समानरूपमा ग्रहण गरेको छ । वर्गअन्तरविरोधपूर्ण समाजमा यस्तो सर्ववर्गीय, सर्वमान्य र सर्वपक्षीय राज्यसत्ता हुनैसक्दैन । यस्तो अवस्था त्यसबेला मात्र सम्भव हुन्छ, जुनबेला सबै राजनीतिक शक्तिहरू कि त औसत संसदीय राजनीतिमा सम्झौता गरिसकेको हुन्छ कि त साम्यवाद आइसकेको हुनुपर्छ । होइन भने उत्पीडन र विभेदमा जकडिएको समाजमा सबैको साझा राज्यसत्ता कसरी हुन्छ ? त्यसैले राज्यसत्तामा अन्तरनिहीत वर्गीय चरित्रले हाम्रो रणनीतिक उद्देश्यलाई सहयोग गर्छ कि गर्दैन भन्नेमा  कम्युनिस्ट पार्टीहरू असाध्यै गम्भीर बन्न जरुरी छ ।नेपालको सन्दर्भमा कम्युनिस्ट पार्टीको वर्गीय राजनीतिक मिसन भिन्न रहेको छ र हुनुपर्छ । उता काँग्रेसको राजनीतिक मिसन पनि सारभूतरूपमै फरक छ । यस्तो फरक–फरक वर्गीय रणनीतिक मिसन पूरा गर्नका लागि एउटै वर्गचरित्र र पद्धतिको राज्यसत्ताबाट सम्भव हुँदैन ।यो राज्यसत्तासम्बन्धी सार्वभौम नियम हो । सामन्य संसदीय प्रजातान्त्रिक पद्धतिमा आधारित औसत राज्यव्यवस्थाको हकमा यो नियम लागू होला । तर कम्युनिस्ट आदर्शमा स्थापित हुने वर्गसत्ताको चरित्र र त्यसलाई प्राप्त गर्ने आन्दोलनको ऐतिहासिक प्रक्रिया सारभूतरूपमै भिन्न हुनेगर्छ । वास्तवमा कम्युनिस्ट आन्दोलन नै राज्यसत्ता प्राप्तिको आन्दोलन हो । यसकारण हाम्रो राजनीतिक रणनीतिक मिसन प्राप्त गर्ने हो भने मूलतः सोही अनुरूपको राज्यसत्ता पहिलो शर्त हुनजान्छ । वुर्जुवा चरित्रको राज्यसत्ताद्वारा कुनै हालतमा पनि कम्युनिस्ट मूल्यमा आधारित समाजव्यवस्था निर्माण हुनसक्दैन ।       त्यसैले कम्युनिस्ट पार्टीका लागि राज्यसत्ताको प्रश्न सर्वोपरी प्रश्न हुन्छ । उनीहरूले लामो ऐतिहासिक प्रक्रियामार्फत प्राप्त गर्ने जनवाद र समाजवाद जस्ता उन्नत राज्यव्यवस्थाहरू आफ्नै उत्पीडित वर्गीय राज्यसत्ताविना पटक्कै सम्भव हुँदैन । कम्युनिस्ट पार्टीले थुप्रै कार्यनीतिक तथा रणनीतिक शृङ्खलाहरूको लामो ऐतिहासिक प्रक्रियाबाट मात्र उन्नत राज्य व्यवस्था निर्माण गर्ने कुरामा विश्वास गर्छ ।मूलतः कम्युनिस्ट आन्दोलन भनेको सबैखाले हेलाहोचो, विभेद, अन्याय, विकृति र विसङ्गतिहरूलाई निरन्तर आन्दोलनको ऐतिहासिक प्रक्रियामार्फत रूपान्तरण गर्ने महाआन्दोलन हो । पुरानो अवैज्ञानिक, अवस्तुवादी र गैरन्यायिक सोच, चिन्तन, मनोविज्ञान, जीवनशैली र कार्यशैलीलाई लामो सङ्घर्षको प्रक्रियाबाट मात्र रूपान्तरण गर्न सकिन्छ भन्ने सचेत र सङ्गठित पहल नै कम्युनिस्ट आन्दोलन हो । तर यो आफ्नै आन्दोलनको ऐतिहासिक प्रक्रिया सुहाउँदो वर्गीय राज्यसत्ताविना पटक्कै सम्भव छैन ।      मूलतः कम्युनिस्ट पार्टीको कार्यदिशा र काँग्रेसलगायत अन्य औसत संसदीय पार्टीहरूको कार्यदिशा नितान्त भिन्न रहेको छ । कम्युनिस्ट पार्टीले जनवाद, समाजवाद हुँदै साम्यवादमा सङ्क्रर्मण गर्ने रणनीतिक उद्देश्य राखेको हुन्छ । कम्युनिस्टहरूको दैनिक काम वा कार्यनीतिक शृङ्खलाहरू सतहबाट हेर्दा औसत राजनीतिक गतिविधि जस्तो देखिए पनि सारतः अन्तिम रणनीतिक उद्देश्य प्राप्तिकै अव्यक्त, अदृश्य र रक्षात्मक चरित्रमा अभिव्यक्त हुनेगर्छ । रणनीतिमा दृढ रहेर वा आत्मसात गरेर विन्यास गरिएको औसत र रक्षात्मक राजनीतिक कार्यक्रमहरूलाई विचलन भनिहाल्नु हुँदैन । तर यहीँनेर गम्भीर पनि बन्नैपर्छ । किनकि कम्युनिस्ट पार्टीहरू ठीक यही विन्दुबाट सुधारवाद र संसदवादमा फस्दै आएको इतिहाससिद्ध तीतो अनुभवको भुक्तभोगी तपाईं हामी छँदैछौँ ।       तसर्थ, कम्युनिस्ट पार्टीको बैठकमा आफ्नो भावी कार्यदिशा विन्यासको सन्दर्भमा बहस हुनु स्वभाविकै हो । जनवाद कि समाजवाद यसमा स्पष्ट नभई अगाडि बढ्नै सकिन्न । तर कम्युनिस्ट कार्यदिशा लागू गर्न सोही वर्गीय सिद्धान्त अनुरूपको राज्यसत्ता अपरिहार्य हुन्छ भन्ने सार्वभौमिक सवाललाई पनि नजरअन्दाज गर्नुहुँदैन । हाम्रो रणनीतिक उद्देश्य प्रतिकूल चरित्रको राज्यसत्ताबाट जति नै वैज्ञानिक कार्यदिशा विन्यास गरे पनि कार्यान्वय सम्भव हुँदैन ।त्यसकारण जनवादी वा समाजवादी कार्यदिशाको बहस सहायक सवाल हो भने कम्युनिस्ट रणनीति सुहाउँदो उत्पीडित वर्गीय राज्यसत्ता निर्माण प्रधान सवाल हो । यसो भए मात्र वर्तमान अर्थराजनीतिक सम्बन्धलाई कम्युनिस्ट मूल्यमा रूपान्तरण गर्नसकिन्छ । होइन भने आफ्नो राज्यसत्ताविनाको कम्युनिस्ट पार्टी र सरकार अन्य बुर्जुवा यथास्थितिवादी दलहरू जस्तै चुनावी कर्मकाण्डमा आधारित औसत राजनीतिमा रुमलिने खतरा देखिन्छ । कम्युनिस्टहरूको अग्निपरीक्षा यहीँनेर हुनेगर्छ ।विम्बमा भन्नुपर्दा घरको डिजाइन राज्यसत्ता हो । डिजाइन अनुरूप गारो लगाउने काम सरकारको हुन्छ । जति नै अनुभवी, चलाख, सक्रिय र बलवान मिस्त्रीले पनि सो डिजाइनलाई तलमाथि गर्न सक्दैन । सबै शक्ति र पक्षहरूको निर्धारण, व्यवस्थापन र सन्तुलन गर्ने शक्तिशाली अङ्ग नै राज्यसत्ता हो । यसकारण वर्गीय राज्यसत्ताविना नै समाजवाद सम्भव देख्नु वैचारिक अल्पज्ञान मात्र हो । यो जनतामाथि भावनात्मक ब्ल्याकमेलिङ गर्ने सुगरकोटेड नारा मात्र हुनजान्छ ।समाजवाद नै आइहाले पनि त्यो पश्चिमा पुँजीवादी मुलुकहरूले अभ्यास गरिरहेको बोइलरी समाजवाद जस्तो मात्र हुन्छ । सार्वभौमतः राज्यसत्ता प्राप्तीपछि पनि लामो निरन्तर सङ्घर्षको ऐतिहासिक प्रक्रियाबाट मात्र वैज्ञानिक समाजवाद सम्भव हुने कुरा हो । त्यसैले कम्युनिस्टहरूका लागि उत्पीडित वर्गीय राज्यसत्ताको सवाल नै केन्द्रीय सवाल हुनेगर्छ । यसमा कोही कम्युनिस्टहरू भ्रममा पर्नु भनेको बहुसङ्ख्यक उत्पीडितहरूको लागि दुर्भाग्य शिवाय केही होइन ।            