स्थानीय तहको निर्वाचनमा विभाजित रहेका नेकपा (एमाले) र नेकपा (माओवादी केन्द्र) आसन्न प्रदेशसभा र प्रतिनिधिसभाको निर्वाचनका लागि तालमेल मिलाएर अघि बढ्ने निर्णयसँगै उम्मेदवारी चयन प्रक्रिया पनि चलिरहेको छ । एमाले र माओवादी केन्द्रबीचको यो चुनावी तालमेलले नेपाली कांग्रेसमा पनि अभूतपूर्व एकताको वातावरण बन्न पुगेको छ । क्रियापछिको प्रतिक्रिया यसलाई भन्न सकिन्छ क्यारे ! नेपाली कांग्रेस स्थानीय तहको चुनावमा निकै खुम्चिएको छ ।आन्तरिक गुटबन्दी र विद्रोही उम्मेदवारका कारणबाट कांग्रेस खुम्चिएको हो भन्ने मूल्यांकन कांग्रेसजनको रहेको छ । यही निष्कर्षका आधारमा प्रदेशसभा र प्रतिनिधिसभाका लागि पार्टीलाई एकढिक्का बनाउन वाम तालमेलले कांग्रेसलाई सहयोग पु¥याएको छ । यस अर्थमा वाम तालमेलका नाममा भएको एमाले र माओवादी केन्द्रको निकटताले नेपाली कांग्रेसलाई शक्तिशाली बन्ने बाटो खुलेको मान्न सकिन्छ । ठीक यसैबेला यी दुई राजनीतिक शक्ति ध्रुवीकृत भएको मौका छोपेर पूर्वराजा ज्ञानेन्द्रले सबैको ध्यान आपूmतिर आकर्षित गर्न प्रयास गरेको देखिन्छ । पूर्वराजा ज्ञानेन्द्रबाट अलिकति फरकशैलीमा यसपटक अभिव्यक्ति आएको छ । नेतृत्व लिनेबेला आयो, म नेतृत्व दिन तयार छु भन्ने आशयको यो अभिव्यक्तिले राजावादीहरूमा निकै हौसला थपिदिएको छ । दुई ध्रुवमा विभाजित हुन खोजेको नेपालको राजनीति पूर्वराजाको सक्रिय बन्ने अभिव्यक्ति सार्वजनिक भएपछि नयाँ वातावरण देखिन थालेको छ । देशका विभिन्न ठाउँहरूमा राजावादीहरू ‘राजा आऊ देश बचाऊ’ भन्दै नाराबाजीमा उत्रिएका छन् भने हिन्दू राष्ट्र कायम गरियोस् भन्ने मागलाई उनीहरूले महत्व दिएका छन् ।राजावादीहरूको यो चहलपहलले भने वाम आवरणका एमाले र माओवादी केन्द्रसँगै लोकतान्त्रिक आवरणको नेपाली कांग्रेसलाई फेरि एकजुट हुनुपर्ने अवस्थामा पु¥याइदिएको छ ।संविधानसभाबाट नयाँ संविधान जारी भएपछि सुरु भएको संविधान कार्यान्वयनको अभियान निष्कर्षमा पुग्नै लागेका बेला राजनीतिमा नयाँ तरंग थप्ने गरी पूर्वराजाले मुख खोलिदिएपछि राजनीतिक दलका नेताहरू झस्किएका छन् । मुलुक संघीयतामा जाने निर्णयसँगै सीमांकनका विषयलाई लिएर पूर्व मेचीदेखि पश्चिम महाकालीसम्म राजनीतिक असमझदारी चुलिएको छ ।सीमांकनकै विषयमा भएको आन्दोलनमा पूर्वी तराई र पश्चिम तराईमा हिंसा भड्किंदासमेत मुख नखोलेका पूर्व राजाले प्रदेशसभा र प्रतिनिधिसभाको तयारीमा दलहरू जुटिरहेका बेला आपूm सक्रिय बन्ने बेला आएको भनी मुख खोलेपछि दलहरूमा कम्पन देखा परेको छ । राजनीतिक दलहरूप्रति जनतामा व्यापक असन्तुष्टि देखिन्छ । दलहरूले राजनीतिक परिवर्तनलाई आ–आफ्नो दलीय स्वार्थमा मात्र केन्द्रित गरेपछि देशमा जनचाहनाअनुसार कामहरू हुन सकिरहेका छैनन् । २०७२ साल वैशाख १२ गते गएको महाभूकम्पबाट ध्वस्त भएका जनताका घरहरू ३ वर्ष पुग्नै लाग्दासमेत बन्न सकेका छैनन् । जनतामा महँगीको बोझ त्यत्तिकै बढेको छ । असुरक्षा र अभावले जनता आक्रन्त छन् । विकासको गति बिल्कुलै शून्य अवस्थामा झरेको छ । बैंक तथा वित्तीय सस्थाबाट जनता खुलेआम लुटिएका छन् । अस्पताल र स्कुल कलेजहरू जनता लुट्ने लाइसेन्स पाएका निकाय जस्तै बन्न पुगेका छन् । राजनीतिक परिवर्तन यसैलाई मान्ने हो भने देशमा ठूलो परिवर्तन भएको मान्नुपर्ने हुन्छ ।स्थानीय तहसम्म राज्यको पहुँच विस्तार र विकास गर्ने उद्देश्यले मुलुकलाई संघीयतामा लैजाने सहमति भए पनि संघीयताको एजेण्डा उठान गर्ने राजनीतिक दलहरूले जनतालाई वास्तविकता बुझाउन नसक्दा संघीयता छुट्टै मुलुक निर्माण गर्ने प्रक्रिया जस्तो बन्न पुगेको छ । संघीयतालाई सही ढंगले परिभाषित गर्न नसक्दा लामो समयदेखि मिलेर बसेका हिमाल, पहाड र तराईका बासिन्दाहरूमा जात, धर्म र क्षेत्रका आधारमा मतभिन्नता सिर्जना भएको छ ।यसले गहिरो रूपमा आपसमा फाटो बढ्ने र विभाजनको अवस्थासम्म पुग्ने अनुमान गर्नु अत्युक्ति हुँदैन । २००७ सालदेखि २०६३ सालसम्मको ५६ वर्षको अवधिमा मुलुक राष्ट्रियता, खुल्ला सिमाना र स्वाधीनताका मुद्दामा केन्द्रित भएको पाइन्छ । तर ०६३ साल पछिको अवधिमा संघीयता र धर्मनिरपेक्षता नयाँ मुद्दाका रूपमा स्थापित गराउने प्रयास भएपछि यसले थप द्वन्द्वको बीजारोपण गरिरहेको छ । जसले गर्दा राष्ट्रिय स्वाधीनता र आन्तरिक राष्ट्रियताको विषय कमजोर बन्न पुगेको छ । यस अवधिमा नेपालकै इतिहासमा राष्ट्रियता र स्वाधीनताको लडाइँ सबैभन्दा नाजुक अवस्थामा पुगेको महसुस सबैले गरेको विषय हो ।देशमा राजतन्त्र निस्क्रिय भई गणतन्त्रात्मक शासन व्यवस्था सुरु भएपछि राजनीतिक दलहरूले नेपालको राष्ट्रिय स्वाधीनतालाई बलियो बनाउन प्रयास गरेको पाइएन । यही कारणले गर्दा विदेशी शक्ति नेपालमा हावी भइरहेको देखिन्छ । नेपाल कहिल्यै कसैको पराधीन नभएको भए पनि हालका दिनहरूमा नेपालको अवस्था पराधीन मुलुकको रूपमा पनि सबैभन्दा निरीह मुलुकजस्तो देखिन पुगेको छ । यस्तो अवस्था हुनुमा राजनीतिक दलहरूको अकर्मण्यता र नालायकीपन नै जिम्मेवार हो भन्ने कुरा स्पष्ट छ । भारतमा ब्रिटिशहरूले शासन गरिरहँदासमेत नेपाल स्वतन्त्र मुलुक थियो ।आधुनिक हतियारसहितका ब्रिटिश सेनाहरूलाई समेत घरेलु हतियारकै भरमा मुलुकमा प्रवेश गर्न नदिई भगाउनुमा नेपालीहरूमा रहेको राष्ट्रियताले प्रमुख भूमिका खेलेकोमा कुनै शंका छैन । तर ब्रिटिश साम्राज्यवादसमेत नेपालीहरूको राष्ट्रियताप्रतिको भावनालाई कमजोर बनाउन पटक–पटक प्रयासमा लागेको भए पनि सफल हुन सकेको थिएन । राजतन्त्रको विघटनपछि राष्ट्रियता कमजोर बन्नुले राजनीतिक दलहरूको अक्षमतालाई पुष्टि गरेको छ । आफ्नो कमजोरी लुकाउन अरुलाई दोष दिने प्रवृत्ति नेपालमा निकै बढेको छ । विदेशी शक्तिले नेपाली–नेपालीबीच विवाद र असमझदारी सृजना गराएर नेपालको राष्ट्रियतालाई कमजोर बनाउने काममा सफलता हासिल गरिरहेका छन् भन्ने कुरा पछिल्ला घटनाक्रमहरूले पुष्टि भइरहेको छ । हाम्रो देश दुई ठूला सम्पन्न छिमेकी मुलुकहरूको बीचमा अवस्थित छ । यो देशको सामरिक महत्वलाई दुवै छिमेकीहरूले आ–आफ्नो अस्तित्वको सवाल ठान्दछन् । यही कारणले नेपालमा स्थिरता कायम हुन दिएको छैन । यहाँ भित्रकै  आन्तरिक कमजोरीहरूको फाइदा उठाउँदै दुई छिमेकी मुलुकले नेपालकै भूमि लिपुलेकमा नेपालको अनुमतिविना नै व्यापारिक केन्द्र बनाउने सम्झौता गरेका छन् । यस्तो सवालमा समेत नेपालका राजनीतिक दलहरू मौन देखिएका छन् । प्रदेश सीमांकनका विषयमा छिमेकीको चाहना पूरा गर्न तत्परता देखाउने नेपालका राजनीतिक दलका नेताहरूले आफ्नै देशको भूमि कालापानीमा छिमेकी देशको सैनिक क्याम्प राख्न दिएर लाचारी प्रदर्शन गरेका छन् ।देश संकटमा परेको बेला राजनीतिक दलहरूले राष्ट्रिय स्वाधीनतालाई प्राथमिकतामा राख्नु जरुरी हुन्छ । राष्ट्रिय स्वाधीनताविनाको राजनीतिले स्वाभिमानी बन्न दिंदैन । स्वाभिमानविनाको व्यक्तित्व निश्चय पनि पश्चातापले स्खलित हुन्छ । आज नेपालका राजनीतिक दलका नेताहरूको अवस्था यस्तै देखिएको छ । कुन राजनीतिक दलको राजनीतिक आदर्श के हो ? दलका नेताहरूलाई कुनै मतलब देखिँदैन ।राजनीतिक आदर्शविना नेता बन्न खोज्नु नैतिकता होइन । नेता बन्नका लागि राजनीतिक आदर्श आवश्यक हुन्छ । राजनीतिक आदर्शविनाको गन्तव्य अन्योलग्रस्त हुन्छ, यही अवस्था नेपालका राजनीतिक दलका नेताहरूमा देखिन्छ । सायद पूर्वराजा ज्ञानेन्द्रले यही परिस्थितिको फाइदा उठाउन नयाँ संविधान कार्यान्वयन प्रक्रिया अन्तिम चरणमा पुगेका बेला मुख खोलेका छन् । यो अवस्था निश्चय पनि राजनीतिक दलका नेताहरूका लागि चुनौतीपूर्ण छ । आगे नेताहरूलाई चेतना भया !  