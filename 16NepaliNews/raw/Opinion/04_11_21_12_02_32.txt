दुई वर्ष अगाडि भूकम्प आउँदा पहाडलाई रुवायो । पहाडसँगै हिमाल र तराई रोयो । मान्छेको जीवन यति नै हुने रहेछ जस्तो हामी सबैलाई लागेको थियो । प्रकृतिले साथ नदिएको दिन हामी सबैको जीवन अन्त्य हुने सुनिश्चित रहेछ । कथामा सुन्ने गरेको ९० सालको भूकम्प आउँदा उपत्यका मैदान भएको थियो, सबैको आश्रय खुला आकास भएको थियो । तर, हाम्रो पुस्ताले त्यो कहाली लाग्दो वास्तविकता भोग्यौँ । संसार अँध्यारो लाग्थ्यो । कसैलाई भेट्दा पनि केही मन ढक्क फुल्ने गर्दथ्यो । मनमनै यिनी पनि सकुशल नै रहेछ जस्तो लाग्थ्यो । महिनौँ पछिसम्म पनि कसैसँग भेट्दा खुशी हुन्थ्यौँ । यो भावना महिनौँसम्म चल्यो ।अहिले तराई डुबानमा छ । तराईको विपत्तिको कुरा सञ्चार माध्यमबाट सुन्दा र देख्दा पनि कहाली लाग्दो छ । समय र परिस्थिति फरक भए पनि समस्या र पीडा उस्तै पायौँ । प्रकृतिको जथाभावि विनास गर्दा र संरक्षण गर्न नसक्दा ‘आमा’ पनि भन्न नपाइने रहेछ । कताबाट कसरी आयो मान्छे डुबाउने मुसलधारे पानी ? एक रात परेको पानी पनि यस्तो होला र, या कतै जमिन फाटेर हो वा मूलै फुटेर जवाफ कसैसँग छैन । एकै छिनमा आधा नेपाल डुबानमा पर्यो । तराईको गर्मीमा पानीभित्र शीतलता खोज्ने त्यताको जीवन, संसारैभरि पानी, कल्पनाभन्दा बहिर थियो । कहिले सुख्खा त कहिले आगलागी, कहिले खडेरी त कहिले शीतलहरले आक्रान्त बनाउने तराई यो पटक बाढीले सर्वस्व बगाउँदा सम्पूर्ण नेपालीलाई स्तब्द बनाउनु स्वाभाविकै हो । अझ मरेको लासलाई गाड्न जमिन नभएर पानीमा बगाउनुपर्ने बाध्यता फोटो पत्रकार नरेन्द्रको फोटो र पानी सुक्दै गर्दा लास भेटिएका खबर सुन्दै गर्दा जोकोही नेपालीको मन विच्छिप्त हुनु स्वाभाविक हो ।विपद् जस्तोसुकै होस्, यी दुई घटनाहरुले कुन नेपालीलाई छुँदैन र ? उपत्यका वा पहाडमा आएको भूकम्प होस् या पहिरो वा तराईमा आउने वर्षैपिच्छे तराईमा हुने डुबानको समस्या । विपद् भनेको विपद् नै हो । न यसले धनी गरिब भन्दछ, न त यसले मेरो वा तेरो नै । प्रकृतिक विपद्को सामना सबैले समान ढङ्गले गर्नै पर्छ । पहाडको भूकम्प र पहिरोले रुँदै गर्दा तराईले आवश्यक सामग्रीसहित सहयोग र साथ दिएका थिए । तराईकै अधिकांशले पहाडका झुपडी बनाउन सहयोग गरेका थिए । तर आज तराई रुँदै गर्दा पहाड उपत्यकाले किन साथ र सहयोगका हातहरु बढाउन गम्भीर भएनन् । तराईका बालबालिका, महिला, वृद्ध वृद्धाहरु विचल्लीमा पर्दैगर्दा किन चाडको माहौल सृजना भइरहेको छ । पहिलो, इतिहासमा कथा जस्तो भए पनि टाढाको माइती, घरको समस्या, शोषण, पीडा र समाजका विकृति विसङ्गतिको खुलेर आवाज उठाउने दिनका रुपमा महिलाहरुको तीजलाई लिइन्थ्यो । आज भोलि हप्तौँ अगाडिदेखि ब्याङ्क्वेटहरु बुकिङ गर्दै तीजका कार्यक्रम गर्ने विकृति बढ्दो छ । अझ आजभोलि तीजका दरमा फलफूल हैन, ह्विस्की वाइनको प्रचलन बढेर गएको छ । बाढी र डुबानले देश आक्रान्त भएको अवस्थामा, के हामी सम्पूर्ण नेपाली महिलाहरु यस वर्षको तीज नमनाउने आँट गर्न सक्छौँ । वा हामीले तीजका लागि छुट्याएको रकम बाढीपीडित क्षेत्रमा राहत स्वरुप हस्तान्तरण गर्न सक्छौँ ? किन हामी मलामी जाँदा रातो साडी र सुट बुटमा जाँदैछौँ ?दोस्रो, त्यसो त राहत सङ्कलनका कार्य उपत्यकाभित्र मात्र हैन देशैभरि सञ्चालन भइरहेको छ । विगतको विपद्मा राहत सङ्कलन कार्य पनि कसै कसैलाई दशैँ जस्तै लाग्यो । जनताले पीडितसम्म पुगोस् भनेर दिएको राहत वास्तविक पीडितसम्म पुग्न सकेन । पीडित खान नपाएर मर्दै गर्ने पीडितका नाममा सङ्कलन भएको राहत पीडितसम्म नपुग्ने । राहत पनि ठगी खाने भाँडो भएको थियो । यति मात्र हैन एक प्याकेट चाउचाउ राहात दिएर पनि सञ्चार र समाजिक सञ्जालमा स्वप्रचार गर्ने कार्यहरु पनि धेरै भए । यस्तै समस्या समाधानका लागि सरकाले यो पटक एकद्वार प्रणाली अपनाएको छ, ताकि वास्तविक पीडितले राहात प्राप्त गरी आफ्नो जीवन सहज अनुभूति गरोस् । यो हस्तक्षप गर्ने वित्तिकै राहत सङ्कलनमा कमी अवश्य आएको छ । तेस्रो, यी सम्पूर्ण कुरा गर्दैगर्दा सदनतिर पनि अवश्य सबैजनाको ध्यान जान्छ नै । देश बाढीले आक्रान्त हुँदै गर्दा सदनमा गाईजात्रा चल्दै थियो । डुबानमा परेकाहरुलाई कसरी तत्काल राहत र उद्दार गरी राष्ट्रिय सहमति कायम गर्नेभन्दा पनि सत्ता पक्ष र प्रतिपक्षबीच दुुई नम्बर प्रदेशको चुनाव केन्द्रित राजनीति व्यस्त थियो । ४, ५ दिन अगाडिदेखि डुबानमा परेका क्षेत्रका संसदहरुले बोल्न विशेष समय माग गरिएको थियो । डुबानमा परेका संसदहरुले विशेष समयमा बोल्न ४०, ५० जनाले नाम लेखाएका थिए । तर, एकै दिनमा एकाएक दुईवटा कार्यसूची आयो । एकमा सार्वजनिक सरोकारको विषय नभएको अर्कोमा सार्वजनिक सरोकारसहितको । जसले गर्दा १५ मिनेट सदन स्थगनपश्चत पुनः संसद चल्यो । दुई दिनसम्म प्रतिपक्ष दलका नेता भीमरावलले राख्नुभएको सार्वजनिक सरोकारको विषयमा छलफलमै सीमित रह्यो । प्रतिपक्ष भनेको वेइटिङ सरकार हो । यसमा विमति छैन तर, देश सङ्कटमा पर्दा प्रतिपक्षको मुख्य भूमिका राष्ट्रिय सहमति कायम गर्न हुनुपर्दथ्यो । विगतमा भूकम्प आउदा ऐतिहासिक संविधान बनाउने चटारो सबैलाई थियो । तर, राष्ट्रिय सङ्कट आउँदा जसरी तत्कालीन प्रतिपक्ष दलका प्रमुख नेता पुष्पकमल दाहल (प्रचण्ड) ले जुन भूमिका खेल्नुभयो यो सबैले अनुसरण गर्न योग्य नै थियो ।वास्तवमा प्रतिपक्षले राष्ट्र सङ्कटमा हुँदा राष्ट्रिय एकताको आह्वान गर्दै सम्पूर्ण सदनलाई एकताबद्ध बनाउन सक्नु पर्दथ्यो । पीडितहरुको उद्धार न सत्तापक्ष न  प्रतिपक्ष एकजुट भएर अगाडि बढ्न महत्वपूर्ण भूमिका खल्न आवश्यक थियो । अझ प्रतिपक्षमै बसेर पनि सरकारले गरेको राहत वितरण, उद्धारका काम कारवाहीमा अनुगमन गर्ने र सुझाव सल्लाह दिने भूमिका खेल्नुर्पथ्र्यो । तर तराई डुब्दै गर्दा उद्धारभन्दा पनि दुई नम्बरको प्रदेश चुनाव र सविधान संशोधन रोक्ने रणनीति बनाउँदै फुर्सद छैन प्रतिपक्षलाई । नेपालको बाढीपहिरो प्राकृतिक प्रकोप दिन प्रतिदिन विकराल हुँदै छ । आजको समस्या सेलाउन नपाउँदै कहिले अर्को विपद् आइलाग्नेको थाहा छैन । छिमेकीसँगको राष्ट्रघाति सम्झौता, जलवायु परिवर्तन वन जङ्गलको विनास, जथाभावि प्लटिङका कारण समस्या झन् विकराल बन्दैछ । यस्तो अवस्थामा न सत्ता पक्ष न प्रतिपक्ष, न तराई, न पहाड सम्पूर्ण नेपाली एकताबद्ध भई पीडितलाई तत्काल राहत र राष्ट्रिय समस्या समाधानको लागि एकताबद्ध हुन जरुरी छ ।  