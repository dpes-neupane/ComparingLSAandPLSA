छिमेकीलाई विवाहको जन्ती र मर्दाको मलामी भन्ने उखान पूर्वीय  समाजमा समाजसेवाको उदाहरण हो । पहिला गाउँहरुमा सानो वस्ती हुन्थ्यो । परेका बेला इमानदारीका साथ एक अर्कालाई सहयोग गर्ने प्रचलन थियो । दान दिने, पँधेरो बनाउने, गुठी राख्ने, खाद्यान्नको भकारी राख्ने चलन थियो । सेवाका कामहरु नागरिकले मात्र नभएर राजाहरूले पनि गर्थे । निःस्वार्थ सहयोग सामाजिक मूल्य मान्यताको रुपमा स्थापित भइसकेको थियो ।हिन्दु दर्शनले ‘परोपकाराय पुण्याय पापाय परपीडनम्’ मार्फत पीडितको सेवा गर्दा पुण्य कमाइन्छ र सेवा गर्नु नै धर्म हो भनेको छ । यसरी पृष्ठभूमि हेर्दा  निःस्वार्थ सहयोग गर्ने परम्परालाई मानवीय कर्तव्य र जिम्मेवारीको परिधिमा राखिएको थियो । एक अर्काको विश्वास, सहयोग र सद्भावले सामाजिक संरचना सबल पारेको थियो ।गीताले भन्छ, फलको आशा नगरी कर्म गर्नुपर्छ । सामाजिक प्राणीको नाताले आफ्नो हितमा केहीको आशा नगरी निःस्वार्थ तवरले अर्काको हितमा लाग्नु नै असली समाजसेवा हो । यो आत्मसन्तुष्टि र आत्म चाहनाको विषय पनि हो ।यसरी सेवा दिँदा दाहिने हातले दिएको देब्रे हातले देख्नुहुँदैन । हामीले समाज प्रतिको कर्तव्य बोध गर्दै भुकम्प, बाढी पहिरो वा कोभिड–१९, जुनै अवस्थामा पनि पीडितको चोटलाई राहत दिँदै, मर्दापर्दा सँगै भई आएका छौं ।अहिले हामी दोस्रो लहरको कोरोनाको महामारीबाट जुध्दैछौँ । संक्रामक रोग ऐन, २०२० को दफा २ मा टेकेर स्वास्थ्यलाई प्राथमिकता दिँदै लकडाउन घोषणा गरिएको छ । लकडाउनको समयमा मानिसहरुको आवत–जावत ठप्प छ । सडक शून्य भएकाले व्यवसाय धेरैको बन्द भएको छ ।यस महामारीमा समाजका प्रतिनिधि पात्रले व्यक्तिगत हैसियतमा अक्सिजन सिलिन्डर, मास्क, स्यानिटाइजर,  खाद्य सामाग्री, बेड उपलब्ध गराउने  र बिरामीको उपचार गर्ने लगायतका उद्देश्यहरूका साथ देश–विदेशमा बसेका मानिसहरुसँग पैसा संकलन गर्ने कार्य निरन्तर हुँदै आएको छ । हामीले नागरिकको हैसियतले अभ्यास गर्दै आएको समाजसेवा  के साँच्चै सेवाकै लागि गरिएको हो त ?  यस अवस्थामा राज्यको भुमिका के रहने ? सहयोग पनि स्थानीय तहमा हुनुपर्ने हो कि हैन ? यसमा गैरसरकारी संघ संस्थाको भुमिका के हुने ? कुन समयमा  डोनेशन दिन व्यक्ति आफैं अग्रसर हुनुपर्ने ? राहत दिने प्रक्रिया कस्तो हुने ? प्रक्रियामा खोट हुँदा लाग्ने चोटबारे को बोल्ने ? यी प्रश्नहरु अनुत्तरित छन् ।राज्यको स्थापना जनता र राजाको करारमार्फत भएको हो । हब्स, रुसो, लकले यसम्बन्धी फरक–फरक तर्क दिन्छन् । यद्यपि समान तर्क भनेको जनताको भलो गर्नकै लागि राज्यको स्थापना भएको भन्ने हो । राज्य हाम्रो अभिभावक हुनाले कोरोना महामारीलाई व्यवस्थापन गर्ने प्रमुख निकाय नै राज्य हो ।संक्रामक रोग ऐन २०२० अनुसार राज्यले कोभिड–१९ को महामारीलाई रोकथाम गर्न आवश्यक कारवाहीको सुरुवात गरिसकेको छ र सँगै सरकारले कोभिड १९ संक्रमण व्यवस्थापन अध्यादेश २०७८ ल्याएको  छ । पहिलो लहरबाटै कोभिड–१९को नियन्त्रण गर्न राज्यबाट केही राम्रा कामहरु भए । भौतिक दुरी र मास्कको अनिवार्य प्रयोगको नीति अवलम्बन गरिँदै सीमा क्षेत्रमा आवत–जावत कडा गरेर विदेशबाट आएकाहरु अनिवार्य क्वारेन्टाइनमा बस्नुपर्ने व्यवस्था मिलाइयो । सरकारबाट गैरसरकारी र प्राइभेट कम्पनीसँग समन्वय गरेर ‘वान डोर पोलिसी’ मार्फत खाद्य सामाग्री  वितरणका कार्यहरु सञ्चालन गरियो । कोभिड बीमाका कार्यक्रम सुरु गरियो । संघ र प्रदेशमा कोभिड कोष स्थापना भयो, जसबाट आवश्यक औषधोपचारका सामाग्रीहरु, जस्तै औषधि, पीपीई सेट, भ्याक्सिन, मास्क, स्यानिटाइजर, अक्सिजनजस्ता सामग्री वितरण गरियो ।स्वास्थ्यको हक र आधारभूत आवश्यकताको हक मानव अधिकारको विषय हो । यसैले खाद्य तथा विभिन्न औषधोपचारका सामाग्रीहरु सबैलाई उपलब्ध हुनुपर्छ । त्यसमाथि सबैको पहुँच हुनुपर्छ र उक्त सामग्रीहरु किन्न सकिने गरी सस्तो र गुणस्तरीयसमेत हुनुपर्छ ।कोभिडसँग जुध्न जनताको हकमा राज्यद्वारा आवश्यक कदमहरू चालिए पनि पर्याप्त नभएको अवस्था छ । अस्पतालमा बेड, भेन्टिलेटर, अक्सिजन, भ्याक्सिन अपर्याप्त छ ।  स्वास्थ्यजस्तो संवेदनशील र महत्त्वपूर्ण कुरालाई प्राथमिकतामा नराखेर आन्तरिक पार्टी द्वन्द्वमै सीमित रहँदा सरकारको आलोचना गर्ने ठाउँ छ । तर, सरकारलाई साथ नदिनाले त्यत्तिकै आलोचना गर्ने ठाउँ प्रतिपक्षले पनि दिएको छ र आलोचना गर्ने हामी जनता पनि आलोचित हुन योग्य छौं । यसरी कोरोनाको संक्रमण फैलिनुमा कुनै एक निकायलाई मात्र दोष थोपर्नु उचित हुँदैन ।राज्य आफैं अभिभावक हुँदाहुँदै महामारीलाई एक्लैले ह्यान्डल गर्न नसक्ने हुनाले कोभिडसँग जुध्न गैरसरकारी संस्था, दातृ निकायहरु र नागरिक समेतको भुमिका महत्वपूर्ण हुन्छ । गैरसरकारी निकायहरुले ‘वाचडग’को भूमिका खेल्दछ्न। यी निकायहरुले सरकारलाई खबरदारी गर्ने, जनताको बुलन्द आवाज बनेर सरकारलाई घच्घच्याउनेसँगै विषम परिस्थितिमा सरकारको दायाँ हात बनेर काम गरिरहेका हुन्छन् ।कोभिड–१९ सँग जुध्न सचेतनाका कार्यक्रमहरु सञ्चालन गर्नुका साथै राहत तथा केही औषधि, अक्सिजन वितरण गरेर पीडितलाई मद्दत पुर्याउने काम भइराखेको छ । यसबेला  यी निकायका कामहरुको युएनका महासचिव एन्टनियो गटर्सले मुक्तकण्ठले प्रशंशा गरेका छन् । यस्तो अर्थपूर्ण सहयोगले कोरोनाको खतरा सामना गर्न राज्यलाई टेवा पुगेको छ ।विश्वभरि जिम्मेवार निकायहरुले कोरोनाको नियन्त्रण र पीडितलाई सहयोग गर्न थुप्रै कदमहरू चालिसकेर पनि अपुग रहेको अवस्थामा पीडित पक्षलाई ध्यानमा राखेर स्वतन्त्र रुपमा व्यक्तिहरुले व्यक्तिगत सहयोग दिँदै आएको सराहनीय छ । समाजसेवाद्वारा समाजको कल्याण हुने भएकाले यो निकै नै प्रशंसनीय कार्य हो ।तर, कोही व्यक्तिले सेवाका लागि रकमहरु संकलन गर्दा  कति संकलन गरियो, कति खर्च भयो भन्ने पारदर्शिताको प्रश्न, संकलन गरिएका रकमहरुको प्रयोगमा निष्पक्षता छ कि छैन भन्ने प्रश्न बहसको विषय भएको छ । दिएका रकमहरुको उचित प्रयोग कसरी भयो, कसले सोध्ने ? फेरि हामीले कति दिने र कतिञ्जेल दिने ?यो विश्वासको आधारमा चल्ने हुनाले जवाफदेहिता हुँदैन । यसले समस्याका कारणहरु पत्ता नलगाई लक्षणहरुको मात्र उपचार गर्दछ । यसैले बारम्बार समस्या घटिरहन्छ र दोहोरिरहन्छ ।व्यक्तिगत सहयोग एक प्रकारको समाधान हो । तर, पुरै समाधान होइन । व्यक्तिले संकलन गर्ने रकमहरु छोटो समयका लागि मात्र लाभदायक हुन्छ । यद्यपि नेपालजस्तो विकासोन्मुख देशमा यसको ठूलो भुमिका रहेको छ ।अमेरिकामा च्यारिटिका लागि लाइसेन्स भएको संस्था स्थापना गरिएको छ, जसबाट रकम तथा आवश्यक सामाग्रीहरु पीडितलाई प्रदान गरिन्छ । अमेरिकी नागरिकहरुले उक्त संस्थामा योगदान दिएवापत करमा छुट पाउँछन् । बेटर बिजनेस ब्यूरोले त्यस्तो संस्थाको काम कारवाहीमा निगरानी राख्दै च्यारिटीको निष्पक्षताको र रकमहरुको प्रयोग बारे जाँच गर्छ । यसबाट दिनेलाई प्रोत्साहन हुन्छ र लिनेहरु पनि लाभान्वित हुन्छन् । समाजसेवाका लागि यो  एक राम्रो उपाय हो ।हाल नेपालमा आर्थिक वर्ष ०७७/०७८ को बजेटमा कोरोना संक्रमण रोकथाम नियन्त्रण तथा उपचार कोषमा योगदान दिएवापत उक्त रकम घटाई बाँकीमा कर तिर्ने प्रावधान निकै राम्रो  छ । किनभने, एकैपटक धेरैलाई दिँदा उनीहरुको आवश्यकतालाई प्राथमिकतामा राख्दै जोखिमको व्यवस्थापन हुन सक्छ । कोषमा पारदर्शिता र जवाफदेहिता हुन्छ ।तथापि, अहिलेको कोभिड–१९ को विषम परिस्थितिमा समाजसेवाको नाममा भैरहेको गतिविधिले हाम्रा समाजसेवाको अभ्यासमा विचलन ल्याएको छ । एउटा अक्सिजनको सिलिन्डर र फ्रुटी पीडितलाई दिने तर, भिड बनाएर फोटो खिचेर सञ्जालमा भाइरल भएको देखिएको छ ।राहत सामग्री वितरण गर्ने र पीडितसंँगै फोटो खिचेर सञ्जालमा हाल्ने व्यक्तिहरु देखिएका छन् । आपत–विपत आइलाग्दा मार्मिक ढंगले पीडालाई वर्णन गरेर सेवा गरेको देखाउन, नाम राख्न र लोकप्रियताका लागि यसरी सेवा गर्नु गलत हो ।नेपालको इतिहासमा तुल्सीमेहर श्रेष्ठ र दानवीर सिंह  प्रतिष्ठित एवं आदर्श समाजसेवीको ज्वलन्त उदाहरण हुन् । विभिन्न कालखण्डमा धेरै अभियन्ताले समाज सेवामा जीवन समर्पित गरेका छन् । विगतका अभ्यासहरू र अहिलेको अवस्थाबाट सिकेर हामीले आफ्नो सामाजिक भूमिकालाई आपतकालीन अवस्थामा थप प्रवद्र्धन गर्ने ठूलो अवसर छ । सहयोग गर्दा लक्षित वर्गको गोपनियता र सम्मानलाई ध्यानमा राख्नुपर्छ । जस्तोसुकै आकारको समाजसेवा गर्दा समाजसेवीद्वारा नैतिकताका आधारहरू कार्यान्वयन हुनुपर्छ ।कुनै पनि विषम परिस्थितिलाई निर्मूल पार्ने नितान्त राज्यको मात्र दायित्व होइन । फेरि, नबुझी राज्यले हाम्रा लागि केही गर्दैन, हामी आफैंले गर्नुपर्छ भन्नु पनि गलत हो । सधैं सेवाको आश गर्नु पनि गलत हो । किनभने, सेवा सधैं छोटो समयका लागि लाभदायी हुन्छ । यद्यपि विपत्ति आउँदा समाजको दायाँ हात बनेर सेवा भावले सकेको गर्नु  हामी सबै गैरसरकारी, दातृ निकाय र देशवासीहरूको कर्तव्य हो  ।तर, असल नियतले सहृदयी भएर सहयोग गर्नु आवश्यक छ । यस्ता समाजसेवीहरुको समाजमा खाँचो छ । समाजसेवाको कार्य सभ्य, शिष्ट र अनुशासित हुनुपर्छ । यसो हुँदा मात्र छिनको खतरा र पछि आउने खतरा टालिन सक्छ ।(अंकिता  कानूनकी विद्यार्थी हुन्)#ankita tripathi