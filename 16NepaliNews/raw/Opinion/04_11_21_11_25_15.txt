मुलुकमा तीन तहको सरकार छ । यी सरकार गठन भएसँगै गरिएको अपेक्षाअनुसार भने काम हुन सकेको छैन । ठूला हुन् वा साना योजना समयमा काम सम्पन्न हुन सकिरहेको देखिँदैन । बजेट पार्दादेखि योजनाको काम पूरा हुन नसकेर समय अवधि थप्दासम्म भनसुन र धनसुनको राजनीति बुझिनसक्नु छ । अनि कतिपय योजना त शिलान्यास र उद्घाटनको दलीय राजनीतिमा रुमल्लिएका कारण लामो समयसम्म पनि लक्षित वर्गले लाभ लिन सकेको देखिँदैन । अनि कतिपय आयोजनामा बजेटको ठूलो हिस्सा खर्च हुन सकेको पनि पाइँदैन । कति त विकास निर्माणका नामका खर्च गोष्ठी, भत्तामै सीमित देखिन्छ ।हाम्रो मुलुकमा जुन रूपमा विकास र समृद्धि हुनुपर्ने हो त्यो हुन सकेको छैन । यसको प्रमुख कारण हो काममा ढिलासुस्ती, लापरबाही र भ्रष्टाचार । अनि हाम्रा जिम्मेवार नेताहरुले संवेदनशील भई मुलुकको विकासका लागि स्पष्ट योजना बनाई दृढ इच्छाशक्ति देखाउन नसक्नु अर्को कारण हो ।  ठेक्कापट्टामा राजनीति, कामको अनुगमन र इमानदारिताभन्दा पनि धनसुन र भनसुनको राजनीतिको मारमा छ हाम्रो विकास निर्माण । ठूला साना योजना, आयोजना समयमा बिरलै सकिएको पाइन्छ ।हाम्रो विकासको मोडेल पनि गज्जवकै छ भन्ने उदाहरण लुम्बिनी प्रदेशका दुई चारवटा ठूला आयोजनाको काम गराइको पारा हेर्दा पुग्छ । त्यसले मुलुककै विकासको परिदृश्यको झल्को पनि दिन्छ । प्रदेश ५ अर्थात लुम्बिनी प्रदेशको अस्थायी राजधानी मुकाम बुटवलमा नेपाल खानेपानी संस्थान बुटवल शाखाको झुम्सा बुटवल खानेपानी आयोजना तीन दशक पूरा हँुदा पनि नसकिएको काठमाडौँको बहुचर्चित मेलम्चीको खानेपानी आयोजनासँग तुलना गर्न सकिन्छ । बुटवलका लागि खानेपानी समस्या समाधान गर्न सुरु भएको यो झुम्सा खानेपानी आयोजना २५ वर्ष वितिसक्दा पनि पूरा हुन सकेको छैन । बरु २५ वर्षमा आएर फेरि आयोजनाको गत मङ्सिर ११ गते बिहीबार अर्थमन्त्री विष्णु पौडेलले बुटवल खानेपानी सुधार आयोजनाका रूपमा शिलान्यास गरेपछि पुनः चर्चामा छ यो खानेपानी आयोजना । झुम्सा खानेपानी आयोजनाको काम यसअघि नै करिब ८० प्रतिशतभन्दा बढी सकिएर राजनीतिक खिचातानीका कारण अलपत्र परेको थियो । स्थानीयहरु सरोकारवाला निकाय र राजनीतिक दलका नेताहरु र नगरपालिकाको  ध्यान पुग्न नसक्दा बुटवलमा खानेपानीको समस्या बढ्दै गएको र आयोजना अधुरै रहेको बताउँछन् । अब हाम्रा लागि आएको बजेट कहाँ कसरी खर्च भइरहेको छ, हामी नै चनाखो हुनुपर्छ । योजना र बजेटमा बदमासी गर्नेलाई दण्ड सजाय दिलाउन लाग्नै पर्छ । देशको उन्नति प्रगति गर्न हामीमा नैतिकता चाहिन्छ तर हाम्रा मुलुक चलाउने नेताहरुमा त्यो छनक देखिएको छैन ।  नेतृत्व वर्गसँग मिलेर तलदेखि माथिसम्म भ्रष्टाचार व्याप्त छ । यतिखेर स्थानीय निकायमा चरम भ्रष्टाचार भएको तथ्यहरु सार्वजनिक भइरहेको छ । अख्तियारमा पनि योजना आयोजनामा भएको गलत कामको उजुरीको चाङ छ तर गलत काम गर्ने बहानाबाजीमा उम्किरहेका छन् ।उता झुम्सा खानेपानी आयोजनाका लागि अधुरो योजना पूरा गर्न ल्याइएको २२ करोडको पाइप बुटवलको दीपनगर जङ्गलमा ३ वर्षदेखि अलपत्र अवस्थामा रहेको उपमहानगरवासीलाई जगजाहेर नै छ । ३ वर्ष अगाडि बुटवल झुम्सा खानेपानी आयोजना सम्पन्न गर्नका लागि खरिद गरेर ल्याइएको १० इन्च र २० इन्चको उक्त पाइप खरिदमा आर्थिक अनियमितता भएको भन्दै मुद्दा परेका कारण त्यसै अलपत्र परेको हो । भारतको कलकत्ताको इलेक्ट्रो स्टिल कम्पनीबाट नेपाली सप्लायर्स वल्र्ड बाइड ट्रेडले ल्याएको उक्त पाइपको जिम्मेवारी कसैले लिएको थिएन । अहिले बल्ल उक्त पाइप  खानेपानी आयोजनाका लागि प्रयोग हुँदै छ । बुटवल झुम्सा खानेपानी आयोजनाका लागि पहिलो र दोस्रो चरणमा गरेर यसअघि करिब १५ करोड रुपैयाँभन्दा बढी  खर्च भइसकेको छ । यो आयोजना २०५०÷२०५१ सालतिर बुटवलको खानेपानी समस्या समाधान गर्न पाल्पाको सिस्नेको खानेपानी ल्याउनका लागि सर्वे भयो । त्यतिबेला १० इन्चको पाइमा पानी ल्याउने गरी डिजाइन गरी २०५२÷०५३ सालमा सरकारबाट प्रत्येक वर्ष बजेट पर्दै आएको थियो । त्यतिबेला यो योजनाका लागि करिब ९ करोड रुपैयाँ खर्च भएको थियो । केही वर्ष यो आयोजनाको काम रोकियो र २०६४÷०६५ सालमा यो आयोजना झुम्सा खानेपानी आयोजाको रूपमा पुनः काम सुरु भए पनि यो आयोजनाको काम पनि त्यसै अलपत्र पारेर पुनः नयाँ डीपीआर गरिएको छ । निर्माण गरिएको खानेपानी योजनाको बाँध ४ वर्ष अगाडि वर्षाले बगाएपछि योजना नै अलपत्र परेको थियो । अहिले त्यही आयोजनाको ड्याम केही माथि फिरफिरे घाटमा निर्माण गर्न थालिएको छ । जुन आयोजनाको अर्थमन्त्री विष्णु पौडेलले शिलान्यास गर्नुभएको हो । जुन आयोजनाको बाँध निर्माणमा ७३ करोड ६४ लाख र पानी प्रशोधन प्रणाली, ट्याङ्की निर्माण, वितरण प्रणाली लगायत कामका लागि ५ अर्ब ६१ करोड ७१ लाख गरी कुल लागत ६ अर्ब ३५ करोड ३५ लाख रहेको छ र जुन आयोजना २०६९ जेठसम्म सकिने लक्ष्य लिइएको छ ।हाल बुटवलमा दैनिक  साढे ३ करोड  लिटर पानी आवश्यक भएकोमा करिब साढे २ करोड लिटर मात्र आपूर्ति हुँदै आएको छ भने वर्षा हुँदा बुटवलवासी तिनाउको धमिलो पानी पिउन बाध्य हुन्छन् । ५ वर्ष अगाडि सकिनुपर्ने झुम्सा खानेपानी आयोजनाको निमार्ण कार्य  अन्तिम अवस्थामा पुगेर पनि खानेपानी आयोजनाको मुख्यस्थलमा बनाइएको बाँध कमजोर भएका कारण वर्षाको भेलले बगाइदिएपछि हाल पुनः नयाँ बाँधको थालनी भएको छ । धेरै नेता मन्त्रीले यो आयोजना देखे मूलमै पुगे तर जनताले विकासको फल कहिलेसम्म पाउने हुन अझै निश्चित छैन ?नेपाल खानेपानी संस्थान शाखा कार्यालय बुटवलको रामफेदीस्थित ट्याङ्कीबाट यो आयोजना स्थलसम्म करिब साढे १३ किलोमिटर दूरीमा छ । यो योजना सम्पन्न गर्ने क्रममा यसअघि बुटवलदेखि झुम्सा पुलसम्म ९ किलोमिटर पुरानै योजनाको स्टकको १० इन्चको पाइप बिछ्याइयो भने त्यसदेखि माथि योजनाको कलेक्सन ट्याङ्कीसम्म करिब ३ किलोमिटर क्षेत्रमा २० इन्चको पाइप बिछ्याउने काम भएको छ । ५ वर्ष अगाडि नै पूरा हुनुपर्ने यो योजना केही राजनीतिक खिचलो र मन्त्रीहरुले दिएको मौखिक आश्वासन व्यवहारमा लागू नभएकाले अन्तिम अवस्थामा पुगिसकेको यो योजना सम्पन्न हुन नसकेको हो । पटक पटक यो आयोजना चुनावी मुद्दा पनि बनिरहेको छ ।खानेपानी जस्तो महत्त्वपूर्ण आयोजनामा राजनीतिक दलका नेताले सामान्य चासो नदिँदा नै बुटवलवासीले २५ वर्षसम्म पनि पानी पाउन सकेका छैनन् । राजनीतिक दलको विकासप्रतिको हेलचेक्र्याइँ, एकआपसको गुटबन्दीले गर्दा नै यस्ता महत्त्वपूर्ण आयोजना पूरा हुन नसक्नु लाजमर्दो कुरा हो ।नेताहरुले चासो देखाउने हो भने काम छिट्टै पूरा हुन्छ, राजनीतिक चलखेल र कामको जस कसले लिने भन्ने कारणले नै यो योजना लामो समयसम्म पूरा हुन नसकेको आम नगरवासीको बुझाइ छ । यसरी एकजना मान्छेको विवाह हुन्छ छोराछोरी पाउँछ, पढाइ लेखाइ सक्छन् हुर्कन्छन् । छोराछोरीको विवाह गर्ने अवस्थामा पुगिसक्छन् तर हाम्रो आयोजना सकिँदैन । यस्तो विकासको मोडेलबाट जनताले कहिले विकासको फल चाख्न पाउने हुन् ?अनि गुणस्तरीय पाइप खरिद हुन नसक्दा र खानेपानी आयोजना बारे बुटवल उपमहानगरपालिकाले नगरवासीलाई स्पष्ट जानकारी नदिँदा बुटवल वडा नम्बर ७ दीपनगर र वडा नम्बर ८ सुख्खानगरका लागि अगाडि सारिएको ठूलो खानेपानी आयोजना पनि त्यसै अलपत्र परेको स्थानीयवासीले बिर्सेका छैनन् । जुन आयोजनाका लागि हिलपार्कको गेट नजिक र शिवनगरमा भूमिगत पानी निकाल्न पचासौँ लाख खर्चसमेत गरियो, पानी आएन । बुटवलकै अर्को एउटा आयोजनाको विकासको कथा पनि अचम्मकै छ । बुटवलको तिनाउ नदीमा स्याउलाको बाँध बाँधेर सिँचाइका लागि पानी लैजाने बाध्यता अझ हटेको छैन रुपन्देहीवासीलाई । २०६६ सालबाट सुरु भएको तिनाउ र दानव नदी संरक्षणका नाममा जनताका तटबन्ध कार्यक्रममा मात्र करिब ६० करोड रुपैयाँ सकिए पनि नदी किनारका बासिन्दालाई तिनाउमा आउने बाढीको त्रास उस्तै छ । सामान्य वर्षा हुँदा रातभर जागाराम बस्नुपरेको स्थानीयको गुनासो टरेको छैन ।कृषिमा आधुनिकीकरणको कुरा गरे पनि व्यवहारमा तिनाउ र दानव नदी संरक्षणका लागि बर्सेनि करोडौँ रुपैयाँ खर्च भइरहे पनि यी नदीबाट सिँचाइमा आश्रित किसानहरु पुरानै स्याउलाले बाँध बाधेर सिँचाइ गर्न बाध्य छन् । तिनाउ र दानव नदी संरक्षणका लागि जनताको तटबन्ध कार्याक्रमअन्तर्गत पनि हालसम्म झण्डै ६० करोडभन्दा बढी रकम सकिएको तथ्याङ्कले देखाउँछ  । तर तिनाउमा नदीजन्य पदार्थको अवैध दोहन नरोकिँदा काम प्रभावकारी हुन सकेको छैन भने किसानहरु पुरानै परम्परा अनुसार स्याउलाले बाँध बाधेर कुलोमा पानी लैजान बाध्य छन् । यथार्थ कुरा गर्दा पञ्चायतका पालाको पञ्चवर्षीय योजनाभन्दा अहिले सङ्घीय लोकतान्त्रिक गणतन्त्र आएपछिका सरकारका आयोजनाहरुमा सुधार आउन सकेको देखिँदैन । आफूलाई सिँचाइका लागि पानी चाहिँदा सयौँ किसान सिँचाइ कुलो निर्माण गर्न बर्सेनि मोटरसाइकल, साइकल, ट्याक्टरमा र आआफैले पनि स्याउलाको भारी बोकेर तिनाउबाट कुलाई गरिरहेको पाइन्छ । तिनाउ र दानव नदी छुट्टिने ठाउँमा सिँचाइ कार्यालयले पटक पटक निर्माण गरेको बाँध व्यवस्थित र टिकाउ नहँुदा किसान यस्तो समस्यामा परेका हुन् ।हामीले हाम्रा योजना कार्यान्वयनको मूल्याङ्कन गर्न नसक्दा नै किसानले यस्तो नियति भोग्न परेको हो । योजनाको काम राम्रो बन्यो बनेन, लक्ष्ाित वर्गले फाइदा पाए पाएनन् भन्दा पनि हामीमा बजेटमा र्याल काड्ने र गलत कामलाई ढाकछोप गर्ने प्रवृत्ति हाबी हुँदा यस्तो भएको हो । राष्ट्र सेवक कर्मचारीको गलत कामप्रति अख्तियार दुरुपयोग अनुन्धान आयोगको पनि राम्रो गरेर जिम्मेवारीपूर्वक ध्यान नजाँदा गलत कामले प्रश्रय पाइरहेको आम नागरिकको बुझाइ छ । यस्ता नदीबाट हजारौँ हजार किसान सिँचाइमा आश्रित छन् । यी नदी व्यवस्थित गरी सिँचाइ हुन सके विभिन्न मौजा र गाउँका  १०औँ हजार हेक्टर भूमि खेतमा सिँचाइ हुन सक्छ । मौसमी बेमौसमी कृषि कार्य हुनसक्छ र किसानको जीवनस्तरमा निकै सुधार आउन सक्छ तर यस्ता कुराप्रति कसको ध्यान जाने ?अझ हाम्रा नेता मन्त्री कृषिमा आधुनिकीरणको भाषण गरिरहनुहुन्छ । के यस्तै भइरहे जनताले मन्त्री नेताका कुरा कति पत्याइरहने हुन् ? हाम्रो योजना किन भरपर्दो भएन ? कहाँ कसले बदमासी गर्यो ? त्यस्तालाई किन कारबाही भएन ? यस्ता कुराप्रति ध्यान नजाँदा नै हाम्रो समस्या दोहोरिरहेको छ । लोकतन्त्रको खिल्ली उडिरहेको छ । तर हाम्रा नेता विकासका सपना र भाषण बाँड्न छोड्न् हुन्न । यो कस्तो बिडम्बना ?नदी किनारमा बाँधिएका बाँध, ठोक्कर, गेभियनवालहरु कमजोर निर्माण सामग्री प्रयोग गरिनु नै समस्याको जड हो । तिनाउ दानव संरक्षण र सिँचाइ कुलोका लागि खर्र्चिएको रकम बाँडीचुँडी नेता, प्राविधिक तथा ठेकेदारको खल्तीमा समेत पुगेकाले नै योजनाको रकम बालुवामा पानी सावित भइरहेको छ । अनि सम्बन्धित निकायले ठोस र भरपर्दो योजना ल्याउन नसक्दा किसानहरु खेतीपातीका लागि वर्षा, ट्युबेल, ढापको पानीमा भर पर्नुपरेको छ । सिँचाइ समस्याकै कारण रुपन्देहीमा धान, गहुँ, बेमौसमी तरकारी खेतीको राम्रो उत्पादन हुन नसकेको किसानको गुनासो सुनिन्छ ।तसर्थ अब हाम्रा लागि आएको बजेट कहाँ कसरी खर्च भइरहेको छ, हामी नै चनाखो हुनुपर्छ । योजना र बजेटमा बदमासी गर्नेलाई दण्ड सजाय दिलाउन लाग्नै पर्छ । देशको उन्नति प्रगति गर्न हामीमा नैतिकता चाहिन्छ तर हाम्रा मुलुक चलाउने नेताहरुमा त्यो छनक देखिएको छैन ।  नेतृत्व वर्गसँग मिलेर तलदेखि माथिसम्म भ्रष्टाचार व्याप्त छ । यतिखेर स्थानीय निकायमा चरम भ्रष्टाचार भएको तथ्यहरु सार्वजनिक भइरहेको छ । अख्तियारमा पनि योजना आयोजनामा भएको गलत कामको उजुरीको चाङ छ तर गलत काम गर्ने बहानाबाजीमा उम्किरहेका छन् ।उता प्रधानमन्त्रीकै आयोजना पनि अलपत्र छन् । प्रधानमन्त्री केपी शर्मा ओलीले २०७५ चैत ८ गते पूर्व–पश्चिम राजमार्गअन्तर्गत बुटबल–नारायणगढ सडक विस्तार आयोजनाको निकै तामझामसहित शिलान्यास भएको थियो । दुई लेनको सडकलाई चार लेन बनाउने उक्त आयोजनाको शिलान्यास गरिएको पनि २० महिना बितिसक्यो, कामले गतिलिएको छैन । जुन कामको भौतिक प्रगति भने २ प्रतिशतमै सीमित भएको तथ्य सार्वजनिक भएको छ । प्रधानमन्त्री जस्तोले शिलान्यास गरेर अपेक्षाकृत प्रगति नभएको यो एउटा मात्र आयोजना होइन, अरू पनि थुप्रै आयोजनाको भौतिक प्रगति यस्तै निराशाजनक अवस्थामा छन् ।४२ महिनाभित्रै निर्माण सम्पन्न गर्नेगरी आयोजना निर्देशनालय एडीबी र चिनियाँ ठेकेदार कम्पनीबीच २०७५ पुसमा करिब १७ अर्बको लागतमा १ सय १५ किलोमिटर सडक विस्तार गर्ने ठेक्का सम्झौता भएको थियो । तर समयमै साइट क्लियर गर्न नसक्दा आयोजनाको ठेक्का सम्झौताको लगभग दुई वर्ष बितिसक्दा समेत आयोजनाको भौतिक प्रगति २ प्रतिशतमै रोकिन पुग्नुले हाम्रो काम गर्ने शैली मजबुत छैन भन्ने स्पष्ट हुन्छ । ठेकेदार मोबिलाइजेसन भए पनि रूख कटानको विवाद, साइट क्लिरेन्स नहुनु, कोभिड–१९ लगायत विविध कारणले अपेक्षाकृत ढङ्गले सडक निर्माण कार्यले गति लिन नसकेको र नयाँ वर्ष मनाउन गएका चिनियाँ कामदार कोभिड–१९ का कारण लामो समय फर्किन नपाउँदा समस्या भएको बताइएको छ । निर्माण कार्य सुरु भएको यो सडकको दाउन्ने क्षेत्रको सडक लथालिङ्ग अवस्थामा छ । लामो समयको जाम र धुलोले यात्रु आजित हुने गरेका छन् ।हुन त ठेकेदारको लापरवाही र कोभिडका कारण केही प्राविधिक चाइनिज कामदार नफर्किएकै कारण लुम्बिनी प्रदेशकै महत्त्वपूर्ण राष्ट्रिय गौरवको आयोजना भैरहवाको गौतमबुद्ध अन्तर्राष्ट्रिय विमानस्थलको निर्माण ठेक्का समय टरेको ३ वर्ष सकिँदा पनि निर्माण सम्पन्न हुन सकेको छैन । फेरि आयोजनाको समय थप्ने तयारी भइरहेको छ । त्यस्तै बुटवलमा निर्माणाधीन अन्तर्राष्ट्रिय सभाहलको काम पनि लामो समय हुँदा पनि सम्पन्न हुन सकेको छैन । योजनाका लागि जग्गा उपलब्ध भयो तर त्यहाँ रुख हटाउन ३ वर्ष कुर्नुपर्यो । गज्जब छ हाम्रो कामको पारा भवन वनाउन जग्गा दिएपछि रुख हटाउन दिने पनि व्यवस्था किन गर्न सक्दैन क्याबिनेट ? अनि फेरि रुख  हटाएन वनमा धाइराख्नुपर्ने ? कस्तो परिपाठी ? अनि भैरहवामा स्थापना भएको विशेष आर्थिक क्षेत्र पूर्वाधार सेज ३ पटक उद्घाटन भएर पनि दसकौँ वित्दा समेत राम्रोसँग सञ्चालनमा आउनसकेको छैन ।अनि गत हप्ता मात्र अर्थमन्त्रीले शिलान्यास गरेको बुटवलको निर्माणाधीन महत्त्वाकाङ्क्षी तिनाउ दानव कोरिडोरमा विवाद उत्पन्न भइसकेको छ । बुटवल उपमहानगरपालिका वडा नम्बर ११, १२, १३ र १४ नम्बरका दानव नदी कोरिडोर निर्माण स्थलका स्थानीयले आफूहरुको वैकल्पिक व्यवस्था बिना कोरिडोर निर्माण गर्न नदिने चेतावनी दिएका छन् । नगरका ४ वटा वडाका ७ वटा टोल विकास संस्थाको संयुक्त सङ्घर्ष समितिले गत बिहीबार भेला गरी कोरिडोर क्षेत्रले प्रभाव पार्ने स्थानीय अव्यवस्थित र व्यवस्थित घर घडेरीलाई पहिला व्यवस्थापन गरेर मात्र विकास गर्न माग गरेका छन् । स्पस्ट रूपमा योजना नबनाउँदा नै यस्तो समस्या उत्पन्न हुन्छ । तसर्थ योजना बनाउँदा सेवाग्राहीको भावनालाई पनि ध्यान दिन सके योजना सम्पन्न गर्न पनि सहज हुन्छ ।यी त केही उदाहरण मात्र हुन अन्य जिल्लामा पनि यस्ता विकास निर्माणका काममा लापरबाही, समस्या र अधुरा काम प्रशस्तै छन् । तसर्थ हाम्रो योजना निर्माणको मोडेल र काम गर्ने परिपाटीमा सुधार गर्न आवश्यक छ । योजनाविद्, कर्मचारी, नेता, सांसद, मन्त्रीदेखि सरोकारवाला निकाय इमानदार र जिम्मेवार बन्नै पर्छ । नत्र ‘विकासको फल आँखातरी मर’ भन्ने उखान चरितार्थ हुनेछ ।