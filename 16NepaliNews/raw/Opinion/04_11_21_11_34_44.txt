एकताको दुई वर्ष नपुग्दै यतिबेला नेकपाभित्रको विवाद उत्कर्षमा पुगेको छ । पछिल्ला दिनहरुमा यसको मात्रा झन् बढ्दो छ । सिङ्गो विश्व कोरोना कहर झेलिरहेको बेला नेपाल भने कोरोना सङ्कटसँगै राजनीतिक सङ्कट पनि सामना गरिरहेको छ । कोरोनाले मानव जातिलाई कस्तो सङ्कटमा धकेल्ला ? त्यसले नेपाललाई कुन हदसम्म प्रभाव पार्ला ? यकिन छैन । कोरोना सङ्कटपछिका अप्ठ्याराहरु कसरी समाधन गर्ने भनी बहस चलाउनुपर्ने समयमा विडम्बना नै मान्नुपर्छ नेपालको ऊर्जा अन्तै खर्च भइरहेको छ ।द्रुत गतिमा विकसित पछिल्ला घटनाक्रमले भन्दैछन्, गत निर्वाचनमा स्थिरता, सुशासन र समृद्धिको आशामा नेकपालाई रोजेका जनताको मनमा गहिरो चिन्ता परेको छ । अब के हुने हो ? देश फेरि अस्थिरतातर्फ जान लागेको हो र ? के नेकपा पूर्णरूपले नजुट्दै फुट्न खोजेको हो र ? के नेकपा एकताको औचित्य सकिएको हो र ? जस्ता अनेकौँ आशङ्का जनजनमा पलाएका छन् । यो अवस्था आउनु सुःखद् होइन ।    दुई पार्टी (एमाले र मओवादी केन्द्र) ले चुनावी तालमेल गर्ने विन्दुबाट सुरु भएको यात्रालाई निर्वाचनले जनअनुमोदन गरेपछि पार्टी एकीकरणको तहमा पुगेको थियो । परिणामतः विभिन्न भँगालाहरुमा विभक्त नेपालको कम्युनिस्ट आन्दोलन वर्षौंपछि एकीकृत भयो । एउटै भूमिमा एकै समयमा शान्तिपूर्ण र सशस्त्र दुई भिन्न धारले हाँसिल गरेका विशिष्ट अनुभवलाई एउटै मालामा उन्ने युगीन महत्त्वको काम नेतृत्वले सुझबुझपूर्ण तवरले सम्पन्न ग¥यो । टुङ्गिन बाँकी रहेका विषयलाई महाधिवेशनले छिनोफानो गर्ने समझदारी बनेकै छ । दुनियाँलाई झस्काउने यो दुरगामी महत्त्वको एकता विरुद्ध भइरहेका षड्यन्त्रलाई समयमै पहिचान गर्नु नेकपा पङ्क्तिको तत्कालीन कार्यभार बनेको छ ।   नेकपाभित्र विग्रह ल्याउन बजार तताउनेहरु अनेकथरिका छन् । पार्टी बाहिरका असङ्ख्य तत्त्वहरु कहाँ चर पाइन्छ, के उछल्दा असमझदारी बढ्छ भनेर केस्रा केस्रा केलाइरहेका छन् । पार्टीभित्रै पनि एकता अघिको धार (एमाले र एमाओवादी) मा रङ्गिएर एकताविरुद्ध बाँण सोझ्याउनेको कमी छैन । नेतृत्वको नाम जपेर एक आपसमै बझाउने, लडाउने, सिध्याउने र अन्ततः सबै सिद्धिने यदुवंशी प्रवृत्ति हाबी भएको छ । दीर्घकालमा यस्ता कर्मले कस्तो असर पार्ला भनी रत्तिभर ख्याल नगर्ने अदुरदर्शिता झाँगिएको छ । यी सबैथरिसँग जोगिन सुझबुझसहितको उच्च सतर्कता आजको आवश्यकता बनेको छ ।बामपन्थी पार्टीहरु एक भएको लामो समयसम्म पूर्व समूह (माले, एमाले, मार्क्सवादी, चौम, मसाल, एकता केन्द्र, माओवादी केन्द्र) का मनोविज्ञानहरु ज्युँका त्युँ रहने गरेका छन् । यस्तो प्रकारको चिन्तनले बहिङ्गम एकतालाई सङ्कुचित बनाउँछ नै । सबैले पूर्वसमूह चलाउँदै जाने हो भने नेतै पिच्छेका समूह थपिँदै जाने र अन्ततः नेपाल कम्युनिस्ट पार्टी सङ्कटको डिलमा पुग्न धेरै कुनै पर्दैन । नेकपालाई नयाँ शिराबाट अगाडि बढाउन यस्तो नश्लिय समस्याबाट पार्टीलाई यथाशिघ्र बाहिर निकाल्नै पर्छ । सेती गण्डकी र काली गण्डकी मिसिएर नारायणी बनेपछि पुनः सेती गण्डकी वा कालीगण्डकीकै साँध सिमाना खोज्दै गएर नेकपा कदापी बलियो बन्दैन । देश, जनता र पार्टीको सुनौले भविश्यका खातिर यस्ता गलत अभ्यासमाथि अब पूर्णविराम लगाउनु पर्दछ ।एकताको दुई वर्षसम्म एकताले पूर्णता नपाउनु, आठ लाख सदस्यहरु जिम्मेवारविहीन बन्नु, राजनीतिक, साङ्गठनिक, वैचारिक काम योजनाबद्ध तरिकाले हुन नसक्नु तथा पार्टीलाइ विधिमा हिँडाउन अनेक उल्झनहरु देखिनु समस्याका मूल जड हुन् । कमरेड्ली व्यवाहार शब्दकोशबाट हराएझै गरी पार्टी काम भनेकै एकले अर्कोलाई ताछ्ने र सार्वजनिक रूपमा उछितो काढ्ने जस्तो देखिनु नेकपाको दीर्घजीवनका लागि ज्यादै हानिकारक तरिका हुन् । एक अध्यक्षले अर्को अध्यक्षबाट असुरक्षित महसुस गर्नु, पार्टीले सरकार दोषी देख्नु र सरकारले पार्टीमा समस्या ठान्नु नेकपाका मुख्य चुनौती हुन् । यसका लागि वस्तुनिष्ठ समीक्षा जरुरी छ । देखिएका कमजोरीबाट गम्भीर शिक्षा लिँदै पुराना गल्ती नदोहो¥याउने प्रणसहित समीक्षापछि बलियो एकता नै आजको एक मात्र समाधान हो ।    इतिहास साछी छ, बहुमतको सदुपयोग नहुँदा देश र जनताले असङ्ख्य सास्ती पाए । २०१५, ०४८ र त्यसपछिका केही घटनाक्रमले यस्तै शिक्षा दिन्छ । ती कालखडमा एउटै पार्टीभित्र पात्र फेरेर दिएका क्षणिक समाधान दीर्घकालमा प्रत्युत्पादक देखिएका छन् । एक समय संसदमा काँग्रेसको बहुमत हुँदाहुँदै कृष्णप्रसाद भट्टराई नेतृत्वको सरकार गिराएर सोही पार्टीका अर्का नेता गिरिजाप्रसाद कोइराला नेतृत्वको सरकार बन्यो । यो खेलोले न काँग्रेस जोगियो न त देश नै उँभो लाग्यो । यो रोग काँग्रेस हुँदै अरू पार्टीमा पनि स¥यो । आफ्नै बहुमत नभए पनि साझेदार पार्टीहरुको सहयोगमा तत्कालीन एमाले नेता माधवकुमार नेपाल नेतृत्वको सरकार विस्थापित गरेर एमाले अध्यक्ष झलनाथ खनाल नेतृत्वको सरकार बन्यो । यसरी उही पार्टीको एउटा नेतालाई हटाएर अर्को नेताको नेतृत्वमा सरकार बनाउँदा थप एक थान सरकार, केही नयाँ मन्त्री र अस्थिरताबाहेक देशले नयाँ उपलब्धि केही पाएन । यो अतितबाट कस्तो शिक्षा लिने ? आज नेकपाको सामु यो गम्भीर प्रश्न खडा भएको छ ।हाम्रो सन्दर्भमा स्थिर सरकार, स्थिरता, सुशासन र समृद्धि भाषणमा धेरै सुनिने तर खोज्दा नभेटिने अतितको यथार्थता हो । गत निर्वाचनमा जनताले पाँच वर्षको स्पष्ट म्यान्डेटसहित नेकपालाई सत्ता सञ्चालनको जिम्मेवारी सुम्पेका हुन् । मिश्रित चुनाव प्रणाली अपनाउँदा पनि केन्द्र र ६ प्रदेशमा भारी बहुमतसहित नेकपाका सरकार बन्नु आम जनताको स्थिर सरकारप्रतिको दृढ चाहना नै थियो । जनताको यो फैसलालाई सबैले आत्मसात गर्नै पर्छ । राम्रो गर्दा जस र नराम्रो हुँदा अपजस दुवै कुराको भागिदार पार्टी र सरकारको काँधमा स्वतः आउँछ । यसर्थ स्थिरतामाथि धावा बोल्ने तथा जनादेश र मतादेशलाई अवमूल्यन गर्ने छुट आज कसैलाई छैन ।  विश्वभरी कम्युनिस्ट पङ्क्तिले धक्का खाइरहेको बेला नेपालमा भने हँसिया र हथौडाको झण्डा बोकेर लोकतान्त्रिक विधिबाट कम्युनिस्ट पार्टी दुई तिहाइको नजिक पुग्नु अनायास जुरेको संयोग थिएन । भारतीय नाकाबन्दी विरुद्ध ओली सरकारले लिएको दृढ अडान, विगतमा थालेका कैयौँ आशावादी काम र नेतृत्वप्रति जनताको पूर्ण भरोसाले यो परिणाम दिलाएको हो । यसलाई, कम्युनिस्टहरुले अवसर पाए गर्छन् भनी प्रमाणित गर्ने दुर्लभ मौकाको रूपमा नेकपाले बुझ्नै पर्छ । यो अवसर गुमाउँदा फेरि यस्तै अवस्था नआउने निश्चित छ । यसकारण आफ्नै कलहमा रमाउने, अरूलाई देखाउने, दम्भ प्रकट गर्ने र असफल हुने कुनै सुविधा नेकपासँग छैन । जनताले राखेको भरोसा र विश्वासलाई परिणाममा बदल्ने दायित्वबाट पार्टी र सरकार कोही पनि उम्कन पाउँदैन ।मार्क्स, एङ्गेल्स र लेनिनले विकास गरेको विचारको जग कमजोर छैन । मार्क्सवादलाई नेपाली धर्तीमा सिर्जनात्मक प्रयोग गर्ने कर्मशील पुष्पलाल, मदन र मनमोहनहरु पार्टीभित्र हजारौँ छन् । यसो भनिरहँदा नेकपाले के गर्ने र के नगर्ने ? भेद छुट्टयाउन जरुरी छ । ‘गुटबन्दी’लाई अपराध घोषित गर्ने पुष्पलालको मार्गदर्शन पार्टीले किमार्थ लत्याउनु हुन्न । मदनले भनेझैँ विभिन्न क्षमताहरुको पहिचान गरी उचित जिम्मेवारी बाँडफाँट गर्न पार्टी चुक्नु हुन्न । लेनिनले विकास गरेको सङ्गठनात्मक पद्धतिलाई आफूअनुकुल चलाउने अस्त्र कसैले बनाउनु हुन्न । जनताबाट सिक भन्ने माओको शिक्षालाई कहिल्यै नकार्न हुन्न । जनताको रक्षा कवजबाट टाढिएर स्वार्थी समूहको एम्बुसमा पर्ने गम्भीर भूल नेकपा र यसको नेतृत्वले गर्नै हुँदैन । यति गर्दा पार्टीभित्र नसुल्झने विषय के नै छ र ?    एकै छिन सोचौँ त, के नेकपा अहिले चलिरहेको कुस्ती धन्न सक्ने गरी बलियो भइसकेको छ र ? कोरोनाले त्रसित जनताले यस्ता दृश्य देख्दा कस्तो धारणा बनाएका होलन् ? कोरोना विरुद्ध अग्रमोर्चामा जुधिरहेका स्वास्थ्यकर्मीहरुलाई आजभोलिका खबरले कस्तो खिन्न बनाएको होला ? विदेशी भूमिमा बसेर नेपाल सरकारतिर आँखा सोझ्याइरहेका लाखौँ नेपालीहरुको मनमा कति पीडा थपिएको होला ? स्थिरता, सुशान र समृद्धिका सपना देखेर नेकपालाई मतदान गर्ने जनताको मन कति छियाछिया भएको होला ? प्रश्न एक होइन अनेक छन् । यिनको उत्तर खोज्न तपाईंहरुको धैर्यता, संयमता र दूरदर्शिताको जरुरत छ । अरूलाई सम्हाल्नुपर्ने तथा देशलाई निकास दिनुपर्ने नेतृत्वले आफैलाई चिन्न सकेन भने इतिहासले कसैलाई माफी दिने छैन । यसर्थ, वर्तमान समयले तपाईंहरु सबैको अग्नि परीक्षा लिएको छ ।  विगतमा लोकप्रिय सरकार चलाएको अनुभव अन्त खोज्न जानै पर्दैन, पार्टीसँगै छ । व्यवस्थित र लोभलाग्दो तरिकाले सिङ्गो पार्टी चलाएको अनुभव पनि नेकपासँगै छ । मूलतः आज देखिएका समस्याको समाधान पार्टीले विगतमा स्थापित गरेको नीति र विधि भित्रै छ । हिजोका राम्रा नजिरहरुलाई व्युँताउँदा अधिकांश समस्याको समाधान स्वतः पहिलिन्छ । नेतृत्व पङ्क्तिले घुँडा धसेर छलफल गर्दा समाधान पहिलिन नसक्ने तहमा विषय पुगेको छैन । यसर्थ, समस्यालाई थप जटिल बन्न नदिन सबैले समूहिक पहलकदमी लिनुहोस् ।समाजवाद स्थापनाको लक्ष्य निर्धारण गरेर उडान भरेको जेटले आकस्मिक ट्रान्जिट खडा गरेर पाइलट फेर्न थाल्दा यात्रा जोखिममा पर्छ । गन्तव्य धर्मराउँछ । विगतका सहमतिलाई अझ बलियो बनाउने र नयाँ सहमति गर्नैपर्दा पनि सर्वसम्मतले गर्नेबाहेक अर्को बाटो नेकपासँग छैन । चुला छुट्टयाउने वा फेरि एक्ला एक्लै हिँड्ने कुरा सबैका लागि घातक छ । यसर्थ अहिलेको चरणमा तपाईंहरु सबै मिलेर देश र पार्टी दुवैलाई उपयुक्त निकास दिनुस् । सबैले जित्ने समाधान खोज्नुहोस् । जनतामा व्याप्त भयलाई दूर गर्नुुहोस् । पार्टी ध्वस्त पार्न खोज्ने शत्रुपक्षका तमाम षडयन्त्रहरुलाई मतोड जबाफ दिनुहोस् । अनि अर्को चरणमा पहिलो पुस्ताका सबै मिलेरै नयाँ पुस्ताको काँधमा पार्टी सुम्पिने बोल्ड निर्णयका लागि तयारी थाल्नुहोस् । यी दुवै चरणमा निर्णायक भने तपाइँहरु नै हो ।   कथन नै छ, नदी जतिसुकै लामो र गहिरो भए पनि मुहान सुकेको दिन सुक्नुपर्छ, पहाड जतिसुकै अग्लो भए पनि आधार छोडेको दिन भासिनु पर्छ । जनताको मत र आदेश नै नेकपा र वर्तमान सरकार निर्माणको मुहान र आधार हो । कृपया, मुहान र आधार विर्सने गल्ती नेकपा नेतृत्वले नगरोस् ।