फ्लोरिडाका अनुसन्धानकर्ताले म्युटेसनका कारण कोरोनाभाइरस अझै संक्रामक बनेको दाबी गरेका छन् । सो म्युटेसनका कारण कोरोनाभाइरसले मानिसको कोषिकालाई अझै सजिलोसँग संक्रमण गर्ने उनीहरुको भनाइ छ ।यसले कोरोनाभाइरसको महामारीको फैलावटमा बदलाव ल्यायो कि ल्याएन भन्ने कुराको भने अझै अध्ययन गर्न जरुरी रहेको शोधकर्ताले बताएका छन् । तर, एक शोधकर्ताले भने अमेरिका र ल्याटिन अमेरिकामा धेरै संक्रमण देखिनुको कारण यो म्युटेसन नै हुन सक्ने आशंका व्यक्त गरेका छन् । वैज्ञानिकहरु कोरोनाभाइरसको म्युटेसनको बारेमा लामो समयदेखि चिन्तित रहेका छन् ।फ्लोरिडास्थित स्क्रीप्स रिसर्च इन्सिटिट्युटका अध्ययनकर्ताहरुका अनुसार म्युटेसनले भाइरसको स्पाइक प्रोटिनमा असर पुगेको छ । भाइरसको बाहिरी भागमा रहने यो स्पाइक प्रोटिनको मद्दतले भाइरस मानिसको कोषिकामा प्रवेश गर्छ । यदि यो खोज पुष्टि भयो भने महामारीका दौरान भाइरसमा म्युटेसन भएको भन्ने पहिलो प्रमाण हुनेछ ।‘सामान्य भाइरसको तुलनामा म्युटेसन भएको भाइरस थप संक्रामक देखिएको छ,’ इन्सिटिट्युटका भाइरोलोजिस्ट हायरयुन चोले एक वक्तव्यमा भनेका छन् ।तर, अघिल्लो हप्ता मात्र विश्व स्वास्थ्य संगठन (डब्लुएचओ) ले भाइरसमा हालसम्म देखिएको म्युटेसनले भ्याक्सिनको निर्माणमा कुनै असर नगर्ने बताएको थियो । डब्लुएचओका अनुसार म्युटेसनले भाइरसलाई थप संक्रमाक वा संक्रमितलाई थप बिरामी बनाउने बनाएको छैन ।तर, फ्लोरिडामा गरिएको अनुसन्धानमा भने डी६१४जी नाम दिइएको म्युटेसनले भाइरसमा स्पाइकको संख्या थपेको र यसलाई अझ बढी स्थिर बनाएको उल्लेख गरिएको छ । यसले भाइरसलाई मानिसको कोषिका प्रवेश गर्न थप सजिलो जिकिर गरिएको छ ।स्रोत : सीएनएन#कोरोनाभाइरस