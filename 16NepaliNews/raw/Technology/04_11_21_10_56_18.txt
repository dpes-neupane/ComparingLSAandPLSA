शशांक कोइरालालाई काँग्रेसको सभापति हुनबाट कसैले रोक्न सक्दैन, राजधानीको कुनै एक ज्योतिषीले ठोकुवा गर्नुभयो । ज्योतिषीको भविष्यवाणीले शशांक र उहाँका खेमामा उत्साह वृद्धि हुन स्वाभाविक हो । यो आलेख पढिरहेकामध्ये ७५ प्रतिशत महानुभावहरू बिहान बिहान पत्रपत्रिकामा राशिफल पढ्ने गर्नुहुन्छ भन्नुमा पनि कुनै अतिशयोक्ति हुँदैन होला ।एउटा रमाइलो संस्मरण छ, यस पङ्क्तिकारसँग । एक दैनिकमा जागिरे हुँदा राशिफल लेखी पठाउने ज्योतिषी महाशयले कुनै कारणवश आफ्नो दायित्व निर्वाह गर्नसक्नु भएन । मेरा लागि त जीवनमा समस्या भनेकै आफ्नो मगजलाई मानदेयरहित रोजगार दिनु हो । मैले १२ वटै राशिको पूर्वको दिनमा लेखिएको राशिफललाई तलमाथि गरेर नियमित प्रकाशन गरिरहेँ ।राशि जम्मा १२ वटा छन् । संसारभरिकै गणनामा नजाऊँ । नेपालकै कुरा गरौँ । यदि नेपालीको सङ्ख्या ३ करोड मान्ने हो भने प्रत्येक राशिमा झण्डै झण्डै २५ लाख व्यक्ति पर्छन् । तपाईं कुनै एउटा राशिका लागि कुनै पनि दिनका निमित्त भविष्यवाणी गरी दिनुस् । ती २५ लाखमध्ये २० देखि २५ प्रतिशत मानिसलाई तपाईंले गरेको भविष्यवाणीले ठहरै पार्छ ।  ज्योतिषको सारा खेल यही हो ।एक दिन भूतपूर्व प्रधानमन्त्री लोकेन्द्रबहादुर चन्दज्यूको घरमा थिएँ । उहाँले ज्योतिष विषयक आफ्नो अनुभव व्यक्त गर्दै भन्नुभयो, फलानो ज्योतिषले मलाई प्रधानमन्त्री बन्ने भन्नुभयो, प्रधानमन्त्री बनेँ, (ज्ञानेन्द्रकालमा) । उहाँ ज्योतिष विद्या र ती ज्योतिषी महाशयप्रति अति सम्मान राख्नुहुन्थ्यो । कसरी भयो यो ? तपाईंलाई पनि उत्कन्ठा लाग्यो, होला ? यसको निदान राप्रपाका एक जना कार्यकर्ताले गर्नुभयो ।तत्कालीन महाराजधिराज विस्तारै सत्तामाथि आफ्नोे अंकुशे लगाउने गहन फिराकमा होइबक्सन्थ्यो । उहाँसँग धेरै विकल्प थिएनन् । ज्योतिषी महाशयले राप्रपाका सबै शीर्ष नेतालाई (यहाँसम्म कि पशुपतिलाई पनि) तपाईं प्रधानमन्त्री बन्दैहुनुहुन्छ भन्ने भविष्यवाणी गरिदिए । लोकन्द्रज्यूका लागि भविष्यवाणी सत्य भयो । अब पशुपतिले ज्योतिषमाथि मुद्दा हाल्ने कुरा भएन । अब शशांक विषयक भविष्यवाणीकै सन्दर्भमा आउँ । कति बिकल्प छन् कांग्रेसमा सभापति हुने । शेरबहादुरजीले ढिपी गरेभने र उहाँको प्रतिस्पर्धामा  काँग्रेसजनले एउटा मात्र प्रत्यासी चयन गरेको खण्डमा र त्यो प्रत्याशी शशांक हुन सक्नुभयो भने हो । शशांकको चान्स ६० प्रतिशत छ, शेरबहादुरज्यूको अलोकप्रियताका कारण  ।समस्त ज्योतिष मात्र सम्भावनाको खेती हो । यसमा कुनै पनि वैज्ञानिकता छैन । हुन त ज्योतिषलाई विज्ञानका रूपमा स्थापित गराउने भरमग्दुर चेष्टा हुँदैछन् । मित्र हो, के तपाईंलाई लाग्छ, पृथ्वीबाट ५ करोड किलोमिटर टाढा अवस्थित मङ्गल ग्रहको तपाईंको जीवनमा कुनै प्रभाव पर्न सक्छ ? मङ्गल ग्रहको पृथ्वीदेखि दूरी सधैँ परिवर्तनशील छ । यो ४० करोड किलोमिटरसम्म टाढा हुने गर्छ, पृथ्वीबाट । पृथ्वीको एउटा चन्द्रमाको प्रभाव भने तपाईंको जन्मकुण्डली र जीवनमा पर्ने । ल हेरौँ, बुधसँग त चन्द्रमा छैन, शुक्रसँग पनि छैन तर मङ्गल ग्रहका दुईवटा, वृहस्पतिका ६९ वटा, शनि ग्रहका ६२ वटा चन्द्रमाहरूको प्रभाव भने पर्दै नपर्ने ?सौर्यमण्डलमा रहेका शनि ग्रहपछिका अरुण, वरुण यम एवम् मङ्गल ग्रह र वृहस्पति ग्रहबीचमा रहेको क्षुद्र ग्रह सेरेस एवम् ‘एस्टेरायड बेल्ट’मा (वृहस्पति र मङ्गलमध्ये) रहेको लाखौँ ‘एस्टेरायड’ हरूको र अनेकौं धुम्रकेतुको ज्योतिषशास्त्रले गणना गर्दैन, किन ?उत्तर अति सामान्य छ, ज्योतिषशास्त्र लेखिने बेलामा पृथ्वीदेखि नग्न आँखाले देखिने आकाशीय पिण्ड सूर्य, चन्द्र, बुध शुक्र, मङ्गल वृहस्पति र शनि मात्र थिए । अन्य सबै आकाशीय (सौर्यमण्डलका) पिण्डको ज्ञान टेलिस्कोपको आविष्कार भएपछि मात्र मानव जातिले पाएको हो । ज्योतिषशास्त्रमा यिनको उल्लेख हुने उपाय नै थिएन । अर्को महत्त्वपूर्ण प्रश्न, ज्योतिषशास्त्र शिशु जन्मेको आकाशीय स्थितिको अवलोकनले उसको भाग्य निर्धारण गर्छ । तर जन्म त कोशिकाको निषेचनसाथ प्रारम्भ हुन्छ । भन्न सकिन्छ, गर्भमा हुन्जेल शिशुलाई आकाशीय स्थितिले प्रभाव पार्दैन । गर्भबाट बाहिर आएपछि मात्र प्रभाव पार्छ । एउटा स्थितिको कल्पना गर्नुस्, गर्भमा रहेको शिशुलाई आमाको गर्भाबाट सोझै ‘अर्टिफिसियल’ गर्भमा ‘ट्रान्स्फर’ गर्ने हो भने... र त्यस शिशुलाई सर्वोत्तम ग्रह गोचर भएको अवस्थामा मात्र ‘आर्टिफिसियल’ गर्भबाट झिकौँ । के उसको जीवन र भाग्य सर्वोत्तम ग्रहगोचर अनुसार सर्र्वोत्तम हुन सक्छ ?१२ जना चन्द्रयात्री चन्द्रमाको धरातलमा हुँदा उनको ग्रहदशामा के परिवर्तन आयो ? भोलि मानिस मङ्गल ग्रहमा पुग्छन्, त्यो बेला उसमाथि साढेसाती शनि रहन्छ कि रहन्न ?ज्योतिषीहरूसँग एउटा प्रश्न गर्न मन लाग्यो । जन्मअनुसार मेरो राशि कन्या हो, जुन बेला मेरो राशिमा शनि आउँछ, त्यसबखत म पृथ्वीदेखि ४०० किलोमिटर माथि घुमिरहेको ‘इन्टरनेसनल स्पेस स्टेसन’मा गएर बसेँ भने शनिको के कस्तो प्रभाव पर्छ होला ? स्मरण रहोस्, सन् २००० देखि यता ‘स्पेस स्टेसन’मा मानिस बस्दै आएका छन् । झन् अहिले त समुद्र मुनि बसोबासको सुविधा उपलब्ध भएको छ । त्यहाँ बस्दा राहु केतुको प्रभाव हुन्छ कि हुन्न ?ज्योतिषको उत्पत्ति २५००–३००० वर्ष पहिला भएको हो । जुन बखत पृथ्वीको सर्वाधिक बौद्धिक जमात नै पृथ्वी चेप्टो अथवा समतल भएको, पृथ्वी ब्रह्माण्डको केन्द्र भएको, सूर्यलगायत समस्त ग्रह नक्षत्रले पृथ्वीको परिक्रमा गर्छ भन्ने विश्वास गर्थे । तर, अहिले त १० कक्षाको विद्यार्थीलाई पनि यी समस्त कुराको ज्ञान भइसकेको छ । ज्योतिषलाई विज्ञान भन्नेहरूसँग पृथ्वीबारे एउटा सामान्य तथ्य छलफल गर्नबाट विमुख हुन सकिएन । क्षमा माग्दै लेखिरहे छु ।सूर्यको परिक्रमा गर्दा पृथ्वीले अक्षको पनि परिक्रमा गर्छ । आफ्नो अक्षमा पृथ्वीले १६७४ किलोमिटर प्रतिघण्टाले गति गर्छ । पृथ्वी पूर्णरूपेण गोलो छ कि छैन, जान्ने कुनै उपाय छैन । किनकि गतिले घुमिरहेको कुनै गोलो वस्तुमा यस गतिका कारण एउटा छद्म बल उत्पन्न हुन्छ, जसले गर्दा त्यो वस्तु केही चेप्टो  देखिन्छ । यसलाई ‘सेन्ट्रिफ्युगल फोर्स’ भनिन्छ । तपाईंले केटाकेटी हुँदा कहिल्यै लट्टु घुमाउनु भएको छ ?लट्टु आफ्नो धुरीमा घुम्दा यताउति ढल्किने गर्छ । ठीक यही किसिमले पृथ्वीले सूर्यको परिक्रमा गर्दा पृथ्वी पनि ‘वबेल’  गर्छ । यसले गर्दा पृथ्वीको अक्षरेखा पनि गोलाकार रूपमा गति गरेर झण्डै २५ हजार ७८८  वर्षमा पूरा वृत्त बनाई पूर्वस्थितिमा फर्किन्छ । झण्डै प्रत्येक  २६हजार वर्षमा ध्रुवतारा परिवर्तित हुने कारण पनि यही हो । आजको ध्रुवतारा पोलारिस छ भने सन् १५,००० मा यसको स्थान वेगा नामक ताराले लिन्छ । पृथ्वीको यस ‘ववलिङ’का कारण अक्षरेखामा प्रत्येक ७२ वर्षमा १ डिग्रीको विचलन आउँछ । मित्र हो, एक राशिकोमान ३० डिग्री हो भने झण्डैझण्डै अब त तपाईंहरूको गणनामा एक राशिकै फरक परिसक्यो । यो फरक बढ्ने क्रम २५७८८ वर्षसम्म त चलिरहन्छ । के आधुनिक वा वैदिक ज्योतिषले यस तथ्यको संज्ञान लिएको छ ?ज्योतिष फगत ‘अन्दाजिफिकेसन’को चालबाजी हो । न यसमा कुनै विज्ञान छ, न विवेक छ न तर्क छ र न त कुनै सत्यता नै ।हो, यसमा एउटा कुरा छ त्यो हो लुकेको मनोविज्ञान । मानिस रुग्ण छ र जबसम्म यस रुग्णताले मनुष्य जातिलाई घेरिरहन्छ, औषधिभन्दा पनि मनोचिकित्सा प्रभावी भइरहन्छ ।  