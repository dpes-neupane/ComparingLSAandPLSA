
गुगलले घोषणा गरेको लुनार एक्सप्राइज नामक ३ करोड डलर पुरस्कार राशीको प्रतियोगिता अन्ततः असफल भएको छ । चन्द्रमामा पठाउने अन्तरिक्षयानको विकाश गर्ने तथा चन्द्रमाको अनुसन्धान गर्नका लागि गुगलले उक्त बहुचर्चित प्रतियोगिताको घोषणा गरेको थियो । तर उक्त प्रतियोगितामा कोहीपनि छनोट हुन सकेनन् र गुगलले बिजेता विनानै प्रतियोगिताको समापन गर्नुपर्ने भएको छ ।
एउटा भारतीय सहित पाँचवटा वैज्ञानिक समूहहरु प्रतियोगिताको फाइनल सम्म पुगेका थिए । तर उनीहरुले कोष खडा गर्न नसकेपछि विजेता बन्न असफल भएको बताइएको छ । फाइलमा पुग्ने समूहहरुमा भारतको टिम इन्डस, इजरायलको स्पेस आइएल, अमेरिकाको मून एक्सप्रेस, विभिन्न देशका वैज्ञानिक संलग्न रहेको सिनर्जी मून तथा जापानको हाकुटो थिए ।
‘हाम्रा पाँचजना फाइनालिष्ट टिमसँगको परामर्शपछि हामीले निष्कर्ष निकालेका छौँ की प्रतियोगिताका लागि तोकिएको आगामी मार्च ३१ सम्मको अन्तिम समयसिमासम्ममा कुनैप्नि टिमले चन्द्रमामा यान प्रक्षेपण गर्ने छैनन्’, एक्सप्राइजका अध्यक्ष तथा संस्थापक एच डियामेन्डिसले मंगलबार एक विज्ञप्तीमा जनाएका छन् ।
इन्जिनियर तथा वैज्ञानिकहरुले कम खर्चिलो अन्तरीक्ष अन्वेषणको विधि पत्ता लगाउन प्रेरित गर्नु प्रतियोगिताको उद्धेश्य थियो ।
पुरस्कार जित्नका लागि टोलीहरुले चन्द्रमाको सतहमा आफ्नो यान अवतरण गराउनु र उक्त यानलाई ५ सय मिटरसम्म यात्रा गराएर त्यसले खिचेका एचडी भिडियो र डाटाहरु पृथ्वीमा पठाउन लगाउनु पर्दथ्यो ।
प्रतियोगिताका संस्थापकले जारी गरेको विज्ञप्तीमा कुनै न कुनै टिमले पुरस्कार जित्ने अपेक्षा गरिएको भएपनि कोष संकलनको कठिनाई तथा प्राविधिक र नियमनजन्य चुनौतिहरुका कारण ३ करोड डलर राशीको पुरस्कार कसैले जित्न नसकेको उल्लेख छ ।
साथै यो प्रतियोगितामा भविष्यमा पनि सञ्चालन गर्ने संकेत आयोजकले गरेको छ ।
एजेन्सी
