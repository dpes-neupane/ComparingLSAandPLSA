
फेसबुकले १ सय २५ वटा नयाँ इमोजी लञ्च गरेको छ । जसमा फरक–फरक प्रकारका पारिवारिक चित्र, भिन्न वर्ण तथा कपाल भएकाका मानिसहरुका इमोजीहरु समेत छन् । यसमा सबै प्रकारका छालाको रङ भएका परिवारलाई स्थान दिइएको छ ।
फेसबुकले थप गरेका नयाँ पारिवारिक इमोजीमध्ये कतिपयमा दुबैजना बुवा वा दुबैजना आमासमेत देखाइएको छ ।
जसरी समलिंगी विवाहलाई धेरैभन्दा धेरै देशहरुले मान्यता दिइरहेका छन् त्यसैगरी परिवारका प्रकारहरु पनि बदलिएका छन् ।
त्यही कारण फेसबुकले पनि समलिंगी विवाहसँगै बदलिएको परिवारको प्रकारलाई इमोजीमार्फत देखाएको छ ।
तर एउटा कारणले चाहिँ फेसबुक आलोचनाको सिकार हुनुपरेको छ । आलोचना हुनुको कारण हो फेसबुकले थप गरेका पारिवारिक इमोजीमा मिलिजुली नश्लका परिवार देखाइएको छैन । अर्थात कालो वर्णका बुवा र गोरो वर्णकी आमा अनि फरक फरक वर्णका छोरा–छोरी भएका इमोजी समावेश छैनन् । इमोजीमा एउटा परिवारभित्र परिवारका सदस्यको वर्ण एउटै छ ।
फेसबुकले यस्तो संवेदनशीलता तथा यथार्थलाई नजरअन्दाज गरेको र मानिसहरुलाई छालाको रङका आधारमा विभक्त गर्न खोजेको आरोप लगाइएको छ । तर प्रविधि वेबसाइट टेकक्रन्चका अनुसार अलग अलग वर्णका मानिस मिलेर बनेको परिवारको इमोजी बनाउन निकै मुस्किल हुन्छ । किनकि यसमा छालाका रङ विविध हुन सक्छन् र कोडले सपोर्ट नगर्न सक्दछ । यसरी इमोजी बनाउँदा कहिलेकाहिँ अलग अलग वर्णका परिवारका सदस्य अलग्गै इमोजीमा देखिन पुग्दछन् ।
तर माइक्रोसफ्टले भने गत वर्ष नै ५२ हजार पारिवारिक इमोजी विन्डोज १० मा ल्याएको थियो । त्यसमा विभिन्न फरक वर्णका सदस्यहरु भएका परिवारको इमोजी पनि समावेश थियो ।
फेसबुकले थप गरेका नयाँ इमोजीहरु फेसबुकको डेस्कटप र मोबाइल साइटमा मात्र देखा पर्नेछन् । फेसबुक एप तथा मेसेन्जरमा भने देख्न पाइने छैन ।
यी इमोजी प्राप्त गर्नका लागि इन्सर्ट एम इमोजीमा क्लिक गर्नुपर्नेछ । त्यसपछि तल स्क्रोल गर्नुपर्नेछ । अनि आफ्ना मनपर्ने इमोजीमा गएर क्लिक गरी छनोट गर्न सकिनेछ ।

एजेन्सी
