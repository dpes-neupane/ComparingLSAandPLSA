
लोकप्रिय अडियो स्ट्रिमिंग एप स्पटीफाइ एन्ड्रोइड प्लाटफर्ममा एक अर्ब भन्दा धेरै पटक डाउनलोड हुने पहिलो अडियो एप बन्न सफल भएको छ । यो सँगै स्पटीफाइ गुगल प्ले स्टोरमा सर्वाधिक डाउनलोड हुने अडियो स्ट्रिमिंग एप बनेको छ । गुगलले आफ्नो अडियो एप बन्द गरेसँगै स्पटीफाई एन्ड्रोइड प्लाटफर्ममा नम्बर वान बन्न सफल भएको हो ।
दुई वर्ष अगाडि गुगल प्ले स्टोरमा ५० करोड पटक मात्र डाउनलोड भएको स्पटीफाइले २ वर्षको अवधिमा दोब्बर प्रयोगकर्ता बटुल्न सफल भएको हो ।
स्पटीफाइका निशुल्क र सशुल्क दुबैथरी संस्करण उपलब्ध छन् । प्रयोगकर्ताले आफ्नो सुविधा अनुसार जुनसुकै भर्सन छनोट गरी अनलाइन म्युजिकको आनन्द लिन सक्दछन् । यसका कूल प्रयोगकर्तामध्ये झण्डै १५ करोड ८० लाख प्रिमियम सब्सक्राइबर रहेको तथ्यांक छ ।
म्युजिक स्ट्रिमिंगका अलावा स्पटीफाइले आफ्नै पडकास्ट प्लाटफर्मबाट अडियोबुकहरु उपलब्ध गराउँदै अमेजनको अडिबलसँग प्रतिस्पर्धा गरिरहेको छ । साथै पछिल्लोपटक स्पटीफाइले कारमा मनोरञ्जन तथा सूचनाप्रविधि प्रणालीका लागि आफ्नै हार्डवेयर समेत लञ्च गर्दैछ ।
रोयटर्सको रिपोर्ट अनुसार अमेरिका तथा भारत लगायतका देशमा स्पटीफाइले किर्तिमानी वृद्धि हासिल गर्न सफल भएको छ ।स्पटीफाइले गत महिना आफ्नो प्लाटफर्ममा सशुल्क पडकास्ट सुरु गरेको थियो, जहाँ प्रयोगकर्ताहले एंकर एपबाट पडकास्ट सिर्जना गर्न सक्दछन् । यद्यपि उक्त सेवा आगामी दुई वर्षसम्म निशुल्क हुनेछ, र त्यसपछि केही शुल्क तिर्नुपर्नेछ ।
सन् २०२१ को पहिलो ३ महिनामा स्पटीफाइले २ अर्ब १५ कोड युरो आम्दानी गर्न सफल भएको छ । यो गत वर्षको सोही अवधिको तुलनामा १६ प्रतिशतले बढि हो ।
एजेन्सीको सहयोगमा
