एक जना साथी दुखेसो पोख्दै हुनुहुन्थ्यो । संचय कोषबाट तीन लाख झिकेर एउटा हाइड्रोपावर कम्पनीको शेयर किनेको थिएँ । म त डुबें, न त्यो कम्पनीले उत्पादन नै गर्न सक्यो, न शेयरको ‘भ्याल्यू’ नै राख्न सक्यो ।शेयर र आदि यावतका ‘इकोनोमी’ बारे मेरो ज्ञान आफ्नो खल्तीमा भएको पैसा भन्दा बढी छैन । र, मेरो खल्तीमा बिरलै दश हजार रुपैयाँसम्म हुने गर्छ । मैले बुझेको ‘इकोनोमी’ यति नै हो । दश हजारभन्दा माथिको रकम मेरो लागि नम्बर मात्र हो ।मैले कहिल्यै बुझ्न सकिनँ, ‘एउटा कम्पनीले शेयर निष्काशन गर्छ । त्यो कम्पनीको कुनै उत्पादन बजारमा नआइकन शेयरको ‘भ्याल्यू’ कसरी र किन बढ्छ ?’ उत्पादन भएर कम्पनीले नाफा कमाएको खण्डमा शेयरको मूल्य बढ्नुको अर्थ र तर्क बुझ्न सकिन्छ । तर उत्पादनको चरणसम्म पनि नपुगेका कम्पनीका शेयर ‘भ्याल्यू’ बढ्नुको गणित बुझ्न मेरो मस्तिष्कले भ्याउँदैन ।आजभोलि जो कोहीको मुखबाट सुनिन्छ, हाइड्रोपावर कम्पनीमा लगानी गर्नु बडो फाइदाजनक हुन्छ । आफू परियो विज्ञानको विद्यार्थी, विज्ञानको दृष्टिले सामान्य विवेचन गरें, के साँच्चै नै हाइड्रोपावरमा लगानी सुरक्षित र फाइदाजनक छ ।वर्तमान विज्ञान र भविष्यमा हुने अझ उन्नत विज्ञानले हाम्रो जीवन, रहनसहन, समाजमा के कस्तो परिवर्तन ल्याउँछ भन्ने जिज्ञासा प्रायः सबै मानिसमा हुन्छ नै । आजको गन्थनमन्थनको विषय भविष्यको ऊर्जा हो । भविष्यमा ऊर्जाको स्वरुप कस्तो हुनेछ, यसैको सेरोफेरोमा यो चिया गफ केन्द्रित छ ।एक अनुमान अनुसार सन २०१७ को अवधिमा विश्वभर झण्डै २५,५७० टेरावाट/घण्टा विद्युत उत्पादन भयो । विश्वको विद्युत माग भने योभन्दा धेरै बढी छ । विश्व विद्युत बजारमा जति पनि ‘डिमाण्ड’ यथावत नै छ ।अब निकोला टेस्ला नामक वैज्ञानिक, जसले ए.सी. विद्युत अन्वेषण गरे, उनले आफ्नो जीवनमा एउटा अन्य प्रयास पनि गरे, त्यो थियो विद्युतलाई तारविहीन ढंगले प्रसारित गर्ने । तर उनी यस प्रयोगमा सफल भएनन् । आजसम्म पनि विद्युतको प्रसारण तारबाट नै हुन्छ । र, निकट भविष्यमा पनि विज्ञानले ताररहित विद्युत आपुर्तिको कुनै बाटो पहिल्याउने छाँटकाँट देखापर्न सकेको छैन । विद्युत उत्पादन भएको ठाउँबाट प्रसारण लाइनका मार्फत्बाट मात्रै उपभोक्ता सम्म विद्युत पु¥याउने प्रणाली संसारभरी प्रयोग भरहेको छ ।माथि भनियो, विश्वमा २५,५७० टेरावाट/घण्टा विद्युत उत्पादन भइरहेको छ । यो समग्र उत्पादन विभिन्न प्रविधिबाट हुँदै आएको छ ।कोईला बालेर → ३९.३०%ग्यास बालेर → २२.९०%तेल बालेर → ४.१०%  कुल  → ६६.३०%  कोइला, ग्यास, तेल यी सबैको प्रयोगबाट झण्डै विश्वको दुई तिहाई विद्युत उत्पादन भइरहेको छ । उपरोक्त पदार्थको दहनबाट बन्ने विद्युत एकातिर अत्यन्त उपयोगी छ भने दहनबाट भइरहेको प्रदुषणले पृथ्वीकै स्वास्थ्य दिन प्रतिदिन खस्किंदो छ । विज्ञानले भएभरको बल लगाएर यिनको विकल्पको खोजी गर्दैछ ।विश्वमा विद्युत उत्पादन गर्ने अन्य विधि यस प्रकार रहेका छन् :हाइड्रोपावरबाट → १६.००%न्युक्लियरबाट → १०.६०%सौर्य र पवनबाट → ४.९०%जिओ थर्मल र अन्यबाट → २.२०%कुल →  ३३.७०%  विश्वको कुल विद्युत उत्पादनमा ‘फोसिल फ्यूल’ बाहेक अन्य विधिबाट जम्मा एक तिहाई विद्युत मात्र उत्पादन भइरहेको छ । हामी आम नेपालीको चासो र हामीले सजिलै बुझ्ने विद्युतको प्रारुप हाइड्रोबाट भने जम्मा १६% मात्र उत्पादन भइरहेको छ ।भविष्यको ऊर्जाः— अब लेखिन गइरहेका पंक्ति आम नेपालीको चाहना, मनोभावना, ‘इकोनोमी’ आदि जे भनौं तिनका अनुकूल छैनन् ।इन्जिनियर हरिमान श्रेष्ठले आफ्नो शोधपत्रमा नेपालसंग ८३ हजार मेगावाट विद्युत उत्पादनको क्षमता छ भनेका थिए रे । सही तथ्य सम्बन्धित विज्ञहरुलाई नै विदित होला । तर यति निश्चय पनि हो सामान्य नेपालीदेखि लिएर प्रतिष्ठित व्यक्तिसम्म हाइड्रोपावरको विकासले देश समुन्नत हुनेमा विश्वस्त रही आएका छन् । नेपाल र नेपालीको यो सपना के वास्तविकतामा रुपान्तरित होला ?माथि कतै न्युक्लिएर इनर्जीबारे उल्लेख भयो । वर्तमान विश्वमा समग्र उत्पादनको झण्डै ११% उत्पादन यसै प्रविधिबाट भइरहेको छ । अत्यन्त जोखिमयुक्त भएपनि विकसित र विकासशील अधिकांश राष्ट्रले नाभिकीय विखण्डन (न्युक्लियर फिजन) बाट विद्युत उत्पादन गरिरहेका छन् । नाभिकीय विखण्डन प्रक्रियामा यूरेनियम तथा प्लुटोनियम जस्ता भारी रेडियो एक्टिभ धातु प्रयोगमा ल्याइन्छ ।यूरेनियम सर्वसुलभ धातु होइन । अष्ट्रेलिया, ब्राजिल, क्यानडा, चीन, चेक रिपब्लिक, ग्रीनल्याण्ड, भारत, कजाकिस्तान, नामिबिया, निगार, रसिया, साउथ अफ्रिका, युक्रेन, अमेरिका, उजबेकिस्तान लगायतका केही देशहरुसंग मात्र यूरेनियमको उपलब्धता छ ।युरेनियम र प्लुटोनियमको खपत विद्युत उत्पादनमा मात्र नभई आणविक हतियार बनाउन पनि प्रयोग हुन्छ ।वैज्ञानिकहरु ‘एटमिक रियाक्टर’ बाट विद्युत बनाउनलाई युरेनियम र प्लुटोनियमको विकल्प खोजी रहेका छन् । केही हदसम्म विकल्प प्राप्त पनि भइसकेको छ । त्यो विकल्पको धातु थोरियम हो ।थोरियमबाट ‘एटमिक रियाक्टर’ मा विद्युत उत्पादन हुनु भनेको नेपालको अकल्पनीय दुर्भाग्य हुन जान्छ । तपाईलाई जिज्ञासा होला ‘थोरियम रियाक्टर’ बाट विद्युत उत्पादन हुँदैमा नेपाललाई किन दुर्भाग्य हुन्छ ? कारण थोरियमको उपलब्धता हो ।भारतले आफ्ना २१ वटा ‘न्युक्लियर प्लांट’ का लागि रसिया, कजाकिस्तान, फ्रान्स, क्यानडा  र अष्ट्रेलियाबाट यूरेनियम किन्ने गर्छ । भारतले २००८ देखि यता विभिन्न देशबाट झण्डै ५ हजार ५ सय ५९ टन यूरेनियम आयात गरेको छ । यस यूरेनियमको प्रयोग विद्युत उत्पादनका साथै आणविक हातहतियार निर्माणमा भएको छ । डिर्पाटमेन्ट अफ एटमिक इनर्जी (DAE) इण्डिया र मिनरल्स डाइरेक्टोरेट फर एक्सप्लोरेशन एण्ड रिसर्च (AMD) इण्डियाका अनुसार भारतको कुल विद्युत उत्पादनमा न्युक्लिएर इनर्जीको योगदान जम्मा ३% मात्र छ । ६५% उत्पादन अझै ‘फोसिल फ्यूल’ माथि निर्भर छ । हाइड्रोपावरको योगदान २२% र बाँकीको १०% सौर्य, वायु र अन्यबाट भइरहेको छ ।न्युक्लियर इनर्जीको उत्पादन कम हुनुमा यूरेनियमको कमी मुख्य कारण हो । भारतको सम्पूर्ण प्रयास यूरेनियमको सट्टा थोरियम प्रयोग गरेर इनर्जी उत्पादन गर्नु रहेको छ । भारतसंग विश्वकै सबैभन्दा बढी  विश्वको कुल थोरियम उपलब्धताको झण्डै २५% मौज्दात रहेको छ । नरेन्द्र मोदी सरकार २०२५ सम्म थोरियमको सफलतापूर्वक प्रयोग गरेर न्युक्लियर इनर्जीबाट नै आफ्नो समस्त विद्युतको उत्पादन गर्न उद्यत बनेको छ । थोरियम प्रयोगबाट भारतले ३ लाख ५८ हजार गिगावाट विद्युत उत्पादन गर्न सक्छ । भारतसंग आउने २÷३ सय वर्ष लाई पुग्ने थोरियमको स्टक उपलब्ध छ ।यता छिमेकी चीनले पनि २०२४ सम्म थोरियम प्रयोग गरेर इनर्जी उत्पादन गर्ने लक्ष्य लिएको छ । चीनसंग पनि थोरियमको ठूलो उपलब्धता छ ।नाभिकीय विखण्डन (न्युक्लियर फिजन) का अतिरिक्त नाभिकिय संलयन (न्युक्लियर फ्युजन) बाट पनि इनर्जी उत्पादनको दिशामा तीव्र गतिले अनुसन्धान भइरहेको छ । एक अनुमान अनुसार फ्रान्स र चीनमा २०२५ भित्रै न्युक्लियर फ्युजनका माध्यमबाट विद्युत उत्पादन प्रारम्भ हुन्छ । ‘फ्युजन’ प्रक्रियाबाट विद्युत उत्पादनमा सफलता हात पार्नु भनेको पृथ्वीमै सूर्य बनाउनु सरह साबित हुन्छ । प्रारम्भमा यस प्रक्रियाको विद्युत महंगो पर्न गए पनि कालान्तरमा यस प्रक्रियाबाट उत्पादित विद्युत अति नै सस्तो हुन जान्छ ।नाभिकिय संलयनमा पानीबाट (हाइड्रोजनबाट— पानीमा हाइड्रोजनको प्रचुर उपलब्धता छ) बिजुली बनाइन्छ । तपाई कल्पना गर्नुस्, १ लिटर पानीले बन्ने बिजुलीको मात्रा त्यति हुन्छ जति बिजुली उत्पादन गर्न ५ हजार बैरेल तेल अथवा ३५ लाख पाउण्ड कोइलाको प्रयोग गर्नुपर्छ ।नाभिकिय संलयनमा पानीबाट (हाइड्रोजनबाट— पानीमा हाइड्रोजनको प्रचुर उपलब्धता छ) बिजुली बनाइन्छ । तपाई कल्पना गर्नुस्, १ लिटर पानीले बन्ने बिजुलीको मात्रा त्यति हुन्छ जति बिजुली उत्पादन गर्न ५ हजार बैरेल तेल अथवा ३५ लाख पाउण्ड कोइलाको प्रयोग गर्नुपर्छ ।अबको विश्वमा हाइड्रोपावरको भविष्य छैन । नेपालले विद्युत निर्यात गर्न सक्ने देश भारत, बंगलादेश वा तिब्बत हुन सक्छन् । आउँदो दश वर्ष भित्र भारत र तिब्बतमा स्वदेशमै उत्पादित बिजुलीको प्रचुर पर्याप्तता हुनेछ ।अर्कोतिर एक, दुई, पाँच किलोवाटसम्म घरायसी प्रयोगका लागि आवश्यक पर्ने बिजुली सोलारका माध्यमले घर घरमै उत्पादन र खर्च हुनेछ । आउँदो दश वर्षभित्र एक दुई किलोवाटका सोलार प्यानलको मूल्य पचास हजार रुपैयाँमा आइपुग्नेछ ।नेपालमा हाइड्रोपावरको भविष्य २०३० भन्दा पछिका दिनमा उज्यालोभन्दा अँध्यारोतिर लम्किने प्रवल सम्भावना छ । अबको पाँच सात वर्षभित्र बन्ने ठूला आयोजनाले त लगानी उठाउलान् तर त्यस पछिका आयोजनालाई लगानी उठाउन नै हम्मे हम्मे पर्छ ।देशभित्र हुने विद्युत खपतबाहेक विद्युत निर्यात गरेर अर्थोपार्जन गर्ने सपना उन्नेलाई बुद्धिजीवी भन्ने दिन अब बिस्तारै सन्ध्याउन्मुख हुँदै गइरहेको छ । २०५० आउँदा नआउँदै केरोसीन, डीजल, पेट्रोल, एटिएफ, ग्यास आदिको विभिन्न प्रयोग/उपयोग र हाइड्रोपावर प्लांट नै बितेका युगका कुरा हुने छन् । 