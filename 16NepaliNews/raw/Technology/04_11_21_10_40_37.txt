एलन मस्कको कम्पनी स्पेस एक्सले आफ्नो क्रु ड्रागन स्पेसक्राफ्टमार्फत् चारजना अन्तरिक्ष यात्रीलाई स्पेस स्टेसनमा पुर्यायो । यी चारैजना अन्तरिक्ष यात्रीलाई स्पेस स्टेसनमा पहिलादेखि रहेका अन्तरिक्ष यात्रीले हात मिलाएर तथा अंकमाल गरेर स्वागत गरेका थिए । यस  भेटघाटको तस्बिर तथा भिडियो प्रकाशित हुँदा अनेक थरीका मानिसले प्रश्न गरे ।  पृथ्वीमा कोरोनाका कारण मानिसहरु हात मिलाउन तथा अंकमाल गर्न डराइरहेका बेला उनीहरुले चाँही किन अंकमाल गरे ? पृथ्वीमा महामारी भएको बेला  सामाजिक दुरी कायम गर्ने प्रचलन व्याप्त भइरहँदा  स्पेस स्टेसनमा  किन यो गाइडलाइन पालना गरिएन  ?अहिले स्पेस स्टेसनमा अन्तरिक्ष यात्रीको संख्या ११ रहेको छ। पहिला कुनै समयमा यो संख्या  १३  सम्म पुगेको थियो ।    हाल छ अमेरिकी, दुई रुसी, दुई जापानी तथा एक फ्रान्सेली अन्तरिक्ष यात्री स्पेस सेन्टरमा रहेका छन् । आज २९ अप्रिल बुधबार  स्पेस स्टेसनबाट चारजना  यात्री पृथ्वी फर्किँदै छन् । जसमा तीन अमेरिकी तथा एक जापानी यात्री रहेका छन्  ।विभिन्न मानिसहरुले सोसल मिडियामा पृथ्वीमा कोरोना संक्रमणको त्रास फैलिरहेको अवस्थामा के कोरोना भाइरसले स्पेस स्टेसनमा संक्रमण फैलाउन सक्दैन भनेर प्रश्न सोधिरहेका छन् । स्पेस स्टेसन जानुअघि चारै जना अन्तरिक्ष यात्रीलाई तीन हप्ता  क्वारेन्टिन गरिएको थियो । कोरोना भाइरसका कारण पृथ्वीमा यो प्रचलन सुरु भएको हो  ।  नासाले जारी गरेको नयाँ गाइडलाइन अनुसार अब अन्तरिक्ष यात्रीले उडानभन्दा पहिला  दुई हप्ता क्वारेन्टिनमा बस्नुपर्नेछ  । यो क्वारेन्टिन क्वार्टर नासाको केनेडी तथा जोनसन स्पेस सेन्टर, रस्कस्मसको दक्षिणी कजाकिस्तानको बायकोनूर कस्मोड्रोममा रहेको छ ।  यी यात्रीहरुलाई खास अनुमति प्राप्त व्यक्तिले मात्र भेट्न सक्नेछन् जसलाई चिकित्सकले परीक्षण गरेका छन् ।  अन्तरिक्षबाट फर्किने यात्रीले पनि क्वारेन्टिनमा बस्नुपर्ने नियम बनाइएको छ  । बाहिरी दुनियाँबाट कुनै संक्रमण पृथ्वीमा आउन नपाओस् भन्ने हेतुले यस्तो गर्न लागिएको हो ।  आज अन्तरिक्षबाट फर्किरहेका चारै जाना यात्रीले दुई साता क्वारेन्टिनमा बस्नुपर्ने हुन्छ।  नासाले आफ्नो चन्द्र मिशन अपोलो ११,१२,१३ तथा १४ बाट फर्किएका यात्रीलाई क्वारेन्टिनमा राखेको थियो । चन्द्रमाबाट ल्याएको नमूनालाई लूनार रिसिभिङ ल्याबोरोटरीमा राखिएको थियो । चन्द्रमामा पहिलो पटक पाइला टेकेका निल आर्मस्ट्रङले आफ्नो जन्मदिन पनि क्वारेन्टाइनमा रहेको बेला मनाएका थिए ।स्रोत: cnn.com​