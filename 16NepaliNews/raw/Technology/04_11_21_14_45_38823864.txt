
काठमाडौं । एक समय थियो, जब सानो आकारका स्मार्टफोनको ट्रेण्ड बढिरहेको थियो र कम्प्याक्ट ग्याजेटहरुको माग तीव्र थियो । अहिले चाहिँ ठूलो स्क्रिनवाला डिभाइसको ट्रेण्ड छ । तथापि एउटा चिनियाँ कम्पनीले चाहिँ विश्वकै सबैभन्दा सानो आकारको ल्यापटप तयार गरेको छ ।
टेक क्रन्चको एक रिपोर्टअनुसार यो टचप्याडयुक्त विश्वको सबैभन्दा सानो आकारको ल्यापटप हो ।
चिनियाँ कम्पनी म्याजिक बेनले निर्माण गरेको सो ल्यापटपको नाम : Mag1 हो ।
यो ल्यापटपको साइज ए फाइभ कागजको भन्दा पनि सानो छ । अर्थात् यसको लम्बाई २०.७ सेमी, चौडाइ १४.६ सेमी र मोटाइ १.८ सेमी छ । यो ल्यापटपको वजन ७ सय ग्राम रहेको छ ।
म्याग वानमा एप्पलको म्याकबुकमा भन्दा धेरै पोर्टस् रहेका छन् । यसमा तीनवटा फूलसाइज युएसबी ३.० पोर्ट, टाइप सी कनेक्टर, माइक्रो एसडी कार्ड रिडर, एउटा अडियो सकेट तथा एउटा माइक्रो एचडीएमआई पोर्ट रहेको छ ।
म्याग वान अल्ट्रा पोर्टेबल ल्यापटपको मूल्य Gearbest मा ७ सय ९० डलर रहेको छ ।
समाचार अनुसार यो एउटा सानो, हलुका, पातलो तर शक्तिशाली डिभाइस हो । यसमा अत्याधुनिक इन्टेल कोर एमथ्री ८१००वाई सीपीयू रहेको छ । त्यस्तै १६ जिबी र्याम तथा ५ सय १२ जीबीको इन्टनरल स्टोरेज रहेको छ । ल्यापटपको टचस्क्रिन डिस्प्लेको रिजोलुसन २५६० गुणा १६०० पिक्सेल रहेको छ ।
निकै सानो हुनुका बाबजुत पनि यो ल्यापटपमा शक्तिशाली ३० एम्पियर आवर क्षमताको ब्याट्री राखिएको छ । यो ब्याट्रीले ७ घण्टाको ब्याकअप दिन्छ । यो ल्यापटपलाई टाइप सी कनेक्टरको सहयोगमा कुनै पनि पावर बैंैकबाट समेत चार्ज गर्न सकिन्छ ।
यद्यपि यो ल्यापटपमा वेबक्याम छैन र यसमा ३६० डिग्री हिन्ज र एक्टिभ पेन सपोर्ट पनि उपलब्ध छैन ।
-एजेन्सीको सहयोगमा
