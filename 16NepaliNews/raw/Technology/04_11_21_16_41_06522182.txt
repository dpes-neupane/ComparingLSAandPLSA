

१७ पुस, काठमाडौं । नेपाल मोबाइल व्यवसायी संघले आयोजना गरिरहेको न्यूरोड मोबाइल महोत्सवमा फोर-जी प्रविधिका स्मार्टफोनहरु बिक्री गरिने भएको छ । महोत्सवलाई सोमबारदेखि फोरजीमय बनाउने गरि फोरजी प्रविधि भएका स्मार्टफोनहरु बिक्री गर्न लागिएको हो ।
आइतवारदेखि नै फोर-जी नेपालमा भित्रिएको हुँदा ग्राहकहरुलाई फोरजी प्रविधिसहितको स्मार्टफोन खरिद गर्न उत्साहित गर्नेगरि सोमबारदेखि फोरजीमय महोत्सवको घोषणा गरिएको हो । सोमबारदेखि महोत्सवमा विभिन्न ब्राण्डका फोरजीयुक्त फोनहरु ग्राहकहरुलाई सूपथ मुल्यमा छुटसहित बिक्री गरिनेछ ।
न्यूरोड मोबाइल महोत्सवमा अहिलेका चर्चित स्मार्टफोनहरुमध्येको एक ह्वावे जीआर५ २०१७ मा फोरजी चलाउन सकिन्छ, यो हाल बजारमा आएको सबैभन्दा पछिल्लो चर्चित स्मार्टफोन हो, जसमा २ वटा रियर क्यामरा राखिएको छ । यो मिडरेन्जमा दुईवटा मुख्य क्यामरासहित आएको पहिलो स्मार्टफोन हो ।
यसैगरी सामसंगको ग्यालेक्सी जे सेभेन प्राइम, जिओनीको एस सिक्स एस, जोप्पोको कलर एफ ५ तथा लिएगो ब्राण्डको एमएस प्लस एलटिई स्मार्टफोनहरु खरिद गर्न सकिनेछ ।
यीबाहेक अन्य ब्राण्डका स्मार्टफोनहरु एचटिसीको डिजायर सिरिज, जेडटिईको ब्लेड सेभेन, माइक्रोम्याक्सको क्यानभास सिक्स, ओप्पोको एफ वान एस, लाभाका बिभिन्न मोडलहरु तथा वान प्लस थ्री स्मार्टफोनमा पनि फोरजी प्रयोग गर्न सकिन्छ । यी सबै ब्राण्ड तथा मोडलका फोनहरु मोबाइल महोत्सवमा किन्न सकिन्छ ।
कम्पनीहरुले मोबाइल महोत्सवको अवधिभर फोरजी सहितका स्मार्टफोनको खरिदमा भारी छुटका साथै विभिन्न उपहारहरु पनि प्रदान गरिरहेका छन् ।
अंग्रेजी नयाँ वर्षको शुरुवातदेखि फोरजी प्रविधि नेपालमा आएको हुँदा ग्राहकहरुलाई फोरजीको बारेमा जानकारी दिन फोरजीमय महोत्सवको घोषणा गरिएको महोत्सवका संयोजक पुरुषोत्तम बस्नेतले बताए ।
‘सोमबारेदेखि फोरजी प्रविधि भएका स्मार्टफोनहरु किन्न ग्राहकहरुलाई उत्साहित बनाउनेछौं ‘ उनले भने, ‘फोरजी प्रविधिमा डाटा छिटो प्रयोग गर्न सकिने र डाउनलोड, अपलोड र शेयर द्रूतगतिमा हुनेहुँदा यो प्रविधि विश्वभर प्रयोग भईरहेको छ ।’
मोबाइल सेवा प्रदायक कम्पनी एनसेलको प्रायोजनमा आयोजना भईरहेको न्यूरोड मोबाइल महोत्सव २०७३ मा स्मार्टफोन खरिदकर्तालाई एनसेलको सिम तथा १०० एमबीको डाटा अफरमा दिईएको छ ।
महोत्सवको अवसर पारेर अन्तर्राष्ट्रिय मोबाइल ब्राण्ड जोप्पो र लिएगो मोबाइल ब्राण्डहरुले औपचारिकरुपमा बिक्री शुरु गरेको छ ।
महोत्सव अवधिभर हरेक अवलोकनकर्ताहरुले हात खाली नजाने गरि खेलमार्फत विभिन्न उपहार प्राप्त गर्न सक्ने तथा माइक्रोसफ्टको एउटा स्मार्टफोन किन्दा अर्को स्मार्टफोन अफर पनि राखिएको छ ।
