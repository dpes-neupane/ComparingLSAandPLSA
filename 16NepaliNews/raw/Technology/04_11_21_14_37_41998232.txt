
फेसबुकले आफ्ना कर्मचारीहरुलाई अर्को वर्ष सन् २०२२ बाट मात्रै कार्यालयमा भौतिक रुपमा उपस्थित गराउने भएको छ ।
कोरोना भाइरसको डेल्टा भेरियन्टको फैलिँदो जोखिमका कारण अमेरिकाभरका आफ्ना कार्यालय भौतिक रुपमै पुनः खोल्ने फेसबुकको योजना आगामी वर्षसम्मका लागि धकेलिएको हो ।
आफूहरुको कार्यालय फिर्तीको विषय तिथिमितिले नभई तथ्यांकमा निर्भर गर्ने भन्दै फेसबुक प्रवक्ता कोल मेर भन्छिन्, ‘डेल्टा भेरियन्टमा आधारित कोभिड संक्रमणको तथ्यांक पछिल्लो समयमा वृद्धि हुँदै गएको अवस्थामा अमेरिकास्थित हाम्रो टिम आगामी जनवरी २०२२ सम्म कार्यालयमा जानुपर्ने छैन ।’
यो मिति अमेरिका बाहिरका अन्य केही देशमा पनि लागू हुने उनको भनाइ छ । गत वर्ष महामारी शुरु भएसँगै सबैभन्दा पहिले आफ्ना कार्यालयहरु बन्द गरेका अधिकांश ठूला प्रविधि कम्पनीहरुले आगामी सेप्टेम्बरदेखि आफ्ना कार्यालयहरु कर्मचारीहरुको भौतिक उपस्थितिमै पुनः सुचारु गर्ने योजना बनाइरहेका छन् ।
तथापि डेल्टा भेरियन्टको संक्रमण बढ्दै गएपछि सेप्टेम्बरदेखि कर्मचारीहरुलाई कार्यालयमै उपस्थित गराउने उनीहरुको योजनामा धक्का लाग्ने देखिएको छ । कतिपय कम्पनीहरुले त कार्यालयमा फर्किने आफ्ना कर्मचारीहरुलाई खोप नै लगाउनुपर्नेछ ।
स्मरण रहोस्, यसअघि अमेजनले पनि आगामी जनवरी ३ सम्ममा आफ्ना कर्पोरेट क्षेत्रका कर्मचारीहरुलाई कार्यालयमा नबोलाउने निर्णय गरिसकेको छ । त्यस्तै राइड हेलिङ कम्पनी लिफ्टले चाहिं फेब्रुअरी २ देखि मात्रै भौतिक रुपमा कार्यालय खोल्ने जनाएको छ ।
उता गुगल, एप्पल, उबल तथा माइक्रोसफ्टले भने पर्ख र हेरको रणनीति अख्तियार गर्दै सेप्टेम्बरको मितिलाई अक्टोबरसम्म धकेलेका छन् ।
सीएनएनबाट
