शुक्र ग्रह, हाम्रो सौर्यमण्डलमा सूर्यसँगको दूरीको आधारमा दोस्रो ग्रह । यो ग्रहको धेरै विशेषताहरु छन् । यसको सबैभन्दा प्रमुख विषेशता भनेको त यो ग्रह उल्टो घुम्ने गर्छ । त्यसका साथसाथै, यो ग्रह धेरै हदसम्म पृथ्वीसँग मिल्दोजुल्दो पनि छ । त्यसैले कहिलेकाहीँ यसलाई पृथ्वीको जुम्ल्याहा ग्रह पनि भन्ने गरिन्छ । आउनुहोस्, यस पटक हामी यही विचित्रको ग्रहको यात्रा गरौं ।शुक्रको नामाकरणशुक्र ग्रहलाई अंग्रेजीमा भेनस (Venus) भनिन्छ । यसको यो नामाकरण रोमनहरुले गरेका हुन् ।रोमनहरुले आकाशमा चम्किलो रुपमा देखापर्ने सात वटा पिण्डहरुको उहिल्यै पहिचान गरेका थिए । ती पिण्डहरुमा सूर्य, चन्द्रमा र अन्य पाँचवटा ग्रहहरु पर्दछन् । उनीहरुले ती पिण्डहरुलाई आफ्ना महत्वपूर्ण देवीदेवताका नाममा नामाकरण गरेका थिए । तीमध्ये सबैभन्दा चम्किलो ग्रह शुक्रलाई उनीहरुले आफ्ना प्रेम र सौन्दर्यकी देवी भेनसको आधारमा नामाकरण गरेका थिए ।शुक्रमा जीवन सम्भव छ ?धेरैजसो खगोलविद (अन्तरिक्षको बारेमा अध्ययन गर्ने वैज्ञानिकहरु) के सोच्छन् भने शुक्र ग्रहमा जीवन हुनु असम्भव छ । किनभने, शुक्रग्रह अत्यन्तै तातो छ । तातो भएको कारण त्यहाँ सुख्खा छ र पानीको नामोनिशान छैन । त्यहाँको तापक्रम यति धेरै छ, सिसा (Lead) पनि सजिलै पग्लिन्छ । साथै, त्यहाँको वायुमण्डल पनि अत्यन्तै बाक्लो छ । पृथ्वीको तुलनामा त्यहाँको वायुमण्डलको चाप ९० गुना बेसी छ । यिनै कारणहरुले गर्दा त्यहाँ पठाइएका अन्तरिक्ष यानहरु पनि केही समय मात्रै काम गर्न सकेको छ । तर पनि केही वैज्ञानिकहरु के विश्वास गर्छन् भने शुक्रको जमीनमा नभए पनि वायुमण्डलमा जीवनको कुनै न कुनै रुप विद्यमान हुन सक्छ । तर त्यो जीवन यहाँको जस्तो उन्नत र विकसित भने हैन ।पश्चिमबाट घाम उदाउने ग्रहहामीकहाँ कुनै उदेकलाग्दो कुरा भयो भने पश्चिमबाट घाम उदायो भन्ने चलन छ । तर शुक्र ग्रहमा भने कुनै उदेक नै नभइकनै पश्चिमबाट घाम उदाउने गर्छ । यसो हुनुको कारण चाहिँ शुक्र ग्रह आफ्नो धूरी (Axis) मा उल्टो घुम्ने गर्छ । पृथ्वी लगायतका ग्रहहरु पूर्वबाट पश्चिमको दिशामा घुम्ने गर्छ भने शुक्र चाहिँ पश्चिमबाट पूर्वको दिशातिर घुम्ने गर्छ । यही कारण नै त्यहाँ पृथ्वीमा जस्तो सूर्य पूर्वबाट हैन, पश्चिमबाट उदाएको देखिन्छ ।शुक्र ग्रहको घुम्ने गति पनि अति सुस्त छ ।  हाम्रो सौर्यमण्डलमा सबैभन्दा सुस्त घुम्ने ग्रह पनि शुक्र नै हो । पृथ्वीले करीब २४ घण्टा (२३.९४३ घण्टा) मा आफ्नो अक्षमा एक फन्को मारिसक्छ । तर शुक्र ग्रहले एक फन्को मार्नको लागि ५८३२ घण्टा (२४३ दिन) बराबरको समय लगाउँछ । त्यसैले शुक्र ग्रहको एक दिन बराबर पृथ्वीको २४३ दिन हुन आउँछ । अचम्म लाग्दो कुरा त के छ भने शुक्र ग्रहको एक वर्ष भने पृथ्वीको एक वर्षभन्दा छोटो हुन्छ किनभने शुक्रले सूर्यलाई कक्षमा घुमेर एक चक्कर लगाउनको लागि २२४.७ दिन मात्र लगाउने गर्छ । यसरी शुक्र ग्रहमा वर्षभन्दा पनि दिन लामो हुने गर्छ । शुक्रग्रहले सूर्यलाई प्रतिघण्टा १२६,०७७ किलोमिटरको गतिले परिक्रमा गर्ने गर्छ ।शुक्रमा अन्तरिक्ष यानशुक्रमा अवतरण गर्ने पहिलो मानव यान भेनेरा ७ । https://donalclancy.wordpress.comशुक्र ग्रहमा सबैभन्दा पहिले पूर्व सोभियतसंघले थुप्रै अन्तरिक्ष यानहरु पठाएको थियो । तीमध्ये धेरै अन्तरिक्षयानहरु शुक्रको सतहमा ओर्लेका पनि थिए र थुप्रै महत्वपूर्ण सूचनाहरु पनि पठाएका थिए । तर ती यानहरुले धेरै लामो समयसम्म काम भने गर्न सकेनन् । शुक्र ग्रहको वायुमण्डलको अति ठूलो चाप र अति तातो वातावरणको कारण ती यानहरु चाँडै ध्वस्त भए ।सबैभन्दा पहिले डिसेम्बर १५, १९७० का दिन सोभियतसंघले पठाएको मानवरहित यान भेनेरा ७ पहिलो पटक शुक्रमा ओर्लिएको थियो । त्यसले शुक्रको वातावरण नापेर जानकारी पृथ्वीमा पठाएको थियो ।त्यसैगरी, सन् १९७२ मा भेनेरा ८ ले शुक्रमा ओर्लिएको ५० मिनेटसम्म काम गरेर त्यहाँको वायुमण्डल र सतहका बारेमा धेरै नै उपयोगी जानकारीहरु पठाएको थियो ।पछि अक्टोबर २२, १९७५ मा भेनेरा ९ शुक्रमा उतारियो । यो यानले पहिलो पटक शुक्रको सतहको सबैभन्दा नजिकको फोटो पठायो ।त्यसको तीन दिनपछि भेनेरा १० शुक्रमा ओर्लियो र त्यसले त्यहाँको वायुमण्डल र चट्टानका बारेमा थप जानकारीहरु पठायो ।डिसेम्बर १९७८ मा भेनेरा ११ र १२ शुक्रमा पुग्यो र त्यस ग्रहको बारेमा तथा त्यहाँको वायुमण्डलका बारेमा झनै बेसी जानकारीहरु पठायो । भेनेरा १२ ले ११० मिनेटसम्म जानकारीहरु पठाएको थियो । यो नै भेनेराहरुमध्ये सबैभन्दा बढी जानकारी पठाउने यान थियो ।त्यसैगरी, मार्च १९८२ मा सोभियतसंघले थप दुई अन्तरिक्ष यानहरु भेनेरा १३ र १४ पठायो । ती यानहरुले विभिन्न तस्वीरहरु पठायो भने त्यहाँको माटोको पनि अध्ययन गरेको थियो ।अमेरिकाले पनि मेरिनर, पायोनियर र मागेलान नाम गरेका विभिन्न अन्तरिक्षयानहरु शुक्रमा पठाइसकेको छ ।पृथ्वी र सूर्यबाट शुक्रको दूरीसूर्यसँगको दूरीको आधारमा पृथ्वी तेस्रो ग्रह हो भने शुक्र दोस्रो । यस अर्थमा यो हाम्रो छिमेकी ग्रह हो । पृथ्वीबाट शुक्रको दुरी ४० मिलियन किलोमिटर रहेको छ ।त्यसैगरी सूर्यबाट यसको दूरी १०८,२०८,९३० किलोमिटर रहेको छ । यो भनेको औसत दूरी हो । अरु ग्रहहरु जस्तै शुक्रले पनि अण्डाकार कक्षमा सूर्यको परिक्रमा गर्ने भएकोले सूर्यबाट यसको नजिकको दूरी १०७,४७६,००० किलोमिटर देखि टाढाको दूरी १०८,९४७,००० किलोमिटरसम्म पर्छ ।जसरी सूर्यबाट शुक्र ग्रह कहिले टाढा तथा कहिले नजिक हुन्छ, त्यसरी नै पृथ्वीबाट पनि टाढा नजिक हुने गर्छ । विशेषतः सूर्यलाई परिक्रमा गर्ने क्रममा यी दुई ग्रहहरु कहाँ पुगेका हुन्छन्, त्यस आधारमा ती दुई बीचका दूरी पनि फरक फरक पर्ने गर्छ । त्यसैले पृथ्वीबाट शुक्रमा पुग्न लाग्ने समय पनि फरक फरक हुने गर्छ ।कति पुरानो ग्रह हो शुक्र ?हाम्रो सौर्यमण्डलका सबै ग्रह, उपग्रह तथा अन्य पिण्डहरु एकै समयमा निर्माण भएका हुन् । वैज्ञानिकहरुको मतमा एउटा ग्याँस र धुलोको घुमिरहेको विशाल डल्लोबाट सौर्यमण्डलको निर्माण भएको हो । उनीहरुको गणनाअनुसार आजभन्दा ४.६ विलियन वर्षअगाडि त्यो निर्माण भएको हो ।कत्रो छ शुक्र ?सौर्यमण्डलमा सूर्यसँगको दूरीको आधारमा दोस्रो ग्रहको स्थान राख्ने शुक्र आकारमा चाहिँ सौर्यमण्डलको छैठौं ग्रह हो । शुक्रको व्यास १२,१०३.६ किलोमिटर छ । यो भनेको पृथ्वीभन्दा केही कम मात्रै हो । पृथ्वीको व्यास १२,७५६.२ किलोमिटर रहेको छ । त्यसै गरी शुक्रको पिण्ड ४.८६७३२ x १०२४ छ । शुक्रको तुलनामा पृथ्वीको पिण्ड ५.९७२१९ x १०२४ किलोग्राम रहेको छ ।शुक्रको गुरुत्वाकर्षणशुक्र र पृथ्वीको आकार र पिण्ड (Mass) झण्डै उस्तै छ । त्यसैले यी दुई ग्रहको गुरुत्वाकर्षण बल पनि झण्डै उस्तैउस्तै छ । शुक्र ग्रहको सतहको गुरुत्वाकर्षण बल पृथ्वीको तुलनामा ९ प्रतिशत मात्रै कम अर्थात् ९१ प्रतिशत छ । यसलाई अझ सजिलो गरेर बुझ्नु पर्दा पृथ्वीमा १०० किलो तौल हुने वस्तु शुक्रमा तौलने हो भने ९१ किलो हुन आउँछ ।शुक्रको वायुमण्डल र रंगकुनै पनि ग्रहको रंग कस्तो देखिन्छ भन्ने कुरा त्यो ग्रह केले बनेको छ तथा त्यसको सतह र वायुमण्डलले सूर्यको प्रकाशलाई कसरी सोस्छ र फर्काउँछ भन्ने कुरामा निर्भर गर्दछ ।शुक्रको वायुमण्डल पृथ्वीको तुलनामा ९० प्रतिशत बाक्लो छ । त्यहाँको वायुमण्डलमा ९६ प्रतिशत त कार्बनडाइअक्साइड नै छ भने ३ प्रतिशत नाइट्रोजन । त्यहाँ अति कम मात्रामा (०.००३ प्रतिशत) पानीको वाफ छ । साथै, त्यहाँ सल्फ्युरिक एसिडको बाक्लो बादल पनि छ । यही कारण नै पृथ्वीबाट हेर्दा त्यस ग्रहको रंग पनि हल्का पहेलो रंगको देखिन्छ ।रोचक कुरा के छ भने, शुक्रमा वायुमण्डल अति तीब्र गतिमा चलिरहेको हुन्छ । त्यहाँ प्रतिघण्टा ३५० किलोमिटरको गतिसम्म वायुमण्डल चलिरहेको हुन्छ । यो भनेको विशाल आँधीको गति जस्तै हो ।शुक्रको बनोट र सतहशुक्र ग्रहको बनोट पृथ्वीको जस्तो जस्तै छ । त्यसको मध्यभागमा फलाम र बाहिरी भाग चट्टानले बनेको छ ।www.jpl.nasa.govशुक्रको सतह अति तातो र सुख्खा छ । त्यहाँको धेरै जसो सतह विस्तारै घुमिरहेको मैदाने भाग (Gently rolling plains) ले बनेको छ । शुक्र ग्रहको अधिकांश भागहरु थुप्रै ज्वालामुखीयुक्त मैदाने क्षेत्रले बनेको छ भने त्यहाँ दुई वटा विशाल अग्ला क्षेत्रहरु छन् जसको क्षेत्रफल अस्ट्रेलिया र दक्षिण अमेरिका जत्रा छन् । शुक्रग्रहमा कदाचित पानी हुने हो भने त्यहाँको ८० प्रतिशत जति भाग त डुबानमा नै पर्नेथियो । त्यसो त शुक्रमा पर्वतहरु र ज्वालामुखीहरु छन् । यसका धेरै जसो क्षेत्रहरु पुराना लाभाले ढाकिएका छन् । शुक्रको सबैभन्दा अग्लो पर्वत म्याक्सवेल मोन्टेज हो । यसको उचाई सात माइलभन्दा बढी छ, जुन भनेको सगरमाथा भन्दा पनि अग्लो हो । शुक्रका सतहमा उल्कापिण्डका कारण बन्ने खाल्डाखुल्डीहरु (Craters) छैनन् किनभने त्यहाँको बाक्लो वायुमण्डलले उल्काहरुलाई सतहसम्म पुग्न नै दिँदैन । त्यसैगरी, पहिले पातलो वायुमण्डल हुँदा बनेको खाल्डाखुल्डीहरु पनि लाभाले पुरिइसकेका छन् ।सबैभन्दा चम्किलो ग्रहआकाशमा देखिने ग्रहहरुमध्ये सबैभन्दा चम्किलो ग्रह नै शुक्र हो । यो दुरबीनको मद्दतविना नांगो आँखाले पनि देख्न सकिन्छ । यो सबैभन्दा चम्किलो हुनुको कारण चाहिँ यसको बाक्लो वायुमण्डलले सूर्यको धेरै प्रकाश परावर्तन गर्नु (फर्काउनु) नै हो । वैज्ञानिकहरुका अनुसार, शुक्रको वायुमण्डलमा ठोक्किएर ३० प्रतिशत प्रकाशमात्र छिर्छ बाँकी ७० प्रतिशत प्रकाश फर्कन्छ ।शुक्र ग्रहलाई सूर्यास्तको केही घण्टापछि र सूर्योदयको केहीघण्टा अघि आकाशमा राम्ररी देख्न सकिन्छ ।तातो हुनुको कारणhttps://wi-images.condecdn.netशुक्र ग्रहको सतह अति तातो हुनुको कारण पनि त्यहाँको बाक्लो वायुमण्डल नै हो । शुक्रमा सूर्यको प्रकाश र ताप ३० प्रतिशत मात्र छिर्छ तर त्यो छिरेको प्रकाश र तापलाई वायुमण्डलले छेक्ने हुँदा उडेर जान पाउँदैन । त्यो त्यहीँभित्र गुम्सिइरहन्छ । एक त पृथ्वीभन्दा सूर्यबाट निक्कै नजिक हुनु र छिरेको प्रकाश/ताप पनि बाहिर निस्कन नपाउनु, यी दुई कारण्ले गर्दा त्यहाँको तापक्रम अति उच्च बन्न जान्छ ।सूर्यको प्रकाश उडेर आकाशमा जान नपाउँदा तापक्रम बढ्ने यो अवस्थालाई ग्रीन हाउस इफेक्ट भनिन्छ । ग्रीन हाउस इफेक्टका कारण शुक्रको सतहको तापक्रम ८६४ फरेनहाइट अर्थात् ४६२ डिग्री सेल्सियससम्म पुग्न जान्छ । यही कारणले गर्दा नै शुक्र ग्रह सौर्यमण्डलकै सबैभन्दा तातो ग्रह हो ।पृथ्वीको जुम्ल्याहा ग्रहशुक्र ग्रहलाई कहिले काहीँ पृथ्वीको जुम्ल्याहा ग्रह पनि भन्ने गरिन्छ । किनभने पृथ्वी र शुक्र ग्रहको साइज र पिण्ड झण्डै उस्तै उस्तै छ । त्यसैगरी, यसको बनोट पनि धेरै मिल्दाजुल्दा छन् । दुई ग्रह एक अर्काका छिमेकी ग्रह पनि हुन् ।तर शुक्र र पृथ्वीबीच नमिल्दा कुराहरु पनि धेरै छन् । उदाहरणका लागि, पृथ्वीको भन्दा शुक्रको तापक्रम धेरै बढी छ, वायुमण्डल धेरै बाक्लो छ र पृथ्वीको ठीक उल्टो दिशामा यो घुम्ने गर्छ ।