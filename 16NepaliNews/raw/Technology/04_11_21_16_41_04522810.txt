
नयाँ वर्ष सन् २०१७ सुरु भैसकेको छ । गत वर्ष सन् २०१६ मा विश्व बजारमा कैयौँ नयाँ स्मार्टफोन लञ्च भए र कतिपय स्मार्टफोन उपभोक्ताले निकै धेरै रुचाए पनि । तर लञ्च भएका केही स्मार्टफोन यस्ता पनि रहे, जो कम्पनीको अपेक्षामा खरो उत्रिन सकेनन् र फ्लप भए । ती स्मार्टफोन किन्नमा ग्राहकले खासै रुची देखाएनन् । सन् २०१६ मा फ्लप भएका दुर्भाग्यशाली चार स्मार्टफोन यी रहे:
· ग्यालेक्सी नोट सेभेन:
सामसुंगको बहुचर्चित ग्यालेक्सी नोट सेभेन त फ्लप मात्र भएन कम्पनीको ब्राण्डमै आगो लगाइदियो । फोनको ब्याट्रीमा भएको विस्फोटको घटनाका कारण बजारमा पठाइसकेका २५ लाख फोन कम्पनीले फिर्ता गर्‍यो । मर्मत गरी पठाएका स्मार्टफोनमा पनि समस्या देखिएपछि सामसुंगले अन्ततः ग्यालेक्सी नोट सेभेनको उत्पादन बन्द गर्‍यो । यसबाट सामसुंगलाई करोडौँ डलर घाटा लाग्यो ।
· एलजी जी फाइभ:
दक्षिण कोरियाली कम्पनी एलजीले यो मोड्युलर फोनलाई बडो धुमधामसँग लञ्च गरेको थियो । यो स्लाइड ब्याट्रीवाला फोन थियो । साथै यसमा अन्य कैयौँ एसेसरिज पनि मोडीफाइ गरिएको थियो र यो फोनको नाम नै फ्रेन्स राखिएको थियो । तर यसले नाम अनुसारको काम गर्न सकेन र ग्राहकको अपेक्षामा खरो उत्रिन सकेन । यो फोन बजारमा बिक्न नसकेपछि कम्पनीले ठूलो घाटा बेहोर्नुपर्यो ।
· फ्रीडम २५१:
भारतीय कम्पनीले विश्वकै सस्तो स्मार्टफोन भनी निकै प्रचार गरेर तयार गरेको यो स्मार्टफोनको मूल्य जम्मा अढाइ सय भारु तोकिएको थियो । यो फोन किन्नका लागि लाखौँ मानिसले आफ्नो नाम दर्ता गराए । कम्पनीले अहिलेसम्म ७० हजार जनालाई फोन बेचिसकेको बताएको छ । तर पछि यो स्मार्टफोन उत्पादन गर्ने कम्पनी नै बन्द भएको खबर आयो ।
· ब्लाकबेरी प्राइभ:
ब्लाकबेरीकेा पहिलो एन्ड्रोइड फोन ब्लाकबेरी प्राइभले पनि अघिल्लो वर्ष आफ्नो छाप छाड्न सकेन । कम्पनीले यो फोनका लागि ठूलै जुवा खेलेको थियो तर सन् २०१६ को अन्तिम त्रैमासिकमा केवल ६ लाख फोन मात्र बेच्न सक्यो । एजेन्सी
