तपाई हामी सबै सुत्ने गर्छौ । संसारका सबै प्राणीहरु सुत्ने गर्छन् । हामी किन सुत्छौं भने हामीलाई निद्रा लाग्छ । निद्रा लागेपछि हामीलाई केही पनि गर्न मन लाग्दैन । हामीले चाहेर पनि हाम्रो शरीरले राम्ररी काम गर्न सक्दैन ।तर यो निद्रा चाहिँ किन र कसरी लाग्छ ? झट्टै सुन्दा प्रश्न अति साधारण र सामान्य लाग्न सक्छ ।  तर अझसम्म पनि  यो सामान्य प्रश्नको ठीक जवाफ यही हो भनेर कसैले पनि दिन सकेको छैन ।हामी किन सुत्छौं भन्ने बारे धेरै मान्यताहरु प्रचलित छन् । तर तीमध्ये यही चाहिँ साँचो हो यही चाहिँ झूठो हो भनी किटानी साथ भन्न सकिने स्थिति छैन ।एक जमानामा के मानिन्थ्यो भने, हाम्रो रगतमा अक्सिजनको मात्रा सकिएपछि हामीलाई निद्रा लाग्छ । तर यो मान्यतालाई अहिले कसैले पनि विश्वास गर्नै सक्दैन । किनभने, हाम्रो रगतबाट अक्सिजनको मात्र सकिँदै सकिदैन । यो कुरा विज्ञानले नै प्रमाणित गरिसकेको छ ।हामीलाई निद्रा लाग्नुको कारण बताउने  यस्तो उडन्ते मान्यताहरु अरु पनि छन् । जस्तो, पत्याउनै नसकिने अर्को मान्यता के हो भने, हाम्रो शरीरमा जालो जस्तै गरि फैलिएको स्नायु प्रणाली (Nerve system) चुँडिन गएपछि हामीलाई निद्रा लाग्छ ।त्यसै गरी, जब हाम्रो शरीरले मस्तिष्कलाई धकेल्न वा सक्रिय राख्न बन्द गर्छ, त्यसबेला हामी जागा रहन सक्दैनौ ।अर्को विश्वास चाँहि के हो भने निद्रा लाग्नु भनेको प्राकृतिक रुपमा आफसे आफ हुने सकारात्मक प्रक्रिया हो । यसअनुसार, हाम्रो शरीर आफसेआफ नै जागा अवस्थामा रहन छोडछ, फलतः हामीलाई निद्रा लाग्छ ।निद्रा किन लाग्छ भन्नेबारे अर्को मान्यता पनि कम रोचक छैन । यसअनुसार, हाम्रो शरीरलाई जागा राख्न आवश्यक तत्त्व (Substance) सकियपछि हाम्रो शरीर जागा रहन सक्दैन र हामीलाई निद्रा लाग्छ । हामी जब सुत्छौं, हाम्रो शरीरमा त्यो आवश्यक तत्त्व फेरि बन्छ । त्यस पछि हामी जाग्छौ र तरोताजा महसुस गर्छौं ।निद्रा किन लाग्छ भन्ने अति सामान्य र दैनिक जीवनमा हामीले सधै गरिरहेका कुराको बारे पनि ठोस कारण अझै पत्ता लगाउन सकिएको छैन । त्यसैले यसबारे भ्रम तथा आधा सत्य लाग्ने भनाइहरु धेरै चलेको छन् । तर एउटा कुरा चाहिँ के सत्य हो भने, निदाएर उठेपछि हाम्रो शरीरको थकाइहरु हट्छ, शरीर तरोताजा बन्छ ।सुते पछि हाम्रो शरीरमा के के हुन्छ?के तपाईंलाई थाहा छ– सुतेपछि हाम्रो शरीरमा के के हुन्छ ? तपाईंको मनमा अवश्य पनि जिज्ञासा लागेको हुन सक्छ ।सुतेपछि त हामी एक किसिमले बेहोस जस्तै नै भएका हुन्छौं । गहिरो निद्रा अवस्थामा रहेको बेला त हाम्रो वरिपर जे जस्तोसुकै घटना भए पनि हामीले थाहा नै पाउँदैनौ । त्यस्तो अवस्थामा हाम्रो शरीरमा के के भइरहेको हुन्छ  भन्ने कुरा कसरी थाहा पाउने ?प्रत्येक राति हामी सुत्छौ । सुतेर गाढा निद्रामा पुगपछि हामी साँच्चै नै बेहास जस्तै हुन्छौं । तर यसको अर्थ यो होइन, हाम्रो शरीरले पनि काम नै गर्न छाडेको हुन्छ । सुत्दा पनि हाम्रो शरीरक महत्वपूर्ण अंगहरुले काम गरिरहेकै हुन्छन् ।हामी सुते पछि हुने सबैभन्दा प्रमुख कुराहरु मध्ये एउटा के हो भने हाम्रो शरीरको मांशपेसीहरुले पूरै आराम गर्छ । नपत्याए कुनै सुतिरहेको मान्छेको हातलाई विस्तारै माथि उठाउनुहोस्  त, तपाईंले सजिलै उठाउन सक्नु हुनेछ । यो कुरा सुतेको मान्छेले थाहा नै पाउँदैन ।तर आँखा र परेलीबीचको मांसपेसी भने सुतेको हुँदैन । किनभने, यसले हाम्रो आँखालाई बन्द राख्ने काम गरिरहेकै हुन्छ ।सुतेको बेला हामी चल्मलाउँछौ । कोही कम चल्मलाउँछौ, कोही बेसी । कसैकसैले त पूरै शरीर घुमाउँछ, यता उता कोल्टे फेर्छ । यो मान्छेको स्वभाव, वातावरणको तापक्रम, उसले सुत्नुअघि खएको खाना आदिमा पनि भर पर्छ । तर सामान्यतः एउटा स्वस्थ मान्छे एक रातमा २० देखि ४० पटकसम्म चल्मलाँउछ । रोचक त के छ भने, हामी प्रत्येक घण्टामा केही सेकेण्ड मात्र र एक रातभरिमा केही मिनेट मात्र चल्मालाएका हुन्छौ ।हामी जागेको बेला देखेको घटनाबारे आ–आफ्नै किसिमले प्रतिक्रिया जनाउँछौ । तर सुतेको बेला सबै एकै समान हुन्छन् । किनभने, कसैले पनि आफू वरिपरि के भइरहेछ भन्ने कुरा थाहा नै पाउन सक्दैन । सुतेको मान्छेले कुनै हल्ला, गन्ध, तातो वा प्रकाश जस्ता बाहिरी कारणले अकस्मात जाग्यो भने पनि त्यसबारे सबैको प्रतिक्रिया एकै किसिमको नै हुन्छ ।सुतेको बेला हाम्रो शरीरमा रगत दौडिरहेको हुन्छ । तर हाम्रो मुटु सामान्य अवस्थामा भन्दा कम नै धड्किरहेको हुन्छ । त्यसै गरी हामीले श्वास पनि विस्तारै फेरिरहेका हुन्छौ । हाम्रो पाचनप्रणालीले भने उठेको बेलामा जस्तै सामान्य रुपमा नै काम गरिरहेको हुन्छ । हाम्रो कलेजो र मृगौलाले पनि काम गरिरहको हुन्छ, तर अलि कम (मन्द)  गतिमा । हाम्रो शरीरको तापक्रम पनि केही घटेको हुन्छ । हाम्रो शरीरको छालामा ओसिलोपनाको मात्रा बढेको हुन्छ तर हत्केला र पैतालामा भने त्यो घटेको हुन्छ । केही मान्छेहरु के विश्वास गर्छन भने, सुतेको एक समयमा मात्र हामी गहिरो निद्रामा हुन्छौं । तर यो कुरा साँचो हैन । हामी सुतेको अवधिभर पटक पटक गहिरो र सामान्य निद्रामा भइरहेका नै हुन्छौं । सम्बन्धितनिद्रा किन लाग्छ र ननिदाउँदा के हुन्छ ?#निद्रा