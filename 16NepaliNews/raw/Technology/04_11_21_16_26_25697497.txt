

विश्वका करोडौँ मानिसहरु इमेल आदानप्रदानका लागि जिमेलको प्रयोग गर्दछन् । व्यक्तिगत प्रयोगकर्ता मात्र नभई ठूला ठूला कम्पनीहरुले पनि जिमेललाई आधिकारिक इमेलको रुपमा प्रयोग गर्ने गरेका छन् ।
जिमेलमा इमेल आदानप्रदान हुँदा र सवाल जवाफ हुँदै जाँदा एउटा लामो थ्रेड बन्दछ । यसलाई कन्भर्सेसन भ्यू फिचर भनिन्छ । यसरी एउटै विषयवस्तुमा भएका सवाल जवाफका इमेलहरु एउटै शिरामा जोडिँदै जान्छन् । कुनै विषयवस्तुमा लामो इमेल सवालजवाफ भएको र धेरै व्यक्तिहरुले सहभागिता जनाएको अवस्थामा एउटै थ्रेडमा गाँसिने ती इमेल संवादहरु लाई इनबक्समा स्क्रल गरेर कुनै निश्चित इमेल संवाद खोज्नका लागि कहिलेकाहीँ निकै कठीन हुन्छ । अझ मोबाइलमा एपबाट जिमेल चलाइरहेको अवस्थामा यो अप्ठेरो झनै बढ्दछ ।
यहीँ अप्ठेरोलाई समाधान गर्नका लागि गुगलले यस्ता इमेल थ्रेडलाई टुक्राउने फिचर सुरु गरेको छ । अब एन्ड्रोइड तथा आइओएसका जिमेल प्रयोगकर्ताले जिमेलको Conversation फिचरलाई निस्क्रिय पार्न सक्नेछन् । इमेल थ्रेड्सलाई डिसेबल गरी हरेक इमेललाई छुट्टाछुट्टै रुपमा इनबक्समा उतार्ने यो फिचरलाई गुगलले मोबाइल प्रयोगकर्ताका लागि समेत उपलब्ध गराएको छ ।
वेब भर्सनको सेटिंग्स मेनूमा पहिले देखि नै उपलब्ध रहेको कन्भर्सेसन फिचरलाई टर्न अफ गर्ने यो सुविधालाई प्रयोगर्ताले एन्ड्रोइड तथा आइओएस जिमेल एपमा पनि प्रयोग गर्न सक्नेछन् ।
गुगलका अनुसार वेब सेटिंग्सलाई नै एन्ड्रोइड र आइओएसमा आबद्ध गरिएको छ । यदि तपाइँ वेबमा conversation view  लाई टर्न अफ गर्नुभयो भने जिमेलको एन्ड्रोइड तथा आइओएस एपमा पनि यो निस्क्रिय हुनेछ ।
कन्भर्सेसन फिचर बन्द भएसँगै प्रयोगकर्ताको इमेल थ्रेडमा आउने इमेलहरु इनबक्समा अलग आइकनका साथ देखिनेछन् । यस्ता इमेलहरु वाँणजस्तो आइकनका साथ देखा पर्दछन् ।
गुगलका अनुसार एन्ड्रोइड तथा आइओएस प्रयोगकर्ताका लागि चरणबद्ध रुपमा यो फिचर उपलब्ध गराइँदैछ । आगामी १५ दिनभित्रमा सबै प्रयोगकर्ताले यो फिचर प्रयोग गर्न पाउने गुगलले जनाएको छ ।

एजेन्सी
