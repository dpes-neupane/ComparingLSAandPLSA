
चिनिाँ कम्पनी हुवावेले गत हप्ता आफ्नै स्मार्टफोन अपरेटिङ सिस्टम सार्वजनिक गरी प्रविधि क्षेत्रमा हलचल पैदा गरेको थियो । हुवावेको यस अपरेटिङ सिस्टमले गुगलको एन्ड्रोइडलाई टक्कर दिने अनुमान गरिएको छ । आवश्यक परेको बेला हुवावे जुनसुकै बेला एन्ड्रोइडबाट आफ्नै अपरेटिङ सिस्टममा सिफ्ट गर्न सक्दछ ।
अपरेटिङ सिस्टममार्फत् गुगललाई चुनौती पेश गरेको हुवावे यत्तिमा रोकिनेवाला छैन । अब गुगल म्याप्सलाई टक्कर दिनका लागि उसले आफ्नो नेभिगेसन सिस्टम तथा म्याप सर्भिससमेत ल्याउने तयारी गरिरहेको छ ।
एन्ड्रोइड अथोरिटी नामक वेबसाइटका अनुसार हुवावेले आफ्नै म्याप सर्भिसको विकास गरिरहेको छ । चाइना डेली पत्रिकालाई उद्धृत गरिएको उक्त रिपोर्ट अनुसार हुवावेको म्याप सर्भिसको नाम Map Kit हुन सक्दछ ।
हुवावेको म्याप किटले रियल टाइममा ट्राफिक अवस्था, लेन परिवर्तनको पहिचान तथा अगमेन्टेड रियालिटीसँग सम्बन्धित फिचरलाई सपोर्ट गर्नेछ । यो सर्भिस यहीँ अक्टोबरमा लञ्च हुने र यसले विभिन्न ४० वटा भाषाहरुमा उपलब्ध हुने बताइएको छ ।
सुरुमा चीनमा लञ्च हुँदै हार्मोनी अपरेटिङ सिस्टम
हुवावेले हालै सार्वजनिक गरेको आफ्नो हार्मोनी अपरेटिङ सिस्टम सुरुवातमा चीनमा लञ्च हुने कम्पनीको कन्जुमर डिभिजनका सिइओ रिचर्ड यूले बताएका छन् । चीनमा लञ्च गरेपश्चात् मात्र यो अपरेटिङ सिस्टम विश्वव्यापी रोलआउट गरिनेछ ।
उनका अनुसार हुवावे कम्पनी स्मार्टफोनका लागि एन्ड्रोइडसँग जोडिइरहनेछ तर यदि परिस्थितिवस् आवश्यक ठानिएमा कम्पनी आफ्नै अपरेटिङ सिस्टममा तुरुन्तै फड्को मार्न सक्नेछ । गुगलको यस कदमले उसको अब गुगलमाथिको निर्भरता अन्त्य भएको देखाएको छ ।
हुवावेका अन्य विकल्प
हुवावेले पछिल्लोपटक विकास गरेको अपरेटिङ सिस्टम तथा स्मार्टफोनका अन्य सफ्टवेयरका कारण अन्य साना ठूला चिनियाँ कम्पनीहरुलाई एन्ड्रोइडको विकल्प उपलब्ध हुनेछ । अहिले स्मार्टफोन निर्माताका लागि एप्पलको अपरेटिङ सिस्टमको विकल्पमा केवल गुगलको एन्ड्रोइड नै एकमात्र विकल्पको रुपमा रहँदै आएको थियो । तर अब हुवावेले नयाँ अपरेटिङ सिस्टम ल्याएको छ, जुन केवल स्मार्टफोनका लागि मात्र नभई स्मार्ट स्पिकर्स, स्मार्ट टेलिभिजन र अन्य डिभाइसलाई पनि सपोर्ट गर्नेछ ।
त्यस्तै गुगल म्यापको विकल्पमा हुवावेले तयार गरेको सफ्टवेयरले उपभोक्ता, डेभलपर्स तथा अन्य कम्पनीहरुलाई पनि आकर्षित गर्न सक्ने सम्भावना छ । अहिले म्याप तथा नेभिगेसन एपका रुपमा गुगल म्याप र एप्पल म्याप्स मात्र दुई मुख्य विकल्पको रुपमा रहेका छन् ।
एजेन्सीको सहयोगमा
