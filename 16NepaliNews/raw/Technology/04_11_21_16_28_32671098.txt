

के अमेरिकी कम्पनी गुगलले अमेरिकी सेनालाई सहयोग गरिरहेको छ ? वास्तवमा गुगल हाल अमेरिकी रक्षा मन्त्रालयसँग एउटा यस्तो प्रोजेक्टमा काम गरिरहेको छ, जसले अमेरिकी सेनालाई सटिक ड्रोन हमला गर्नमा मद्दत गर्दछ ।
कहिल्यै खराब नबन भन्ने मूल मन्त्र राख्ने कम्पनीका लागि वास्तवमा यस्तो कार्य विरोधाभाषपूर्ण हो । त्यसैले होला झण्डै ३ हजार १ सय जना गुगल कर्मचारीहरुले गुगलका सिइओ सुन्दर पिचाइलाई एक खुल्ला पत्रमा हस्ताक्षर गरी पठाउँदै उक्त परियोजनाबाट गुगललाई अलग गराउन माग गरेका छन् ।
उक्त पत्रमा कर्मचारीहरुले लेखेका छन्, ‘हामीलाई लाग्छ गुगलले युद्धसँग जोडिएका विषयहरुमा भाग लिनु हुँदैन । त्यसैले मेभेन प्रोेजेक्टलाई रद्द गरियोस् र लिखित रुपमै एउटा नीति बनाएर सार्वजनिक गरियोस् की गुगल तथा उसका कुनै पनि सहयोगीहरु युद्धमा प्रयोग हुने प्रविधि बनाउने छैनन् ।।’’
अमेरिकी पत्रिका द न्युयोर्क टाइम्सका अनुसार उक्त पत्रमा समर्थन जनाउनेमा गुगलका दर्जनौँ वरिष्ठ इन्जिनियरहरु पनि रहेका छन् ।
उक्त पत्रमा अमेरिकी रक्षा मन्त्रालयको परियोजनामा गुगलले सहभागिताले कम्पनीको छविमा अपूरणीय क्षति पुग्नसक्ने उल्लेख गरिएको छ । यस्तो सहभागिताले गुगलले आफ्नो नैतिक जिम्मेवारीलाई नजरअन्दाज गरेको तथा आफ्ना उपभोक्ताको विश्वासलाई पनि दाउमा लगाउने ठहर हुने उल्लेख गरिएको छ ।
पत्रमा अगाडि लेखिएको छ, ‘गुगलको मान्यता प्रष्ट छ की हाम्रा हरेक उपभोक्ताले हामीमाथि भरोसा गर्दछन्, जसलार्य हामी कहिल्यैपनि जोखिममा पार्न सक्दैनौँ । वास्तवमा यो प्रोजेक्ट गुगलको प्रतिष्ठाका लागि खतराको रुपमा रहेको छ र हाम्रो मूलभूत मान्यताको विपरित छ । यो प्रविधिले अमेरिकी सेनाको सैन्य निगरानीमा सहयोग गर्दछ र यसको नतिजा घातक पनि हुनसक्छ । यो स्विकार्य छैन ।’
के हो खास कुरा ?
मार्च महिनामा गिज्मोडो वेबसाइटमा छापिएको एक अनुसन्धान रिपोर्टको जवाफ दिँदै गुगलले पुष्टि गरेको थियो कि ऊ रक्षा मन्त्रालयलाई आफ्ना केही प्रविधिहरु एक सैन्य परियोजनामा प्रयोग गर्नका लागि अनुमति दिँदैछ । गिज्मोडोका अनुसार मेभेन परियोजना अघिल्लो वर्ष एक पाइलट कार्यक्रमको रुपमा लञ्च गरिएको थियो । जसको उद्देश्य आर्टिफिसियल इन्टेलिजेन्ससँग सम्बन्धित नयाँ प्रविधिको सैन्य प्रयोग बढाने तरिकाको खोजी गर्नु हो ।
उक्त कार्यक्रम अनुसार अमेरिकी सेनाको ड्रोन तथा खोजी पकरणबाट जुटाइएका भिडियो रेकर्डिंगलाई गुगलले प्रोसेसिंग गर्नेछ । साथै उसले ती उपकरणलाई ट्रयाक गर्नेछ र विश्लेषणको नतिजाहरुलाई अमेरिकी रक्षा विभागसँग शेयर गर्नेछ ।
गुगलको सफाइ

उक्त विषयमा प्रष्टीकरण दिँदै गुगलका प्रवक्ताले मेभेन प्रोजेक्ट अमेरिकी रक्षा विभागका लागि गरिएको परियोजना भएको र यसका बारेमा मानिसहरुलाई जानकारी रहेको बताएका छन् । साथै उक्त परियोजनाको जुन हिस्सामा गुगलले काम गरिरहेको छ त्यो अप्रिय नरहेको उनको भनाई छ । त्यसका लागि गुगलले एक ओपन सोर्स सफ्टवेयर रिकग्निसनको प्रयोग गर्नेछ जुन जो कोही गुगल क्लाउड ग्राहकले प्रयोग गर्न सक्दछन् ।

प्रवक्ताले भनेका छन्, ‘यो उपलब्ध जानकारीमा आधारित छ र यसका लागि प्रविधिको प्रयोगबाट तस्वीरलाई पहिचान गरिन्छ ता की मानिसले त्यसको समीक्षा गर्न सकून् । यसको एकमात्र उद्धेश्य ज्यान जोगाउनु र मानिसहरुलाई निकै थकाइलाग्दो कामबाट जोगाउनु हो ।’’
आफ्ना कर्मचारीहरुको पत्र र चिन्ताका विषयमा गुगलका क्लाउड बिजनेस म्यानेजार ड्यान ग्रीनले भनेका छन् की उक्त प्रविधिलाई हतियार तथा ड्रोनलाई सक्रिय बनाउने कार्यमा प्रयोग गर्न सकिँदैन । तर उक्त प्रविधि सेनाकै लागि बनाइएको हुँदा सेनाको हात परिसकेपछि उसले आफुले चाहे अनुसार प्रयोग गर्नसक्ने पनि उनले बताएका छन् ।
बीबीसी
