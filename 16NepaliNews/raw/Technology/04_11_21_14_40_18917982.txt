
एप्पलले यो वर्ष सार्वजनिक गरेको सबैभन्दा पछिल्लो आइफोनको मोडेल आइफोन १२ विश्वबजारमा सबैभन्दा धेरै बिक्री भएको फाइभ जी स्मार्टफोन बन्न सफल भएको छ ।
काउन्टर प्वाइन्टको पछिल्लो रिपोर्टअनुसार गत अक्टोबर महिनामा सार्वजनिक भएको आइफोन १२ विश्वको सर्वाधिक लोकप्रिय फाइभ जी स्मार्टफोन बन्नेको हो । अक्टोबर महिनामा बिक्री भएका फाइभ जी स्मार्टफोनमध्ये १६ प्रतिशत हिस्सा आइफोन १२ ले ओगटेको छ ।
त्यस्तै आइफोन १२ सँगै लञ्च भएको आइफोन १२ प्रो सर्वाधिक लोकप्रिय फाइभ जी स्मार्टफोनको सूचीमा दोश्रो स्थानमा रहेको छ । आइफोन १२ प्रो को हिस्सा ८ प्रतिशत रहेको छ ।
अक्टोबर महिनामा विश्व बजारमा बिक्रि भएका फाइभ जी स्मार्टफोनमध्ये एक चौथाई स्मार्टफोन आइफोन १२ र आइफोन १२ प्रो रहेका छन् ।
तेश्रो स्थानमा सामसुङको ग्यालेक्सी नोट २० अल्ट्रा फाइभ जी रहेको छ । जुन गत सेप्टेम्बर महिनामा बेस्ट सेलिङ फाइभ जी डिभाइसको रुपमा रहेको थियो । अक्टोबर महिनाको बजार हिस्सा अनुसार नोट २० अल्ट्रा फाइभ जीको बजार हिस्सा ४ प्रतिशत रहेको छ ।
चौथो स्थानमा ३ प्रतिशत बजार हिस्सासहित हुवावे नोभा ७ फाइभ जी छ भने पाँचौँ स्थानमा हुवावेकै पी ४० फाइभ जी स्मार्टफोन रहेको छ ।
छैटौँ स्थानमा ओप्पोको ए७२ फाइभ जी स्मार्टफोन रहँदा सातौँ स्थानमा हुवावे पि४० प्रो फाइभ जी रहेको छ । त्यस्तै दुई प्रतिश बजार हिस्सासहित सामसुङ ग्यालेक्सी नोट २० फाइभ जी आठौँ स्थानमा छ भने सामसुङ ग्यालेक्सी एस २० प्लस फाइभ जी नवौं स्थानमा रहेकोछ ।
त्यस्तै दशौँ स्थानमा ओप्पोको रेनो ४ एसइ रहेको छ । जसको बजार हिस्सा २ प्रतिशत रहेको छ ।
रिपोर्टअनुसार अमेरिकामा टेलिकम सेवा प्रदायकहरुले फाइभ जी नेटवर्कसँग आबद्ध गरी ल्याएका अफरहरुका कारण आइफोन १२ र १२ प्रो को बिक्रीमा उच्च वृद्धि देखिएको छ । अमेरिकामा सबैजसो टेलिकम सेवा प्रदायकले शून्य डलर सुरुआती शुल्कमा आइफोन १२ लाई किस्ताबन्दीमा उपलब्ध गराउने अफर ल्याएका छन् ।
अघिल्लो महिना अमेरिकामा बिक्रि भएका आइफोन १२ र १२ प्रो को बिक्रिमध्ये एक तिहाई सोही प्रकारको अफरमा बिक्री भएका छन् ।
साथै विश्व बजारमा अन्य स्मार्टफोन भन्दा व्यापक रुपमा उपलब्धताका कारण पनि आइफोन १२ सर्वाधिक बिक्री हुन सफल भएको बताइएको छ । आइफोन १२ विश्वका १ सय ४० भन्दा धेरै देशका बजारमा उपलब्ध छ ।
एजेन्सी
