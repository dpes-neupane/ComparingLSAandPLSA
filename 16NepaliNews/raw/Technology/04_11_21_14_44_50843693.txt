
कोरोना भाइरसका कारण विश्वको शेयर बजारमा उथलपुथल आइरहँदा विश्वका अर्बपतिहरुको सम्पत्तिमा पनि तीव्र उतारचढाव आइरहेको छ ।
यसबीचमा विश्वका चर्चित कम्पनीहरुको शेयर मूल्यको गिरावटका कारण कैयन् धनाढ्यहरुले अर्बौँडलर गुमाएका छन् । यसरी गुमाउनेमा एसियाका नम्बर वान धनाढ्य रहेका भारतीय अर्वपति मुकेस अम्बानी पनि रहेका छन् ।
अम्बानीले सोमबार एकै दिनमा झण्डै ९ अर्ब डलर गुमाउँदा एसियाकै सबैभन्दा धनी व्यक्तिको बरियता पनि गुमाउनु परेको छ ।
यो सँगै रिलायन्स कम्पनीका मालिक मुकेस अम्बानीलाई पछि पार्दै चिनियाँ अनलाइन कम्पनी अलिबाबाका संस्थापक ज्याक मा एसियाका सर्वाधिक धनी व्यक्तिको पहिलो नम्बरमा उक्लिएका छन् ।
ब्लुम्बर्गको अर्वपति सूचकांकका अनुसार मार्च ९ का दिन शेयर मूल्यको गिरावटका कारण अम्बानीले ५ अर्ब ८० करोड डलर गुमाए । यद्यपि १० तारेखमा शेयर मूल्यमा भएको सुधारले उनले झण्डै ४६ करोड ७० लाख डलर भरपाइ गर्न सफल भएका छन् । मार्च ९ मा रिलायन्स इन्डस्ट्रिजको शेयर मूल्य १२ प्रतिशतले घटेको थियो ।
अम्बानीको कूल सम्पत्ति ४२ अर्ब ३० करोड डलर रहेको छ । जबकी ज्याक मा को सम्पत्ति ४५ अर्ब ७० करोड डलर छ ।
सम्पत्तिमा गिरावट आएसँगै अम्बानी विश्वका अर्बपतिको सूचीमा १९ औँ नम्बरमा झरेका छन् । जबकी ज्याक मा १८ औँ स्थानमा उक्लिएका छन् ।
चीनबाटै फैलिएको कोरोना भाइरसले अलिबाबा कम्पनीलाई समेत ठूलो असर पूराएको भएतापनि क्लाउड कम्प्युटिङ एपको उच्च मागले कम्पनीको आम्दानीमा भरथेग गरेको बताइएको छ ।
स्मरण रहोस् सन् २०१९ मा अम्बानीले आफ्नो सम्पत्तिमा १७ अर्ब डलर थप गरेका थिए भने ज्याक मा ले ११ अर्ब ३० करोड डलर थप्न सफल भएका थिए । एजेन्सीको सहयोगमा
