
काठमाडौं । चीनको आफ्नै अन्तरीक्ष स्टेसनमा रहेका अन्तरीक्षयात्रीहरुले सफलतापूर्वक स्टेसन बाहिर निस्किएर अन्तरीक्षमा हिँडेका छन् ।
चिनिया अन्तरीक्षयात्रीहरुको योे ‘स्पेस वाक’लाई चीनको तीव्र गतिमा विस्तार गरिरहेको अन्तरीक्ष कार्यक्रमका लागि कोशेढुंगा मानिएको छ ।
यसअघि सन् २००८ मा शेन्झोउ ७ अन्तरीक्ष मिसनमा गएका अन्तरीक्षयात्रीहरु यान बाहिर निस्किएर अन्तरीक्षमा हिँडेका थिए ।
चीनको मानव अन्तरीक्ष एजेन्सी (सिएमएसए) का अनुसार अन्तरीक्ष स्टेशनमा रहेका ३ जना मध्ये दुईजना आइतबार बिहान मुख्य मोड्युलबाट बाहिर निस्किएर अन्तरीक्षमा विचरण गरे । स्पेस वाकका क्रममा उनीहरुले नयाँ संस्करणको स्पेसशुटको परीक्षण गर्नुका साथै उपकरणहरु इन्स्टल गरे, प्यानोरमिक क्यामराले दृश्यहरु खिचे र स्टेसनको रोबोटिक हातको पनि परीक्षण गरे ।
एजेन्सीका अनुसार अन्तरीक्षयात्रीहरुको आगामी ३ महिनामा हुने अर्बिटल उडानका क्रमा अर्को स्पेस वाक हुनेछ । यो चीनको सबैभन्दा लामो मानव अन्तरीक्ष मिसन हो ।
स्मरण रहोस् चीनले यसअघि गत डिसेम्बरमा चन्द्रमामा र मे महिनामा मंगल ग्रहमा अनुसन्धानमूलक रोबर उतारिसकेको छ ।
सन् २०२२ को डिसेम्बर सम्ममा आफ्नो पूर्ण मानव क्षमताको अन्तरीक्षमा स्टेसन बनाउने योजनामा रहेको चीनले गत अप्रिल २९ मा पहिलो कोर मोड्यूलको रुपमा रहेको तियान्हे प्रक्षेपण गरेको थियो । यो मोड्यूल चीनले हालसम्म विकास गरेकोमध्ये सबैभन्दा ठूलो अन्तरीक्ष यान हो । जसको लम्बाइ १६.६ मिटर छ भने भित्री कोठा ५० क्युबिक मिटरको छ, जहाँ अन्तरीक्षयात्री बस्न मिल्दछ ।
चीनले यसअघि पृथ्वीको कक्षमा दुईवटा अन्तरीक्ष प्रयोगशाला सञ्चालन गरिसकेको छ । तियाङ्गगोङ्ग–१ र तियाङ्गगोङ्ग–२ नामक ती प्रयोगशाला हालको अन्तरीक्ष स्टेसन निर्माणका लागि ट्रायलको रुपमा सञ्चालन गरिएको यिो ।
अन्तरीक्षमा लामो समयदेखि रहेको अन्तराष्ट्रिय स्पेस स्टेसनमा अमेरिकाको राजनीतिक विरोध तथा कानूनी अड्चनका कारण चीनलाई बन्देज लगाइएको छ । रुसले पनि उक्त अन्तरीक्ष स्टेसन छाडिसकेको छ र सन् २०३० सम्ममा आफ्नै स्पेस स्टेसन तयार गर्ने योजना बनाएको छ ।
चीनले गत मे महिनामा आफ्नो निर्माणाधीन अन्तरीक्ष स्टेसनमा नी हाइशेंग, लिउ बोमिंगर तांग होंगबो गरी तीन जना अन्तरीक्ष यात्रीलाई पठाएको थियो । उनीहरु तीन महिनासम्म अन्तरीक्ष स्टेसनमा रहनेछन् ।
– सिएनएनबाट
