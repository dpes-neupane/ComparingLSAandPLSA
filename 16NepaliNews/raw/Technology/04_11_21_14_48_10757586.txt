
इन्टरनेट कम्पनी याहुले प्रयोगकर्ताको डाटाहरु व्यापक रुपमा ह्याक भएको मुद्दा मिलाउनका लागि पौने १२ करोड डलर तिर्ने भएको छ ।
प्रयोगकर्ताका इमेल ठेगाना तथा पासवर्डलगायतका निजी जानकारीहरु लिक भएको सम्बन्धमा परेको मुद्दामा यो रकम तिर्न याहु सहमत भएको हो । तर मुद्दा मिलाउनका लागि याहुले गरेको यो प्रस्तावलाई अमेरिकाको सम्बन्धित जिल्ला अदालतका न्यायाधीशले स्वीकृति दिन बाँकी छ ।
यो वर्षको सुरुमा याहुले यस्तै खालको एक प्रस्ताव ल्याएको थियो । तर ती न्यायाधीशले पीडितहरुले अधिकतम फाइदा प्राप्त गर्नका लागि निश्चित रकम नै तोकेर सहमति गर्नुपर्ने भन्दै याहुको त्यस्तो प्रस्ताव अस्वीकार गरेका थिए ।
सन् २०१३ देखि २०१६को अवधिमा याहुमा खतरनाक साइबर आक्रमण भएको र त्यसक्रममा करोडौँ याहु प्रयोगकर्ताका निजी डाटा ह्याकरको हातमा पुगेका थिए ।
सन् २०१३ मा त सबै याहु प्रयोगकर्ताहरु यस्तो ह्याकिङ्गबाट प्रभावित भएका थिए । याहुले यसअघि डाटा लिक गराइएका इमेल एड्रेस तथा पासवर्डका साथै प्रभावित प्रयोगकर्ताको नामसमेत सार्वजनिक गरेको थियो । तर, वित्तीय जानकारी भने उपलब्ध गराएको थिएन ।
स्मरण रहोस् सन् २०१६ मा भर्जन कम्पनीले ४ अर्ब ४८ करोड डलरमा याहु कम्पनी खरीद गरेको थियो । अर्को वर्ष याहु र एओएलले भर्जनकै मातहतमा ओथ नामक कम्पनी खडा गरे । पछि त्यो कम्पनी भर्जन भिडियाका रुपमा रिब्राण्डिङ गरियो ।
सन् २०१७ यता याहुको मातृ कम्पनीले आफ्नो सेक्योरिटी बजेटमा बढोत्तरी गरेको छ । सूचना सुरक्षा समूहका कर्मचारीको संख्यामा वृद्धि गर्नुका साथै उनीहरुलाई दिइने तालीममा वृद्धि गरेको छ ।
एजेन्सी
