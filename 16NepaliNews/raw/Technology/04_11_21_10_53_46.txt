अमेरिकी राष्ट्रपति डोनाल्ड ट्रम्पले अमेरिकामा साइबर हमलाको खतरा औंल्याँउँदै राष्ट्रिय संकलटकालको घोषणा गरेको छ ।विविसीका अनुसार, उनले एक कार्यकारी आदेश जारी गरेर सो घोषणा गरेका हुन् ।राष्ट्रपति ट्रम्पको यो कदमलाई विश्लेषकहरुले चिनियाँ टेलिकम कम्पनी हुवावेविरुद्ध परिलक्षित कडा कदमको रुपमा व्याख्या गरेका छन् ।हुवावेले टेलिकमको आवरणमा चीनका लागि जासुसी गर्ने गम्भीर आशंका अमेरिकाले गर्दै आएको छ र हुवावेविरुद्ध विश्वव्यापी रुपमै युद्धस्तरमा अभियान छेडिरहेको छ । अमेरिकी आशंकाअनुसार, हुवावेले टेलिकम सेवाको आवरणमा अमेरिकाबाट  गोप्य सूचनाहरु चोरी गरिरहेको छ ।त्यसो त राष्ट्रपतिको कार्यकारी आदेशमा चाहिँ राष्ट्रिय सुरक्षामा खतरा पार्ने विदेशी टेलिकम कम्पनी यही हो भन्ने खुलाइएको छैन । तर सबैले अमेरिकाको यो पछिल्लो कदम हुवावेकै विरुद्ध हो भनेर ढुक्कका साथ भन्न थालेका छन् । राष्ट्रपति ट्रम्पले उक्त आदेश जारी गरेपछि अब अमेरिकाम विदेशी टेलिकम सेवाहरुको उपयोगमा प्रतिबन्ध लागेको छ ।