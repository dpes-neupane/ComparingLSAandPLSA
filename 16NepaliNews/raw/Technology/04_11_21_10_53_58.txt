 जापानी वैज्ञानिकहरुले मानव इतिहासमै पहिलो पटक एस्टेरोइड अर्थात् क्षुद्रग्रहमा कृत्रिम खाल्डो (artificial crater) खन्न सफलता प्राप्त गरेका छन् । यसले हाम्रो सौर्यमण्डल कसरी बन्यो भन्नेबारे अनुसन्धान गर्ने दिशामा नयाँ ढोका खोलेको छ ।जापानको स्पेस एजेन्सीले वैशाख १२ गते उक्त जानकारी दिएको हो ।जापानको हायाबुसा २ नाम गरेको अन्तरिक्ष यानले पृथ्वीबाट नजिकै रहेको तथा पृथ्वीको लागि खतरनाक मानिएको र्युगु (Ryugu) नाम गरेको क्षुद्रग्रहमा विस्फोटन गरेर सो खाल्डो खन्ने सफलता प्राप्त गरेको थियो । यो कार्यमा प्राप्त सफलताले पृथ्वीमा जीवनको उत्पत्ति कसरी भएको थियो भन्नेबारेमा पनि थप अनुसन्धान गर्ने दिशामा नयाँ ढोका खोल्ने विश्वास गरिन्छ ।जापानी अन्तरीक्ष एजेन्सी (JAXA) का हायाबुसा२ परियोजनाका म्यानेजर युइची त्सुदाले क्षुद्रग्रहको सतहबाट १७ सय मिटरमाथि रहेको सो यानले खाल्डो खन्ने सफलता प्राप्त गरेको पुष्टि गर्दै जानकारी दिएका हुन् । उनले क्षुद्रग्रहमा खाल्डो खन्न जापानले हासिल गरेको उपलब्धिलाई ठूलो सफलता भनेका छन् ।गत फेब्रुअरी महिनामा हायाबुसा २ ले उक्त क्षुद्रग्रहको सतहमा छोएर गोली प्रहार गरी धुला संकलन गरेको थियो भने पछि अलि माथि अडिने स्थानमा रहेर विस्फोटन गरेको थियो ।उक्त यानले पठाएको चित्रमा सो क्षुद्रग्रहमा १० मिटर व्यासको खाल्डो बनेको प्रष्टसँगै देख्न सकिन्छ ।त्यसरी खाल्डो खनिएको क्षुद्रग्रहको भाग चट्टानले बनेको बताइएको छ ।क्षुद्रग्रहमा ४.६ अरब वर्षपहिले सौर्यमण्डल बन्दाखेरिदेखि नै जैविक पदार्थ तथा पानी रहेको वैज्ञानिकहरु विश्वास गर्छन् ।२७० मिलियन अमेरिकी डलर खर्च गरी यो परियोजना सन् २०१४ को डिसेम्बरमा शुरु भएको थियो । उक्त यान उक्त क्षुद्रगहबाट संकलित नमूनासहित सन् २०२० मा फर्कने छ ।