ठूलो स्वरमा बोल्दा मुखबाट उत्पादन हुने छिटा अन्य व्यक्तिमा कोरोना भाइरस सार्नका लागि पर्याप्त हुने एक अध्ययनले देखाएको छ । यसअघिको अनुसन्धानले मुखबाट निस्कने १ मिलिलिटर छिटामा झन्डै ७० लाख कोरोना भाइरसको कपी हुने जनाएको थियो । नयाँ अनुसन्धान गर्ने वैज्ञानिकहरु ठूलो स्वरले बोलेका बेला केवल १ मिनेटमा १ हजारभन्दा धेरै भाइरसयुक्त छिटा बाहिर निस्कनसक्ने बताउँछन् । नेशनल एकेडेमी अफ साइन्सेसको जर्नलमा उनीहरुको खोजी प्रकाशित भएको छ । यस खोजी अनुसार त्यसरी बाहिर आएका बाछिटा हावामा ८ मिनेट वा त्यसभन्दा लामो समय पनि रहनसक्छन् । रुघाखोकी र सिंगानबाट कोभीड–१९ कोरोना भाइरस सर्नसक्छ भन्ने राम्ररी थाहा भइसकेको छ । अहिलेको अध्ययनले भने लक्षण नदेखिएका वा लक्षण देखिने चरणमा रहेका संक्रमितले बिरामी महसुस नगरेपनि भाइरस फैलाउनसक्ने विषयमा जोड दिएको छ । ‘सार्स–कोभ २ बाट संक्रमित तर लक्षण नदेखिएका व्यक्तिले बोल्दा बाहिर निस्कने छिटा भाइरस संक्रमणका लागि संभावित माध्यम हुनसक्छ,’ अनुसन्धानकर्ताहरुले लेखेका छन् । ठूलो स्वरमा बोल्दा ठूलै संख्यामा छिटाहरु बाहिर निस्कन्छन् भन्ने पनि अध्ययनले देखाएको छ, यद्यपी अनुसन्धानकर्ताले यो पनि ध्यानमा राखेका छन् – ‘सामान्य बोलीचाली गर्दा पनि सीमित वातावरणमा हावामार्फत भाइरस फैलने ठूलो संभावना छ ।’अमेरिकी रोग नियन्त्रण तथा रोकथाम महाशाखा (सिडिसी) ले भर्खरै वासिङटन राज्यमा भजनको अभ्यासबाट यस्तै अनुसन्धान गरेको थियो । ६१ जना सहभागीमा अनुसन्धान गर्दा ३३ जना कोरोना पोजेटिभ पाइए भने अन्य २२ जनाको अवस्था शंकास्पद थियो ।‘गीत गाउँदा बाछिटाहरु बाहिर निस्किएपछि यसैको माध्यमबाट संक्रमण फैलन योगदान पुगेको हुनसक्छ, ठूलो आवाजले यसमा थप असर पु¥याएको छ,’ सिडिसीको रिपोर्टमा भनिएको छ ।  नयाँ अनुसन्धानका अनुसार बोल्ने क्रममा मुखबाट छिटाहरु हावामा निस्किएपछि घटेर वास्तविक आकारको २० देखि ३४ प्रतिशतमा सीमित रहन्छन् । यसले उनीहरुको भूइँमा झर्ने गतिलाई कम गरिदिन्छ, अर्थात् यस्ता छिटाहरु हावामा केही मिनेटसम्म रहनसक्छन् । विभिन्न राज्यहरुले लकडाउन खुुकुलो गर्दै व्यापार फेरि सुचारु गर्ने र केही सामाजिक भेला गर्ने अनुमति दिइरहेका बेला यस्तो खोजी बाहिर आएको हो । अमेरिकामा केही क्षेत्रमा मास्क लगाएका मानिसको भीडले सामाजिक दूरीको निर्देशिका तोडिरहेको छ, सले कोरोना महामारी आउनसक्ने चिन्ता बढाएको छ । ‘हामीले वैज्ञानिक रुपमा लकडाउन खोल्ने काम गरेका छैनौं,’ सिडिसीका पूर्व निर्देशक डाक्टर थोमस फ्राइेनले भने, ‘राजनीतिक निर्णय, सिद्धान्त र सर्वसाधारणको दबाबका आधारमा हामीले लकडाउन खोल्दैछौं र मलाई लाग्छ यसको अन्त्य निकै खराब हुनेछ ।’