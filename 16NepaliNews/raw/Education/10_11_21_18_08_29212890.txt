

 

देवराज पन्त

मकवानपुर। आगामी मंसिर २१ गते हुने आसन्न प्रतिनिधि तथा प्रदेश सभा निर्वाचनका लागि मकवानपुरका मतदाताहरु मतदाता शिक्षा नहुँदा आफनो मतको सदुपयोग नहुने भन्दै चिन्तित बनेका छन् । निर्वाचन आयोग मार्फत दिने मतदाता शिक्षा कार्यकर्ता अझै पनि सबै ठाउँमा नपुग्दा स्थानीयले मत कसरी हाल्ने भन्ने चिन्तामा मात्र परेका छैनन् कि आफनो मत बदर हुने भन्दै रुष्ट भएका छन् । 
मकवानपुर सदरमुकाम हेटौडाको सीमा जोडिएको आमभञ्ज्याङ्गका स्थानीय बासीले मतदान कसरी गर्ने भन्ने अझै थाहा छैन । सदरमुकाम नजिकै भएपनि अहिले आम भञ्ज्याङकै मात्र होईन जिल्लाका अधिकांश स्थानमा मतदाता शिक्षा कार्यकर्ता पुग्न नसक्दा स्थानीयले मतदान कसरी गर्ने भन्ने अझै अन्योलमा छन् । ५ वर्षपछि आफुले खोजेको उम्मेद्वारलाई मतदान गर्न लालायित भएका मतदाताहरु मतदाता शिक्षाको अभावमा आफनो मत खेर जाने चिन्ताले यतिबेला आक्रान्त भएका छन् ।
करीब १ महिना अघिबाट मतदाता शिक्षा कार्यकर्ता परिचालन भए पनि निर्वाचन हुने दिन नजिकै आईसक्दा समेत निर्वाचन कार्यालयकै नजिकका गाउँपालिकामा समेत मतदाता शिक्षा कर्मचारी, कार्यकर्ता पुगेका छैनन्, । मतदाताहरुमा मतदाता शिक्षा नपुगेको भन्दै निराशा छाइरहेको बेला जिल्ला निर्वाचन मकवानपुरका निर्वाचन अधिकृत गोविन्द प्रसाद पौडेल भने मतदाता शिक्षा केही स्थानमा छुटेको भए पनि सबै स्थानमा पुगेको दाबी गर्दछन् ।
गत बैशाख ३१ मा भएको स्थानीय निकायको निर्वाचनमा निक्कै मत बदर रहेको अवस्थालाई मध्यनजर गर्ने हो भने, यस पटक पनि बदर मतको संख्या बढी हुने सम्भावना मकवानपुरमा रहेको छ । मतदाता शिक्षा दिनु दलहरुको पनि कर्तव्य हो, तर राजनैतिक दल समेत चुनाबी एजेण्डा, विकासका आश्वासन मात्रै बोकेर गाउँ गाउँ जान्छन् तर आफ्ना मतदातालाई मत हाल्न सिकाउने विषयमा कुनै चासो नदिदा पनि यस्तो अवस्था आएको हो ।
कूल ३ सय २४ मतदान केन्द्रमा ३ लाख २० हजार मतदाताले मतदान गर्दै गर्दा उत्साहित हुने समयमा निराशा हुनु कदापी सही होइन । त्यसैले जिल्ला निर्वाचन कार्यालयले छुटेका गाउँपालिकामा तत्काल मतदाता शिक्षा दिएर जिल्लाको बदर मत घटाउनेतर्फ सोच्नु पर्ने देखिन्छ ।

 