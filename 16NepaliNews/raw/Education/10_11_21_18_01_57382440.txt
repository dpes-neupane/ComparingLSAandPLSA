

 

दीपक भट्ट,

रामेछाप । जिल्लाको पुरानो सदरमुकाम रामेछापमा रहेको श्री माध्यमिक विद्यालय भंगेरी र शिक्षा विकास तथा समन्वय इकाई रामेछापको लापर्वाहीले उक्त विद्यालयका ५ जना विद्यार्थीको भविष्य अन्यौलमा परेको छ । 
माध्यमिक विद्यालय भंगेरीले चालु शैक्षिक सत्रवाट कक्षा ९ मा भर्ना लीएर गत असार महिनामा त्रैमासिक परीक्षा समेत दिइसकेका ५ जना विद्यार्थीलाई पुनः कक्षा ८ मै झारिदिएपछि ती विद्यार्थीहरुको भविष्य अन्यौलमा परेको हो । विद्यालयको लापरवाहिका कारण लाज लाग्ने अवस्था सृजना भएपछि आफुहरु विद्यालय जान छाडेको उनीहरुले बताएका छन् ।
विद्यालयको रिजल्टका आधारमा कक्षा ९ मा ४ महिना पढिसकेका पाँच जना विद्यार्थीलाई विद्यालयले फेल भएको भन्दै कक्षा ८ मै झारिदिएपछि विद्यार्थीहरु विद्यालय नै जान छोडेका हुन् । कक्षा ९ मा ४ महिना पढिसकेकाले अब कक्षा ८ मा पढ्न जाँदा लाज हुने भएकाले पढाई नै छोडेको पीडित विद्यार्थी मिना तामाडले बताईन् ।
उनले भनिन्– ‘विद्यालयले यति निर्लज्ज काम गर्ला भनेर त हामिले कल्पना सम्म पनि गरेका थिएनौ । कारण हामिलाई सदाका लागि सिद्दयाउने काम गरियो ।’ जसले गर्दा आफु लगायतका सवै जना साथिहरुले विद्यालय छाड्न वाध्य भएको मिनाको भनाई रहेको छ ।
शिक्षा विकास तथा समन्वय इकाईले ग्रेडिङ प्रणालीको बारेमा समयमै जानकारी नदिएकाले समस्या आएको विद्यालयका प्रधानाअध्यापक ढुंण्डिीराज वख्रेलको आरोप छ । १.६९ जिपिए आएका विद्यार्थीलाई माथिल्लो कक्षामा भर्ना गरेको पनि प्रअले स्वीकार गरेका छन् ।
घटनाका वारेमा वडा नं ९ का वडा अध्यक्ष चन्द्र वहादुर श्रेष्ठले पनि विद्यालयको व्यवहारका कारण विद्यार्थी त्यो अवस्था पुगेको वताए । माथिल्ला कक्षामा अध्ययन गरिरहेको विद्यार्थीलाई तल्लो कक्षामा झार्नु न्यायोचित कुरा नहुने उनको भनाई छ ।
यस विषयमा शिक्षा विकास तथा समन्वय इकाई रामेछापका प्रमुख मुकुन्दकेशरी पोखरेलले भने प्रतिक्रिया दिन चाहेनन् । उनले भने मिडियामा आएपछि भाइरल हुने भएकोले यसवारेमा विद्यालय संग वुझेपछि मात्र वोल्ने जानकारी दिए ।

 