

 
तेह्रथुम । जिल्लाको आठराई गाउँपालिका–४, इवामा रहेको रन्दल आधारभूत विद्यालय अंग्रेजी माध्यमको पठनपाठनमा अब्बल बन्दै गएको छ । 
विद्यार्थी अभावले संकटमा परेको यो विद्यालयमा अंग्रेजी माध्यमको पढाइ सुरु भएपछि अहिले विद्यार्थीको खचाखच छ । कक्षा ८ सम्म पढाइ हुने विद्यालयमा अहिले कक्षा ५ सम्म अंग्रेजी माध्यमबाट पठनपाठन हुन थालेको छ । विद्यालयले कक्षा नर्सरीदेखि कक्षा ८ सम्म अंग्रेजीबाट पठनपाठन गर्ने लक्ष्य लिएको छ । अक्षयकोष संकलन गरी अंग्रेजी पठनपाठननिम्ति विद्यालयले व्यवस्थापन गरेको हो ।
विद्यालयमा अंग्रेजी माध्यम र कम्प्युटर शिक्षा सञ्चालनमा आएपछि विद्यार्थीको आकर्षण बढ्दो छ । यसलाई थप व्यवस्थित गर्न गतवर्ष विद्यालयले अक्षयकोष संकलन अभियान चलाएको थियो ।
विद्यालयले २५औं वार्षिक उत्सव तथा अभिभावक दिवस एवं रजत महोत्सवको अवसरमा ४६ लाखभन्दा बढी रकम संकलन गरेको छ । विद्यालयमा ५ सयभन्दा बढी दाताले अंग्रेजी माध्यम र कम्प्युटर शिक्षा व्यवस्थापननिम्ति अक्षयकोष स्थापना गरेको प्रअ जयप्रकाश इङ्नामले बताउनु भयो ।

उक्त अक्षयकोषको ब्याजबाट अंग्रेजी माध्यमको पठनपाठन र कम्प्युटर शिक्षालाई व्यवस्थित गरिँदै आएको छ । विज्ञान–प्रविधिमा विद्यार्थीको आधारभूत सैद्धान्तिक र व्यवहारीक ज्ञान हुनु जरुरी भएकाले विद्यालयमा कम्प्युटर शिक्षा सञ्चालन गरिएको प्रअ इङ्नामले बताउनुु भयो । शैक्षिक सत्र ०७० देखि नै विद्यालयले २ हजार ८ सय वाटको सोलार प्रविधि जडान गरी विद्यालयमा आधाभूत कम्प्युटर कक्षा सञ्चलानमा ल्याएको छ ।
उच्च प्रतिस्पर्धाको समयमा विद्यार्थी जुनसुकै ठाउँमा प्रतिस्पर्धामा योग्य बनाउने अभिप्राय र अंग्रेजी भाषाको विश्वव्यापीकरणकासाथै अभिभावकको अंग्रेजी माध्यमप्रति आकर्षणलाइै सम्बोधन गर्न शैक्षिक सत्र ०७१ देखि अंग्रेजी माध्यमबाट पठनपाठन सुरु गरिएको विद्यालय व्यवस्थापन समिति अध्यक्ष खड्कप्रसाद इङ्नामले बताउनुु भयो ।
विद्यालयको आन्तरिक स्रोत कमजोर भएकाले विद्यालयले स्तर उकास्न पनि अक्षयकोष अभियान चलाएको थियो । अहिले सोही कोषबाट विद्यालय चालउन र विद्यार्थीलाई अब्बल शिक्षा दिन सहज भएको विद्यालयले जनाएको छ ।

 