

 
सुवास लामिछाने
पर्वत, २६ पुष । शिक्षाको विकास बिना कुनै पनि क्षेत्रको विकास नहुने फलेवास नगरपालिकाका नगर प्रमुख पदमपाणी शर्माले बताउनुभयो । फलेवास नगरपालिका वार्ड नं. ९ भंगरामा वृहत शैक्षिक अन्तरक्रिया कार्यक्रममा बोल्दै उहाँले नगरपालिकाले शैक्षिक विकासमा विशेष जोड दिएको बताउनुभएको हो ।  

कानूनले स्थानीय तहलाई विद्यालय सञ्चालनको अनुमति, अनुगमन, स्थानीय पाठ्यक्रम निर्माण लगायतका अधिकार दिइएकाले नगरपालिकाभित्रका सबै विद्यालयको शैक्षिक स्तर वृद्धिमा नगरपालिका गम्भीर भएर लाग्ने उहाँले बताउनुभयो । 
पछिल्लो समय शिक्षा आर्जनलाई रोजगार या आम्दानीसँग मात्रै जोडिएको बताउँदै शिक्षाले आम मान्छेको सोचाइमा परिवर्तन गर्नुपर्ने उहाँको भनाइ थियो । शर्माले शिक्षाको गुणस्तर सुधार गर्न सवैभन्दा पहिला शिक्षक नै तयार हुनुपर्ने बताउनुभयो । 
शिक्षकले आफ्नो बाह्य र आन्तरिक व्यक्तित्व सुधार गरी आत्मविश्वासका साथ विद्यालय प्रवेश गरेमा शिक्षामा तत्काल सुधारका लक्षण देखापर्ने उहाँको तर्क थियो । फरक प्रसंगमा बोल्दै शर्माले जनप्रतिनिधि सबैको साझा भएको बताउँदै फलेवास नगरपालिकाले सबैको अपनत्व हुने गरी विकास निर्माणमा जोड दिएको बताउनुभयो ।
 नगरमा उचित नियम योजनामा बनाएर निश्चित समयमै कार्य सम्पादनमा जोड दिएको शर्माले बताउनुभयो ।उहाँले क्लिन फलेवास ग्रीन फलेवास अभियान नगरको बहुआयामिक योजना भएको बताउनुभएकाे छ ।
 फलेवास नगरपालिका ९ भंगराका वाड अध्यक्ष गंगाधर शर्माले आफू वाड अध्यक्ष निर्वाचन भएपछि वाडमा भएका विद्यालयमा उल्लेखनिय परिवर्तन भएको बताउनुभयो । सामाजिक क्षेत्रमा क्रियाशिल पर्वत भंगरा पोखरा सम्पर्क समाजको आयोजनामा उक्त कार्यक्रम सम्पन्न भएको हो ।

 