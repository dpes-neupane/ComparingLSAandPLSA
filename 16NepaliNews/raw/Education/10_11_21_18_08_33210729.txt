

 

गोविन्द कुवँर

संघीय संरचना लागु गर्ने महत्वपूर्ण निर्वाचनको पहिलो चरण सकिएको छ । अब मुलुक दोस्रो चरणको निर्वाचनमा पनि होमिसकेको छ । मत बदरको समस्या समाधान गर्न निर्वाचन आयोगले अर्बौं रकम खर्चेको छ, तर पनि मतदाताको मतदाता शिक्षा नपाएको गुनासो आउन कम भएको छैन । अछाममा पनि उस्तै समस्या रहेको छ । कसरी मतदान गर्ने अछामका स्थानीयले अझै जानकारी पाएका छैनन् । 
दोस्रो चरणमा निर्वाचन हुने अछाममा मतदान गर्ने महिलाको संख्या बढी रहेको छ । पुरुष मतदाता कामको सिलसिलामा भारत जान थालेपछि महिलाको संख्या बढेको देखिएको हो । उनीहरुलाई मतदान कसरी गर्ने अझै जानकारी छैन । मतदाता शिक्षा समेत नपुगेपछि उनीहरुमा अन्योल बढेको हो ।
अछाममा मतदाता शिक्षाको प्रभावकारीता नभएपछि मत बदर बढ्ने देखिएको छ । जिल्ला निर्वाचन कार्यलय अछामले मतदान शिक्षाका लागि कर्मचारी गाँउगाँउमा पठाए पनि कर्मचारीहरु गाँउ गाँउमा अझै पुगेका छैनन् । मतदाता शिक्षा मतदातासम्म पुग्न नसक्दा स्थानीय महिला मात्र होईनन् अछामका पुरुष मतदाताहरुलाई समेत कसरी मतदान गर्ने भन्ने अझै थाहा छैन । मत पत्र र मतपत्रका कसरी मतदान गर्ने भन्ने चिन्ता स्थानीय मतदाताहरुलाई पर्न थालेको छ । मतदाता शिक्षा पुग्न नसक्दा स्थानीय अन्यौलमा छन् ।
मतदाता शिक्षा गाँउसम्म पुग्न नसक्दा स्थानीय राजनितिक दलले आफूअनुकुलको मतदाता शिक्षा सिकाएको स्थानीयको भनाई छ । जसले गर्दा स्वच्छ मतदान हुनेमा आशंका गर्न थालिएको छ । निर्वाचन कार्यालय अछामले जिल्लाका १ सय ९७ निर्वाचन केन्द्रमा आफ्ना कर्मचारी खटाएको र मतदानशिक्षामा सुधार भैरहेको दाबी गरेको छ ।
निर्वाचन कार्यालयको दाबी आफ्नो ठाउँमा रहेपनि गाउँमा मतदाता शिक्षा नपुग्दा मत बदर बढ्ने संकेत देखा परेको छ । अब निर्वाचन आउन दश दिन मात्र बाँकी रहँदासम्म मतदाता शिक्षाको पहुँच गाउँ गाउँसम्म नपुग्दा निर्वाचन कार्यालयको कार्यशैलीमा स्थानीयलेनै प्रश्न उठाउँन थालेका छन् ।

 