

 
सुवास लामिछाने
पर्वत, २५ माघ । राष्ट्रियसभाका अध्यक्ष गणेशप्रसाद तिमिल्सिनाले मुलुकले आर्थिक समृद्धि हासिल गर्नका लागि स्वरोजगार बनाउने व्यावसायिक शिक्षा अहिलेको आवश्यकता भएको बताउनुभएको छ। 

पर्वतको कुस्मबजारस्थित गुप्तेश्वर बहुमुखी क्याम्पसको २८ औँ बार्षिकोत्सव तथा २६ औँ साधारणसभाको उद्घाटन गर्दै अध्यक्ष तिमिल्सिनाले युवालाई स्वरोजगार बनाउन सक्ने व्यावसायिक शिक्षाबाट मात्रै मुलुकले समृद्धि हासिल गर्न सक्ने बताउनुभएको हो ।

उहाँले स्नातक र स्नातकोत्तर पढेपनि रोजगारी पाउन नसकेर विदेशमा भाडाँ माझ्न जानुपर्ने बाध्यताको अन्त्य गर्नु अहिलेको आवश्यकता हो भन्नुभयो । ‘अहिले बर्षेनी लाखौं युवाहरु उच्च शिक्षा हासिल गरेर श्रमबजारमा प्रवेश गरे पनि रोजगारी पाउन सकिरहेका छैनन्’ अध्यक्ष तिमिल्सिनाले भन्नुभयो ‘युवाहरुलाई स्वदेशमै रोजगार बनाउन सक्ने व्यावसायिक शिक्षा दिने शैक्षिक संस्थाहरुको खाँचो मुलुकका लागि छ ।’
तीन दशक अघिसम्म पढेलेखेका युवाहरुले रोजगारी पाउन कठिन नभएपनि अहिले शिक्षक र कर्मचारी बनेर मात्रै बन्न खोजेर सबै रोजगार बन्न नसकिने धारणा अध्यक्ष तिमिल्सिनाको थियो । आफैले व्यवसाय गरेर अरु धेरैलाई रोजगार बनाउनका लागि पनि व्यावसायिक शिक्षाको आवश्यकता रहेको कुरामा उहाँले जोड दिनुभयो ।
अहिले मुलुकका धेरै सामुदायिक क्याम्पसहरु न्युन विद्यार्थी संख्या र आर्थिक अभावमा गुज्रदै गएको चर्चा गर्दै समय अनुकुलको शिक्षा दिने र शिक्षकहरु खुल्ला प्रतिष्पर्धाबाट छान्ने हो भने पनि धेरै समस्या समाधान हुने उहाँको भनाइ छ । क्याम्पसहरुमा विद्यार्थी संगठनहरुकाबीचमा मित्रबत प्रतिष्पर्धा हुनु जायज भएपनि क्याम्पस सञ्चालकहरुले राजनीति गर्दा यस्ता संस्थाहरु धारसायी बन्दै गएकोमा उहाँले चिन्ता ब्यक्त गर्नुभयो ।
‘क्याम्पस सञ्चालकहरुले शिक्षक छनौटदेखि सबै कुरामा राजनैतिक आँखाले हेर्न थालेपछि यस्ता संस्थाहरु धारसायी बनेर जान्छन’ उहाँले भन्नुभयो ‘स्वच्छ र दिगो शैक्षिक वातावरणका लागि शिक्षकको छनौट पनि खुल्ला प्रतिष्पर्धाबाट हुन जरुरी छ’ । उहाँले फरक प्रशंगमा बोल्दै आफनो कार्यकालभित्र पर्वतका ७ वटै पालिकाका ६२ वटै वडा सम्म पुग्ने सडकलाई पक्की गरेरै छाड्ने प्रतिबद्धता जनाउनुभयो । 
कुस्माबजारलाई ज्ञादीसंग जोड्न झाप्रेबजर र बलेवासंग जोड्न कल्लेरीमा मोटरेबल पुल बन्न लागेको जानकारी दिँदै सडकको सहज पहुँच भएपछि कुस्माबजारलाई शैक्षिक हबको रुपमा बिकास गर्न पनि सहयोग पुग्छ भन्नुभयो । संविधानसभाका सदस्य अर्जुनप्रसाद जोशीले पनि शैक्षिक संस्था राजनीतिबाट मुक्त हुनुपर्ने कुरामा जोड दिनुभयो । ‘शैक्षिक संस्थामा बसेर राजनीति गर्ने र शैक्षिक संस्थालाई पूर्वाग्रह राखेर हेर्ने दुबै अतिबादी हुन ’ उहाँले भन्नुभयो ‘राजनीति भन्दामाथि राखे मात्रै शैक्षिक संस्थाको बिकास र उन्नती सम्भव छ । 
गुप्तेश्वर क्याम्पसका संस्थापक अध्यक्ष समेत रहनुभएका जोशीले गुप्तेश्वर क्याम्पसले दश जोड २ कक्षा हटाएकै कारण विद्यार्थी संख्या कम हुन पुगेको बताउँदै आफूले संस्थामा राजनीति नहोस भनेर छिट्टै पद छाडेको दाबी पनि गर्नुभयो । बिभिन्न प्रतियोगितामा बिजयी बिद्यार्थीहरुलाई पुरस्कृत पनि गरिएको थियो ।

 