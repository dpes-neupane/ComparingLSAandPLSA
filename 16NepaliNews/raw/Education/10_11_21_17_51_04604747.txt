

 
रिदम सिंह 
बझाड , ७ पुष । बझाङ जिल्लाको छविसपाथिभेरा गाउँंपालिकाले कक्षा ८,९ र १० को अर्ध बार्षिक परीक्षा गाउँपालिका स्तरीय गर्ने निर्णय गरेको छ । विद्यालयको कार्यसम्पादनको गुणस्तर मापन गर्न र शिक्षा क्षेत्रको सुधार गर्नका लागि आवश्यक नीति तर्जुर्मा गर्न गाउँंपालिकाले यस्तो निणर्य गरेको बताइएको छ ।  

‘विद्यालयहरुले आफै परीक्षा सञ्चालन गर्ने, आफै उतरपुस्तिका जांँच गर्ने, आफै नतिजा प्रकाशन गर्ने अहिलेको प्रणालीप्रति गाउँंपालिकाले समस्या देखेको छ’ गाउँपालिका अध्यक्ष अक्कल बहादुर धामीले भन्नुभयो ‘यसो हुँदा शिक्षण सिकाई प्रक्रिया प्रभावकारी हुन सकेको छैन । गाउँपालिकाको शिक्षाको अवस्था झन् झन् विग्रन थालेकोले हामीले यो निर्णय गरेका हौ ।’ 

अध्यक्ष धामीले गाउँंपालिका स्तरीय परीक्षा हुन थाले पछि विद्यालयबीच शैक्षिक सुधारका लागि प्रतिष्पर्धा हुने विश्वास समेत व्यक्त गर्नुभयो । 

सात वटा केन्द्र र १६ वटा विद्यालयका करिब १ हजार ५ सय विद्यार्थी सहभागी हुने परीक्षा सञ्चालन र व्यवस्थापनका लागि गाउँपालिकाले ३ लाख रकम समेत विनियोजन गरेको उहाँको भनाइ छ । 
गाउँंपालिका स्तरीय परीक्षा सञ्चालन गर्ने निणर्य गर्नुको अर्काे कारणबारे बताउँदै वडा नं २ का वडा अध्यक्ष तथा गाउँ शिक्षा समितिका अध्यक्ष विकास कमार अयडीले भन्नुभयो ‘विद्यालयले मनपरि परीक्षा शुल्क असुल्न थालेकै कारण कतिपय निम्न आर्थिक अवस्थाका विद्यार्थीहरुले विचैमा पढाई नै छोड्ने गरेको पाइयो । 
विद्यार्थी संख्या कम भएका विद्यालयहरुले त आधारभुत प्राथमिक कक्षाका विद्यार्थीहरुबाट समेत चर्काे परीक्षा शुल्क असुल्ने भएका कारण धेरै समस्या उत्पन्न भएको हाम्रो अध्ययनले देखायो । अब गाउँंपालिका स्तरीय परीक्षा सञ्चालन हुने भए पछि यस्ता समस्याहरु स्वतः समाधान हुने छन् ।’
विद्यार्थीले परीक्षा शुल्क तिर्न नपर्ने गाउँंपालिकाको निर्णय अत्यन्तै प्रसंशनीय र गरीब तथा विपन्न जनताको हितमा भएको विद्यार्थी तथा अभिभावकहरुले प्रतिक्रिया दिएका छन ।
‘गांउपालिकाको यो निर्णयले यहांको शिक्षा क्षेत्रमा निकै ठूलो परिर्वतन ल्याउने आशा छ’ स्थानीय लोकेन्द प्रकाश गिरीले भन्नुभयो ‘गाउँपालिकाका सबै विद्यालयको गुणस्तरको अनुगमन सबैले गर्न सक्ने खालको वातावरण तयार त हुने नै छ । 
परीक्षा शुल्क तिर्न नसकेर पढाई छोड्नु पर्ने बाध्यताबाट गरीब परिवारका विद्यार्थीहरुले मुक्ति पाउने छन ।’ गाउँपालिकाले परीक्षाको लागि प्रश्नपत्र तयार गर्ने, परीक्षा संचालन गर्ने, उत्तरपुस्तिका जांँच गर्ने लगायतका तयारी पूरा गरिसकेको बताउदै गाउँंपालिकाका गाउँ शिक्षा समितिका अध्यक्ष विकास कुमार अयडीले यसपछि ६, ७, ८, र ९ को बार्षिक परीक्षा पनि गाउँपालिका स्तरीय गरिने जानकारी दिनुभयो । 

 