

 
घनश्याम मिश्र 
जनकपुर , २९ मंसिर । जनकपुरमा एउटा यस्तो विद्यालय छ जहां विद्यार्थीलाई पढ़ाई भन्दा बढ़ी खेल्ने बानी बसाउँनलाई नै जोड दिइन्छ त्यो विद्यालयको नाम हो “खेल्दै सिक्ने क्रम“ विद्यालयको नाम पनि अन्य विद्यालय भन्दा फरक छ ।  
जनकपुर ७ जानकीनगरमा अवस्थित त्यो विद्यालयको लागि आर्थिक पाटो जनकपुरधाम उप महानगरपालिकाले सहजीकरण गर्ने गर्छ । 

विद्यालयको प्रविधि खर्च भन्ने अन्तर्राष्ट्रिय गैर सरकारी संस्था यूनिसेफले हेर्छ भने अध्ययन अध्यापन गराउने शिक्षक शिक्षिकाको मासिक तलब उपमहानगरले नै उपलब्ध गराउने गर्छ ।
पिछडिएका समुदायका मुसहर, डूम, मेस्तर, मुश्लिम र केहि साहूजी जातिका विद्यार्थी यस विद्यालयमा पढ्ने गर्छन । अहिले यस विद्यालयमा जम्मा ८० जना छात्र छात्रा अध्ययन गर्ने गर्दै आएका छन् । 
विद्यार्थीलाई पढाउन दुइ जना शिक्षिकालाई नियुक्ति गरिएको छ । दुइ शिक्षिकालाई जनही पन्ध्र हजार तलब दिने गरिएको शिक्षिका प्रियंका साह बताउनुहुन्छ ।
यस विद्यालयको लागि घर मैं वस्ने, विद्यालय जान नमान्ने र पढ़ाईमा कमजोर रहेका विद्यार्थीलाई लक्षित गरेर घरबाट विद्यार्थी लिन जाने गरेको वडा नम्बर ७ का अध्यक्ष जानकी राम साह बताउनु हुन्छ । 

 यस्तो विद्यालय जनकपुरको प्रत्येक वार्डमा हुनु पर्ने उहाँको तर्क छ । यहां पढ़ाई मात्र नभइ खाजा र खेल दुबै हुने गरेको कारण पनि विद्यार्थीहरुको रुचीमा यो र यस्ता विद्यालय रहने गरेको वडाध्यक्ष साहले न्यूज २४ लाई बताउनु भयो । 
यता सामुदायिक विद्यालय खेल्दै सिक्ने केन्द्रमा कार्यरत शिक्षिका प्रियंका साहले स्कुल जान नमान्ने विद्यार्थीलाई नै लक्षित गरेर विद्यार्थीलाई यस विद्यालयमा ल्याउने गरिएको बताउनुभयो । जनकपुरधाममा विपन्न , गरीव र असहाय विद्यार्थीहरुलाई लक्षित गरेर जम्मा २ वटा वार्डमा यस्ता विद्यालय सञ्चालन गरिएको छ । 

जनकपुरको वडा नम्बर ७ मा एउटा सानो कार्यालय र एउटा कक्षा कोठा रहेको एक तल्ले दुई कोठा भएको केन्द्र सञ्चालनमा रहेको छ भन्ने वडा नम्बर ११ मा पनि यस्तो विद्यालय सञ्चालनमा रहेको छ ।
झन्डै आठ महिना अघिदेखि सञ्चालनमा रहेको यो विद्यालयमा भने विद्यार्थीलाई इच्छा अनुसार खेल खेलाउने र पढाउने गरिन्छ । त्यसपछि मात्र अन्य सामुदायिक विद्यालयमा पठाईने गरिन्छ ।

 