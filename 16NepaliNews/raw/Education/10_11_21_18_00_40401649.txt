

 
 
काठमाडाैँ । राजधानीमा ‘काठमाडौँ भ्याली इन्टरस्कुल आर्ट कम्पिटिसन’ नामक उपत्यकाव्यापी चित्रकला प्रतियाेगिता सम्पन्न भएको छ ।
उपत्यकाभित्रका ५३ वटा विद्यालयको सहभागिता रहेको उक्त प्रतियोगितामा संस्कृति इन्टरनेसनल स्कुलका कक्षा ९ का छात्र गोपेश बाहेती प्रथम भएका छन् ।

त्यसैगरी ब्राइट होराइजन स्कुलका छात्रा रविना थापाले दोस्रो स्थान प्राप्त गरे भने तेस्राे स्थान हिलटाउन इन्टरनेसनल स्कुलका छात्र रोशन महर्जनले हात पारेका छन् ।

यस प्रतियोगिताको टप १० विजेतामध्ये संस्कृति इन्टरनेसनल स्कुलका ६ जना सहभागीले मुख्य स्थान हात पार्न सफल भएका छन् ।
पुष्पसदन आल्मुनियम एसोसिएसनले आयोजना गरेको उक्त चित्रकला प्रतियोगितामा संस्कृति स्कुलबाट सहभागी अन्य टप १० मा पर्न सफल विद्यार्थीमा सिद्धी बाहेती, आयुश नकर्मी, ऋतिका भट्टराई, कृति क्षेत्री, श्रेया भट्टराई रहेका छन् ।

प्रतियोगितामा कक्षा ५, ६ र ७ का विद्यार्थीको एउटा समूह र कक्षा ८, ९ र १० को अर्को समूह निर्माण गरी प्रतिस्पर्धा गराइएकाे थियाे । प्रतियाेगितामा विद्यार्थीहरुले अाअाफ्नाे सृजनात्मक प्रतिभा प्रस्तुत गरे ।
प्रतियोगितामा सहभागी संस्कृति इन्टरनेसनल स्कुलका कला विभाग प्रमुख ईश्वर डंगोलले यस्ता चित्रकलाका प्रतियोगिताले विद्यार्थीमा अन्तर्निहित सिर्जनशील क्षमता बाहिर आउने बताए ।

मुलुकभरका थुप्रै विद्यालयमा कला विषयका प्रशिक्षकको अभाव रहेको कुरा बताउँदै डंगोलले भने, ”सबै विद्यालयमा कला वियषका प्रशिक्षक राखेर विद्यार्थीहरुलाई चित्रकलाको सैद्धान्तिक तथा प्रयोगात्मक दुबै पक्षको तालिम दिन सके सबै विद्यालयका प्रतिभा अगाडि आउन सक्नेछन् । भविष्यमा चित्रकला क्षेत्रको अझै महत्व बढ्ने र यो पेशा व्यवासिक हुनेछ ।”

विद्यार्थीहरुले देशमा बढिरहेका बलात्कारका घटना तथा महिला एव‌ं बालबालिकामाथि हुने हिंसालार्इ मुख्य रुपमा चित्रमार्फत प्रस्तुत गरेका थिए । यस्तै अन्य समसमायिक र सन्देशमूलक तथा व्यंग्य चित्र समेत उनीहरुले सृजना गरे ।
केही उत्कृष्ट चित्रहरु





प्रस्तुति : राजेन्द्र तारकिणी/न्युज २४

 