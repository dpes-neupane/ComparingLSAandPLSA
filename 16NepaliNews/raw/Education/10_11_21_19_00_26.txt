काठमाडौं । स्वतन्त्र विद्यार्थी युनियन (स्ववियु)को निर्वाचनबारे त्रिभुवन विश्वविद्यालय (त्रिवि)ले चासो देखाएको छ । नेपाल विद्यार्थी संघ (नेविसंघ) त्रिभुवन विश्वविद्यालय समितिसँग त्रिविले आगामी जेठ ३० गते स्ववियु निर्वाचन गर्न सहमति जनाएको छ । नेविसंघ त्रिवि समितिले पाँच बुँदे माग राखेर ४८ दिनसम्म गरेको रिले अनसनपछि स्ववियु निर्वाचन गर्नेगरी त्रिवि र नेविसंघबीच ९ चैतमा सहमति भएको थियो । उक्त सहमतिको विद्यार्थी संगठनले स्वागत गरेका छन् ।सत्तारुढ नेकपा एमाले निकट अनेरास्ववियुका अध्यक्ष ऐन महरले स्ववियु चुनाव गराउने कुरा सकारात्मक र स्वागतयोग्य भएको बताए । उनले भने,‘हामीसँग तीन महिना पर्याप्त समय छ । गर्न सकिन्छ,गर्नुपर्छ । हाम्रो सकारात्मक भूमिका हुन्छ । हामी पनि सहभागी हुन्छौं । अरुलाई पनि सहभागी गराउने वातावरण निर्माण गर्ने कुरामा लाग्छौं ।’काँग्रेस निकट नेविसंघका अध्यक्ष राजीव ढुंगानाले आफूहरु सधै स्ववियु चुनावको पक्षमा रहेको बताए । उनले भने,‘त्रिविले चाहेको अवस्थामा स्ववियु चुनाव हुन गाह्रो छैन । नेविसंघ सधैँ स्ववियु चुनावकै पक्षमा छ ।’त्रिविले क्याम्पस प्रमुखको मनमौजीका लागि स्ववियुलाई कमजोर पार्न लागिपरेको उनको आरोप छ । उनले भने,‘स्ववियु नहुँदा हरेक क्याम्पसका प्रमुखहरुले मनोमानी ढंगले काम गर्न पाउँछन् । त्रिविको केन्द्रीय नेतृत्वले आफ्नो मनखुसी काम गर्न पाउँछ । त्यसैले स्ववियुलाई नै कमजोर बनाउन लागिएको छ ।’वर्तमान सरकार पनि त्रिविको चुनाव नगराउन लागिपरेको ढुंगानाको बुझाइ छ । ‘स्ववियु चुनावलाई मिनी जनमतसंग्रह भनिन्छ । अहिले सरकार अलोकप्रिय र असफल छ । सरकारविरुद्धको जनमत त्यहाँ प्रकट हुन्छ भनेर सरकारले चुनाव नगराउन त्रिविलाई दबाब दिइरहेको छ । वर्तमान त्रिवि नेतृत्व पनि राजनीतिक ढंगले अगाडि बढेको अवस्था छ,’ उनले भने ।माओवादी केन्द्र निकट अनेरास्ववियु क्रान्तिकारीका अध्यक्ष रञ्जित तामाङ पनि स्ववियु चुनाव गराउने कुरा सकारात्मक भएको बताउँछन् ।उनले भने,‘स्ववियु निर्वाचन अनिवार्य छ । त्रिविले स्ववियु निर्वाचन चाँडो गराओस् । त्रिविले गराउने स्ववियु चुनाव फेस गर्न अनेरास्ववियु क्रान्तिकारी तयार छ । त्रिविले अनशनरत विद्यार्थीसँग सहमति गरेर स्ववियु निर्वाचन गर्छौं भनेको छ,त्यो राम्रो निर्णय हो । त्रिविले प्रतिबद्धता जनाएजस्तै विश्वविद्यालयको क्यालेन्डरलाई व्यवस्थापन गरेर स्ववियु निर्वाचनको वातावरण बनाओस् ।’तामाङका अनुसार प्रत्येक दुई वर्षमा हुनुपर्ने स्ववियु चुनाव लामो समयसम्म नहुँदा विद्यार्थी आन्दोलन कमजोर भएको छ । कोभिड–१९ जस्तो माहामारीका बेलामा विद्यार्थीलाई सहयोग पुर्याउने निर्वाचित संस्था नहुँदा विद्यार्थीलाई थप समस्या परेको उनले बताए ।उनले भने,‘विद्यार्थी नेतृत्व उत्पादन,लोकतन्त्रको अभ्यास,शैक्षिक,राजनीतिक,राष्ट्रियता र जनजीविकाबारे खबरदारी गर्ने निर्वाचित संस्था नहुँदा समग्र विद्यार्थी आन्दोलन कमजोर बनाएको छ ।’पूर्व र तराईका केही क्याम्पसमा ६२ सालयता निर्वाचन हुन सकेको छैन । ६५ सालमा पनि सबै क्याम्पस र विश्वविद्यालयमा स्ववियु निर्वाचन हुन सकेन । ०७० सालको स्ववियु चुनाव पनि केही क्याम्पसमा मात्र सीमित रह्यो । त्यसपछि ०७३ सालमा त्रिविका आंगिक क्याम्पसमध्ये ३० प्रतिशतमा मात्र स्ववियु चुनाव सम्पन्न भयो । छिटफुट क्याम्पसमा चुनाव भए पनि करिब १२ वर्षदेखि धेरै क्याम्पसमा चुनाव हुन सकेको छैन ।यसका पछाडि त्रिविको उदासिनता र विद्यार्थी संगठनको उद्दण्डता कारक बनेको देखिन्छ । त्रिविले चुनावको घोषणा गरे पनि विद्यार्थी संगठनहरुले क्याम्पसमा तालाबन्दी गर्न उत्रिने गरेको पाइन्छ । ०७६ मा पनि स्ववियु चुनाव अन्तिम समयमा स्थगित भएको थियो । पछि ०७७ फागुनमा चुनाव गराउने तयारी भइरहेका बेला सरकारले ५ पुसमा संसद विघटन गरी आम चुनाव घोषणा गरिदिँदा त्रिवि ब्याक भयोे । तर सर्वोच्च अदालतले ११ फागुनमा संसद विघटनको निर्णय बदर गरिदियो । त्यसपछि नेविसंघले नियमित कार्यतालिका विपरीत भए पनि स्ववियु चुनाव गराउन माग राख्यो । नेविसंघको मागअनुसार आगामी जेठ ३० मा चुनाव गराउने गरी त्रिविले नेविसंघसँग सहमति गरेको छ ।त्यसलाई विद्यार्थी संगठनले सकारात्मक रुपमै लिएका छन् । तर त्यो कति सम्भव र व्यवहारिक भन्ने प्रश्न पनि स्वाभाविक रुपमा उठेको छ । अनेरास्ववियु केन्द्रीय कमिटी सचिवालय सदस्य तथा अनेरास्ववियु त्रिवि कमिटीका पूर्वअध्यक्ष मदन बिष्टले आफू स्ववियु चुनावको पक्षमा भएको बताए ।त्रिविको इमानदार संयोजन र विद्यार्थी संगठनको सहयोग रहे चुनाव हुन समस्या नहुने विष्टको भनाइ छ । उनले भने,‘त्रिविले चुनाव गराउन चाहेमा चुनाव नहुने कुरा छैन । कार्यतालिका घोषणा गर्ने र विद्यार्थी संगठनलाई चुनावमा जानुपर्छ भन्यो भने चुनाव हुन्छ । क्याम्पसमा भर्नालगायतका सबै गतिविधि भइरहेकै छन् । नियमित काम भइरहेकाले समस्या केही छैन । १५ दिनभित्र कार्यतालिका निकालेर चुनाव गराउन सक्छ ।’नेविसंघ त्रिविका अध्यक्ष हरि आचार्य विद्यार्थी संगठन र त्रिविका पदाधिकारीले स्ववियु चुनावका लागि तदारुकता देखाउँदा चुनाव सम्भव भएको बताउँछन् । उनले भने,‘त्रिविका पदाधिकारी चुनाव गराउने कुरामा डराउनुहुन्छ । यो ठूलो व्यवस्थापन गर्नुपर्ने विषय हो । त्यो क्षमता र ल्याकत त्रिविका अहिलेका पदाधिकारीमा छैन । त्यो चुनौती देखिन्छ ।’स्ववियु हुँदा विश्वविद्यालयका शैक्षिक र प्रशासनिक क्षेत्रमा हस्तक्षेप गर्ने डरले पनि चुनाव गराउने कुरामा विलम्ब हुने गरेको उनको बुझाइ छ ।यता अनेरास्ववियु क्रान्तिकारी त्रिवि कमिटीका अध्यक्ष लोकेन्द्र यरीले त्रिविले निकास दिन नसक्दा विद्यार्थीको साझा प्रतिनिधि को हो भन्ने प्रश्न उठेको बताए ।‘यत्रो समय त्रिविले निकास दिन नसक्दा विद्यार्थीको साझा प्रतिनिधि को भन्ने प्रश्न उठिसक्यो । विद्यार्थीका साझा मुद्दा बोकिदिने संस्था नहुँदा समस्या देखिएको छ । स्ववियु निर्वाचन गराउनुपर्छ,’ उनले भने ।त्रिविले आफ्नो सबै तयारी पूरा गर्दा र सबै विद्यार्थी संगठन सहमतिमा आए नयाँ मिति तोकेर जान सहज हुने उनको भनाइ छ ।यस्तै जनता समाजवादी पार्टी निकट विद्यार्थी नेता रुपनारायण श्रेष्ठले पनि स्ववियुको चुनाव जरुरी रहेको बताए । उनले भने,‘स्ववियु चुनाव गर्न जरुरी छ । लामो समयदेखि यो वा त्यो बहानामा स्थगित गर्नु हुँदैन । त्यो राम्रो पक्ष होइन ।’सबै पक्ष सहमत भएर आगामी वर्ष फागुनमा जसरी पनि गर्नेगरी निर्वाचनमा जानुपर्ने उनको भनाइ छ । उनले भने,‘निर्धारित मितिमा चुनाव हुन सकेन । अहिले कोभिडका कारण विद्यार्थीको रोकिएको परीक्षा सञ्चालन भइरहेका बेला चुनाव सान्दर्भिक हुँदैन । त्रिविको क्यालेन्डर भत्काउने काम हुन्छ ।’त्रिविका उपकुलपति (भिसी) धर्मकान्त बाँस्कोटाले स्ववियु चुनाव गराउने कुरामा आफूहरु तयार रहेको र त्यसका लागि सर्वदलीय छलफल गर्न लागिएको बताए । उनले भने,‘विद्यार्थी संगठनहरुले स्ववियु चुनाव माग्नुभएको छ र चुनाव भएर प्रतिनिधि आउँदा हामीलाई पनि राम्रो हुन्छ । तर हामीले सर्वदलीय बैठक राखेर एउटा निष्कर्ष निकाल्छौँ । त्यही अनुसार निर्णय लिन्छौं ।’त्रिविले स्ववियु निर्वाचन गर्नका लागि यही चैतभित्र सर्वपक्षीय छलफल गरिने उनले बताए । यद्यपि उनी जेठ ३० मा स्ववियु चुनाव त्यति व्यावहारिक नहुने बताउँछन् । उनले भने,‘कोभिडले गर्दा क्यालेन्डर नै पछाडि धकेलिएको छ । चुनाव हुँदा एक महिना त्यतिकै पनि पढाइमा बाधा हुन्छ । शैक्षिक क्यालेन्डर ३ महिना पछाडि धकेलिएको बेला तत्काल चुनाव हुनुपर्छ भन्ने अधिकांश विद्यार्थीको माग छैन ।’ तर आफूहरु सर्वदलीय छलफलबाट आएको निर्णयबाट अगाडि बढ्न तयार गरेको बाँस्कोटाले बताए ।२८ वर्षे उमेर हद स्ववियु चुनावको बाधक !स्ववियु चुनावमा २८ वर्षे उमेर हदको विषय लागू भए पनि कार्यान्वयनको पाटो सुखद् छैन किनभने २८ वर्षमाथिको समूह जहिले चुनाव भाँड्नका लागि तम्सिन्छ । जसबाट विभिन्न क्याम्पसमा स्ववियु चुनाव हुन नसकेको अवस्था छ । विवादकै बीच अनेरास्ववियुका तत्कालीन अध्यक्ष माधव ढुंगेल,अनेरास्ववियु क्रान्तिकारीका तत्कालीन अध्यक्ष हिमाल शर्मा र नेविसंघका तत्कालीन सभापति रञ्जित कर्णले २८ वर्षे उमेर हदबन्दीबारे त्रिविसँग सहमति गरेका थिए । अब त्यसलाई कार्यान्वयनको विकल्प नभएको विद्यार्थी नेताहरुको भनाइ छ ।विष्टले भने,‘अब उमेर हदबन्दीबारे बहस गरिराख्न जरुरी छैन । एउटा चुनाव उमेर हदबन्दी लगाएर गरिसकेका छौं । नियमित विद्यार्थीबाट स्ववियुको नेतृत्व गर्ने कुरालाई अन्यथा लिनु हुँदैन । हिजोका दिनमा भएको सहमतिलाई अनेरास्ववियु कार्यान्वयन गराउन हिजो पनि लागेको थियो,आज पनि लाग्छ ।’तर आचार्यका अनुसार स्ववियु निर्वाचनका लागि २८ वर्षे उमेर हद बाधक बनेको छ । चुनावको सुनिश्चितताका लागि उमेरको हदबन्दी हटाउनुपर्ने आचार्यको भनाइ छ । उनले भने,‘उमेर हदबन्दी लगाउन सम्भव भयो । अब हटाउन पनि सम्भव छ । २८ वर्षमाथिको विद्यार्थीले मतदान गर्न,उम्मेदवार हुन नपाउने भन्ने कुरा हुन्छ । २८ वर्षभन्दा कम उमेरमा मात्र विद्यार्थी हुनुपर्छ भन्ने छैन । व्यक्तिले चाहेको अवस्थामा ६० वर्षमा पनि विद्यार्थी हुन पाउँछ ।’त्रिवि र विद्यार्थी संगठनका तत्कालीन पदाधिकारीबाट विद्यार्थीको उमेर तोक्ने काम गलत भएको उनको भनाइ छ ।अध्यक्ष यरीले भने उमेर हद निर्वाचनको बाधक नभएको बताए । उनले भने,‘नियमित विद्यार्थीबाट नेतृत्व आउनु राम्रो हो । मेरो उमेर गयो,म उम्मेदवार हुन पाइनँ भन्ने होइन । मेरो नेतृत्वमा निर्वाचन गराएर,मैले जिताएर जाँदा पो राजनीतिक जित हुन्छ ।’ उमेरहद खारेज गर्नुपर्छ वा हुँदैन भन्नेतिर जानुभन्दा स्ववियु निर्वाचन गराउनतिर जानुपर्ने उनको भनाइ छ ।श्रेष्ठले पनि उमेर हदबन्दी ठीक रहेको भन्दै लागु हुनुपर्ने बताए । उनले भने,‘विश्वविद्यालयमा मात्र होइन,विद्यार्थी संगठनमा पनि ४०–५० वर्षसम्म विद्यार्थी नेता भएर बसिराख्ने चलन छ । विद्यार्थीको छाता संस्थामा विद्यार्थी कै नेतृत्वका लागि उमेर हदबन्दी लगाइएको हो ।’उमेर हदबन्दीको बहानामा स्ववियु चुनाव अनिश्चित बनाउने काम गर्न नहुने श्रेष्ठले बताए ।#स्ववियु निर्वाचन