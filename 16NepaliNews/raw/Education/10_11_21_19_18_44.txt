बेलायतको उल्भरहेप्टन विश्वविद्यालयको सम्बन्धनमा नेपालका दुर्ई कलेजहरु हेराल्ड र मेरिल्यान्डले सोही विश्वविद्यालयको कोर्स पढाइरहेका छन् । उक्त कोर्सको छैटौँ तह पूरा गरेका ७० विद्यार्थीलाई विश्वविद्यालयका उपकुलपति प्रो. जियोफ लेयर आफै आएर प्रमाणपत्र प्रदान गरे । नेपाल आएको समयमा प्रो. जियोफसँग रातोपाटीका वरिष्ठ संवादाता मदन ढुङ्गानाले कुराकानी गरेका छन् । सो अन्तरवार्ताको पूर्ण पाठ ःतपाईंको नेपाल भ्रमणको उद्देश्य के हो ?हेराल्ड र मेरिल्यान्ड कलेजको भ्रमणका क्रममा यो मेरो नेपालको पाँचौँ भ्रमण हो । बेलायतको उल्भरहेप्टन विश्वविद्यालय र यी कलेजबीच विगत पाँच ६ वर्षमा सहकार्य निर्माण गरिएको छ । सोही क्रममा यी कलेजका विद्यार्थीले सिक्स लेबल (छैटौँ तह) को कोर्स पूरा गरेको अवसरमा त्यसको प्रमणपत्र विरतण गर्ने उद्देश्यका साथ म यहाँ आएको हुँ । यति धेरैलाई पुरस्कार वितरण गर्न पाउँदा मलाई खुशी लागेको छ । नेपालमा तपाईंहरुले कस्तो खालको डिग्री प्रदान गरिरहनु भएको छ ?नेपालमा हामीले कम्प्युटर विज्ञान, बिजनेस म्यानेजमेन्टसम्बन्धी इन्टरनेसनल विजनेस विषयको कोर्स सञ्चालन गरिरहेका छौँ । आगामी वर्षमा हामीले साइबर सुरक्षा विषयमा पनि नयाँ कोर्स ल्याउँदैछौँ । तपाईंले जुन विषयको कुरा गर्नुभयो ती कोर्षको मान्यता कहाँको हुन्छ ?यी बेलायती डिग्री हुन् । यहाँ जे पढाइ भइरहेको छ, ठ्याक्कै त्यही हामीले बेलायतमा पढाइरहेका छौँ । हामीले यहाँ पढाइरहेको विषयबारे कुरा गर्दा बीएस्सी कम्युटर साइन्सले कम्प्युटर प्रोग्रामिङ नेटवर्किङ सीपको विकास गर्छ । अर्को इन्टरनेसल बिजनेस र म्यानेजमेन्ट क्षेत्रमा केन्द्रित छ । यसले विद्यार्थीलाई व्यापारको ज्ञान र आत्मविश्वास प्रदान गरी कुनै पनि संस्थामा काम गर्न सक्ने बनाउँछ । यो डिग्री नेपालमा पनि मान्यता प्राप्त छ ?हो, नेपालमा स्नातक तहकै हिसाबमा मान्यता प्राप्त छ । नेपालमा मात्र होइन, बेलायतको डिग्रीको विश्वभरी मान्यता छ । नेपाल भ्रमणको उद्देश्य तपाईंको विश्वविद्यालयको कोर्स पढाइरहेको कलेजबाट उत्तीर्ण विद्यार्थीलाई प्रमाणपत्र दिन आउनुभएको भन्नुभयो । तपाईंले नेपाली विद्यार्थीको पठनपाठन चाहिँ कस्तो पाउनुभएको छ ?अहिले मैले ७० जना उत्तीर्ण विद्यार्थीलाई प्रमाणपत्र दिएँ । हामीले उल्भरह्याम्पन विश्वविद्यायलका विद्यार्थी र यताका विद्यार्थीको पढाइको स्तर तुलना गर्यौं । एउटै कोर्स, एउटै जाँच प्रक्रियाको आधारमा मापन गर्दा हामीले नेपाली विद्यार्थीले धेरै राम्रो गरेको पाएका छौँ । नेपाली विद्यार्थीको स्तर निक्कै उच्च छ । तपाईंको विश्वविद्यालयका विद्यार्थीमाझमा तुलना गर्दा मात्र अब्बल हो या विश्वभरीको विद्यार्थीमाझमा नेपालीको अवस्था राम्रो छ ?विश्वभरी नै भन्न सकिन्छ । हामी विश्वका धेरै देशमा कम्प्युटर विज्ञान पढाउँछौँ । त्यसमा नेपाली विद्यार्थीको प्रदर्शन निक्कै राम्रो छ । यसको कारण तिनको प्रतिभा, उत्साह केले भूमिका खेलेको पाउनुभएको छ ?मेरो विचारमा नेपाली विद्यार्थीको पढाइको सफलताको रहस्य भनेको तिनको कडा मिहिनेत हो । उनीहरु पढाइलाई गम्भीर रूपमा लिन्छन् । यसमा विद्यार्थीले तिनको घरपरिवारबाट पाइरहेको सहयोगले पनि भूमिका खेलेको छ ।  बेलायतमा यस कोर्सको मूल्य कति छ ?बेलायतमा यसको मूल्य अत्यधिक धेरै छ । बेलायतमा नेपाली विद्यार्थीले यस कोर्सका लागि वार्षिक १० हजार पाउन्ड तिर्नुपर्छ । त्यस अतिरिक्त बसाइ खर्चको छुट्टै शुल्क तिर्नुपर्छ । हुन त नेपालमा नि बाहिर जिल्लाबाट आउने विद्यार्थीले काठामाडौँमा बसेर पढ्नुपर्दा दैनिक बसाइ नबेहोनुपर्ने त होइन ।तर यहाँको बसाइ बेलायतको तुलनामा निक्कै न्यून छ । त्यही अनुसारको यहाँ हामीले उठाइरहेको शुल्क पनि थोरै छ । यहाँ भर्ना भएर पढ्ने विद्यार्थीले उताको कोर्स, जाँच सबै यहीँ बसेर गर्छन् । तर विद्यार्थीले १५ दिन बेलायतको विश्वविद्यालयको अनुभव लिनुपर्छ । त्यसमा तिनको अङ्ग्रेजी भाषा र अन्य कुराहरु हेरिन्छ । तपाईंको विश्वविद्यालयमा नेपालबाट बेलायत पुगेर पढ्ने विद्यार्थीहरु पनि छन् ?गएका छन् । बेलायतको बसाइ अनुभव गरेर पढ्ने विकल्प रोज्नेहरु त्यहीँ गएका छन् । मानिससँग सबै विकल्प खुल्ला होस् भन्ने हामी चाहन्छौं । तिनले आफूले चाहेको र उपयुक्त हुने जुनसुकै स्थानमा बसेर पढ्ने विकल्प लिन सक्छन् ।नेपाली विद्यार्थी संयुक्त अधिराज्यमै गएर अध्ययन गरिरहेका छन् भने यहाँ खोल्नुको कारण के हो ?हामी आफ्नो कोर्स नेपालका धेरैभन्दा धेरै विद्यार्थीको पहुँचमा पुगोस् भन्ने चाहन्छौँ । संयुक्त अधिराज्यको बसाइ निक्कै खर्चिलो छ भनेर अघि पनि भनेँ । त्यो खर्च हाम्रो कोर्स गर्न चाहने यहाँका धेरै विद्यार्थीले बेहोर्न कठिन हुन्छ ।  तपाईंको विश्वविद्यालयको बेलायत र नेपालमा दिइने कोर्समा बसाइ खर्चमा मात्र फरक पर्ने हो र ? कोर्सकै अन्य मूल्यमा पनि भिन्नता होला नि ?काठमाडौंमा हामीले सञ्चालन गरिरहेको कलेजमा रहेका पूर्वाधार, सुविधा, उपकरण र कर्मचारी बेलायतको विश्वविद्यालयको भन्दा न्यून भएकाले यहाको सञ्चालन खर्च यसै कम छ । यसले यहाँ हामीले न्यून फी लिइरहेका छौं । फेरि फी निर्धारण बजार अनुकूल पनि हुनुपर्यो ।  भावी दिनमा तपाईं अहिले जारी कजेल मात्र आफ्नो कोर्स सञ्चालन गरिरहनु हुन्छ कि थप विस्तार गर्ने योजना छ ?हामी हेराल्ड र मेरिल्यान्ड कलेजसँग मात्र काम गरिरहेका छौं । अझ सटिक रूपमा भन्ने हो भने ती दुई कजेल एउटा समूहका सदस्य हुन् र हाम्रो समूहसँग सम्बन्ध छ । सम्बन्ध निक्कै घनिष्ट छ । हेराल्ड कजेल नयाँ भवनमा सर्दैछ । हाम्रो पार्टनरको हिसाबले हामी पनि त्यहाँ सरेको मान्नुपर्यो । तर कोर्स लोकप्रिय हुँदै गएको अवस्थामा थप विस्तार हुन सक्छ । तपाईंको कोर्समा छात्रवृत्तिको व्यवस्था पनि छ ?हो, हामीले छात्रवृत्तिको व्यवस्था गरेका छौँ । तर छात्रवृत्ति बेलायत आउने विद्यार्थीहरुका लागि मात्र हो । यहाँका विद्यार्थीको हकमा भने बेलायतमा १५ दिने कार्यक्रममा सहभागिता हुने कार्यक्रमका लागि अवसर प्रदान गरिएको छ । त्यसअन्तर्गत विद्यार्थीहरुले दुई हप्ताका लागि बेलायतमा रहेका हाम्रा क्याम्पसमा समय बिताउँछन् । त्यसमा तिनको भाषा अभिवृद्धि, तालिम सुधार र अन्य शिक्षण विकासका पक्षका कार्यक्रम सञ्चालन गर्छौं । यो निक्कै ठूलो अवसर हो । तर भाषा त आफैमा ज्ञान होइन, यो त एकअर्कासँग सञ्चार गर्ने माध्यम हो । त्यसमा विद्यार्थीले अन्य ज्ञान पनि पाउँछन् ?भाषाबारे तपाईंको भनाइ ठीक हो । तर हाम्रो शिक्षणको माध्यम अङ्ग्रेजीमा हुने भएकाले पढाइएका कुराको राम्रो पकडका लागि त अङ्ग्रेजीको राम्रो ज्ञान हुनु अत्यावश्यक हुन्छ । तपाईंको विश्वविद्यालय कोर्स पढेपछि नेपाली विद्यार्थीले हासिल गर्ने अवसरबारे बताइदिनुस् न ।अवसर त धेरै छन् । नेपालमै बसेर अत्यन्त न्यून खर्चमा बेलायतको डिग्री हासिल गर्न सकिन्छ । यो भनेको विश्वस्तरको कोर्स नेपालमै बसी बसी पढ्ने सुविधा हो । त्यसमा पनि अत्यन्त महत्त्वपूर्ण कम्प्युटर साइन्स र इन्टरनेसनल बिजनेसका कोर्स प्रदान गरेका छौँ ।आगामी दिन अन्य विषय पनि समावेश गर्दै लाने योजना छ । हामी यहाँका पार्टनरसँग थप के गर्न सकिन्छ भनेर निरन्तर छलफलमा छौँ । तर फेरि पनि हामी धेरै कुरा हतारमा गर्न चाहँदैनौ । हाम्रो उद्देश्य एउटा बलियो आधार निर्माण गर्ने भन्नेमा केन्द्रित हुनेछ ।तपाईंहरुले नयाँ ल्याउन लाग्नुभएको साइबर सुरक्षा कोर्स कहिलेबाट लागू हुन्छ ? साइबर सुरक्षा विषय हामी अर्को वर्ष अर्थात सन् २०२० को सेप्टेम्बरमा ल्याउनेछौँ । 