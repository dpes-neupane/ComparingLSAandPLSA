

 
काठमाडौं । २०५९ सालमा प्राविधिक शिक्षा तथा व्यवसायिक तालीम परिषद् (सीटीइभीटी)बाट सम्बन्धन लिएर यो कलेजले २०६१ सालदेखि प्रविणता प्रमाण–पत्र तह (नर्सिङ) अध्यापन गराउँदै आएको छ । तर, पछिल्ला केही वर्षदेखि यो कलेजका विद्यार्थी वार्षिक परीक्षामा सहभागि हुन पाएका छैनन् । कारण हो– गैर–कानूनीरुपमा लिइएको विद्यार्थी भर्ना । 

कलेजले २०७५ सालमा पनि ३० जना विद्यार्थी भर्ना लियो । तर, पहिलो वर्षमा भर्ना भएका ति विद्यार्थीले २०७६ साउन २६ गतेबाट सुरु भएको परीक्षा दिन पाएनन् । र, तिनको भविष्य अन्योलमा प¥यो । मापदण्ड पूरा नगरेको भन्दै सीटीइभीटीले शैक्षिक सत्र २०७४÷०७५ मा नयाँ भर्ना लिन नपाउने गरी २०७४ असोज २२ मा यो कलेजको सम्बन्धन खारेज गरेको थियो । विना जानकारी सम्बन्ध खारेज गरिएको भन्दै कलेज सीटीइभीटीविरुद्ध पाटन उच्च अदालत गयो । र, अदालतले सम्बन्धन खारेज गर्ने सीटीइभीटीको निर्णय बदर गरी कलेज निरन्तर सञ्चालन हुन दिन २०७४ माघ १० गते फैसला ग¥यो । 
उच्च अदालतको फैसला नै राखेर सीटीइभीटीले लिएको प्रवेश परीक्षा उत्तीर्ण भएका विद्यार्थीलाई ‘फस्ट कम फस्ट सर्भिस’को आधारमा भर्ना लिने भन्दै कलेजले २०७५ पुस १६ गते दरखास्त आह्वान ग¥यो । जसअनुसार तीन÷तीन लाख तिरेर ३० जना विद्यार्थी भर्ना पनि भए । विद्यार्थी भर्ना लिएपछि कलेजले अदालतको आदेशअनुसार भन्दै नवीकरण तथा नयाँ भर्नाको स्वीकृतिका लागि सीटीइभीटीलाई आग्रह ग¥यो । तर, सीटीइभीटीले सम्बन्धन खारेज भइसकेको भन्दै कलेज नवीकरण गरेन । र, विद्यार्थीलाई परीक्षामा पनि सहभागि गराएन । 
चक्रवर्ती नर्सिङ कलेजले अघिल्लो वर्ष पनि सीटीइभीटीको स्वीकृति नलिई ३७ जना विद्यार्थी भर्ना गरेको थियो । उसले २०७४ भदौ २५ गते प्रतिविद्यार्थी २ लाख ५० हजार अग्रिम शुल्क लिएर एकै दिन भर्ना वापत ९२ लाख ५० हजार रुपैयाँ अबैधरुपमा असुल गरेको थियो । अवैधानिक भर्ना लिएको भन्दै सीटीइभीटीले २०७४ सालमा भर्ना भएका विद्यार्थीको रजिष्ट्रेशन गर्न मानेन । 
परीक्षा नै रोकिने भएपछि कलेजले अघिल्लो पटक पनि अदालतको साहरा लियो । अदालतको आदेशअनुसार सीटीइभीटीले २०७४ सालमा पनि रजिष्ट्रेशन लिएर विद्यार्थीलाई परीक्षामा सहभागि गराएको थियो । कलेजले निरन्तर अदालतको आदेशको बलमा गैर–कानूनी धन्दा जारी राखेपछि यसपटक भने सीटीइभीटीले अदालतकै अवज्ञा गरिदियो । र, विद्यार्थी परीक्षा दिनबाट बञ्चित भए । 
विद्यार्थीको भविष्यलाई ध्यानमा राखेर विगतमा अदालतको आदेश मानेर विद्यार्थीको रजिस्ट्रेसन गरिए पनि यसवर्ष भने ऐन मिचेको, १ सय शैयाको अस्पतालमा अभ्यास गर्ने अनुमति नभएको, पूर्वाधार नपुगेको र नवीकरण नगरेकाले विद्यार्थीको रजिस्ट्रेशन नगरिएको सीटीइभीटीको भनाइ छ । अदालतको आदेशको आडमा अझै अवैधरुपमा कलेज सञ्चालन गर्न खोजिए खारेजीकै मागसहित आफू पनि अदालत जान बाध्य हुने सीटीइभीटीको चेतावनी छ । 
प्राविधिक शिक्षा तथा व्यवसायिक तालिम परिषद् (सीटीईभीटी)ले चक्रवर्ती नर्सिङ कलेजको सम्बन्धन खारेज गरेको दुई वर्ष भयो । नीति र निर्देशन अवज्ञा गरेको, मापदण्ड पूरा नगरेको र स्वीकृति नलिई विद्यार्थी भर्ना लिएको भन्दै तत्कालीन शिक्षा मन्त्री गोपालमान श्रेष्ठको अध्यक्षतामा २०७४ असोज २२ गते बसेको (सीटीईभीटीको बैठकले कलेजको सम्बन्धन खारेज गरेको थियो । तर, पाटन उच्च अदालतको आदेशको आडमा भर्ना लिएर कलेजले विद्यार्थीको बिचल्ली पार्नेक्रम भने रोकिएको छैन । 
अदालतले जारी गरेका आदेश:
– २०७४ माघ १०: विना जानकारी २०६४ असोज २२ गते सीटीइभीटीले सम्बन्धन खारेजको निर्णय गरेको भन्दै कलेज अदालतमा, सीटीइभीटीको निर्णय बदर गरी कलेज निरन्तर सञ्चालन हुन दिन फैसला ।
– २०७६ साउन २: पटक–पटक नवीकरण र शैक्षिक कार्यक्रमका लागि अनुरोध गर्दा पनि सुनुवाई नभएको भन्दै कलेज दोस्रो पटक अदालत जाँदा विद्यार्थीको पढ्ने हक हनन हुने गरी रजिष्ट्रेशन रोक नलगाउन परमादेश ।
– २०७६ साउन २०: साउन २ को परमादेश कार्यान्वयन गर्दै तीन दिनभित्र जानकारी गराउन सीटीइभीटीलाई आदेश ।  – २०७६ साउन २७ : अवहेलना मुद्दामा फैसला र आदेश कार्यान्वयन हुनु नपर्ने कारण भए प्रमाणसहित ७ दिनभित्र अदालतमा हाजिर हुन सीटीइभीटीलाई आदेश । साउन २ को आदेश ३ दिनभित्र कार्यान्वयन गर्न पुनः आदेश । 
सीटीइभीटीका अनुसार अवैधरुपमा विद्यार्थी भर्ना लिएर चक्रवर्ती कलेजले अदालती निर्णयको भरमा बल मिच्याई गरिरहेको छ । अघिल्लो वर्ष पनि अदालती आदेशको बलमा रजिष्ट्रेशन गराएर विद्यार्थीलाई परीक्षामा सहभागि गराएको कलेजले यस वर्ष पनि त्यही बाटो रोजेको थियो । तर, सीटीइभीटीले फैसला र आदेशकै अवज्ञा गरिदियो । 
सीटीइभिटीले भौतिक तथा शैक्षिक पूर्वाधार ठीक भए/नभएको, शिक्षक गुणस्तरीय रहे/नरहेको, आफ्नै एकसय शैयाको अस्पताल छ/छैन जस्ता मापदण्ड पूरा गरेका कलेजको नवीकरण गरेर मात्रै हरेक वर्ष विद्यार्थी भर्ना गर्न स्वीकृति दिन्छ ।
मापदण्ड पूरा नगरेकै कारण सम्बन्धनसमेत खारेज भइसकेको चक्रवर्ती नर्सिङ कलेजले विद्यार्थी भर्ना लिनु र तिनलाई परीक्षामा सहभागि गराइएन भनेर कोकोहोलो गर्नुको कुनै अर्थ नहुने सीटीइभीटी भनाइ छ । 
निरन्तर दुईवर्ष अदालतको आडमा विद्यार्थी भर्ना लिएको कलेजको हाल सीटीइभीटीसँग कुनै सम्बन्ध छैन । सर्वाेच्च अदालतमा मुद्दा चलिरहेका कारण अब के हुन्छ भन्नेमा सर्वोच्चको आदेश वा फैसला आकर्षित हुने सीटीईभीटीको भनाइ छ । उता, कलेज भने अदालतको आदेश अवज्ञा गरेर सीटीइभीटीले विद्यार्थीको भविष्य अन्योलमा पारेको दावी गर्छ । 
अदालतको फैसला र आदेशलाई आधार मान्दै प्रवेश परीक्षा उत्तीर्ण भई बैकल्पिक सूचीमा रहेका ३० विद्यार्थी भर्ना लिएर नयाँ शैक्षिक कार्यक्रम नवीकरणका लागि आग्रह र विद्यार्थी रजिष्ट्रेशनका लागि पटक–पटक अनुरोध गर्दा पनि सीटीइभीटीले वेवास्ता गरेको कलेजको दावी छ ।
मापदण्ड र प्रक्रिया पु¥याएर समयमै नवीकरणका लागि निरन्तर आग्रह गर्दा पनि सीटीइभीटीले नियतबस गलत निर्णय गरेको उसको आरोपसमेत छ । परीक्षा दिन नपाएपछि आएका विद्यार्थीबाट सीटीइभीटीले ‘वैकल्पिक व्यवस्था गरिपाऊँ’ भन्ने ब्यहोराको निवेदन लिएको छ । र, उसले केही ढिला भएपनि परीक्षा लिने आश्वासन दिएको छ । 
गैर–कानूनीरुपमा भर्ना लिने कलेजलाई कारबाही र अदालती निर्णयको सम्मान गर्नुपर्ने भन्दै सीटीइभीटीले विद्यार्थी भने बिचल्लीमा नपर्ने बताएको छ । तर, परीक्षा कहिले लिने भन्ने निर्णय चाहीँ गरेको छैन । नर्सिङ कलेजले विद्यार्थीलाई कत्तिसम्म लुट्छन् र तिनको भविष्यप्रति कतिसम्म बेइमानी गर्छन भन्ने तथ्य यहाँबाट पनि प्रष्ट हुन्छ । 

 