

 




महेन्द्रनगर, धनुषा । गरिबीका कारण पढ्न नपाएको भन्दै पूजा खत्री नामकी एक छात्राले प्रधानाध्यापकलाई ‘भावुक पत्र’ लेखेकाे समाचार अाइरहेकै बेला शिक्षा, विज्ञान तथा प्रविधिमन्त्री गिरीराजमणि पोखरेलले विद्यालय बाहिर रहेका सबै बालबालिकालार्इ विद्यालयमा ल्याउने बताएका छन् । उनले ती बालबालिकाहरुका लागि सङ्घीयता नआएको बताए । 

शिक्षा, विज्ञान तथा प्रविधि मन्त्रालयको समन्वयमा जयगोविन्द साह अध्ययन केन्द्रले बिहीबार जनकपुरमा आयोजना गरेको ‘विद्यार्थी भर्ना तथा साक्षरता अभिवृद्धि’ विषयक अन्तरक्रिया कार्यक्रममा उनले भने, “नेपालमा अझै पनि ६० हजारभन्दा बढी बालबालिका विद्यालय बाहिर छन्, उनीहरुका लागि सङ्घीयता नआएको जस्तो देखिन्छ ।”
मन्त्री पोखरेलले दुई चरणमा भर्ना अभियान सञ्चालन गर्दासमेत त्यती ठूलो संख्यामा बालबालिका विद्यालय बाहिर रहेको उल्लेख गर्दै ती बालबालिकालाई यो वर्षभित्रै विद्यालयभित्र ल्याई सक्नुपर्ने बताए ।

दोस्रो चरणको भर्ना अभियान भदौ मसान्तसम्म सकाएर अर्को वर्ष हस्ताक्षर अभियान चलाई नेपाललाई पूर्ण साक्षर देश घोषण गर्ने योजना रहेको बताउँदै उनले संवैधानिक व्यवस्था अनुसार अनिवार्य शिक्षा लागू गर्न प्रत्येक पालिका (महानगर, नगर र गाउँपालिका) ले भर्ना अभियान चलाउनु पर्नेमा जोड दिए ।
विद्यालय नपठाउने अभिभावकलाई कारबाही
मन्त्री पोखरेलले २०८५ सालसम्म अनिवार्य शिक्षा हासिल गर्न नसक्नेले बैंकिङ कारोबार गर्न नपाउने बताउँदै विद्यार्थीलाई विद्यालय नपठाउने अभिभावकलाई समेत कारबाही गरिने धारणा व्यक्त गरे । जबकि एक बालिकाले भर्खरै मात्र घरमा काम नगरी खान लाउन नै नपुग्ने अवस्था रहेकाे र गरिबीले स्कुल पढ्न नसकेकाे भन्दै स्कुलबाट निकालीदिन प्रधानाध्यापकलार्इ चिठी लेखेकी छिन् ।
सरकारले हरेक पालिकामा एक प्राविधिक विद्यालय खोल्ने गृहकार्यमा लागेको चर्चा गर्दै उनले प्राविधिक शिक्षा सस्तो र सरल हुनुपर्नेमा जोड दिए ।
 
याे पनि हेर्नुहाेस् 
गरिबीका कारण पढ्न नपाएको भन्दै पूजाले लेखिन् प्रधानाध्यापकलाई भावुक पत्र !




 
 