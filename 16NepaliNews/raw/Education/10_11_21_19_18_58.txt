चितवन– सिप्रदी कम्पनीको विङ सिप्रदीयन सहायता संस्थाले चेपाङ विद्यार्थीहरूलाई छात्रवृत्ति प्रदान गरेको छ ।नारायणघाटको रत्ननगरस्थित श्री विन्देश्वरी आधारभूत विद्यालयमा विगत ७ वर्षदेखि अध्ययनरत चेपाङ विद्यार्थीहरूलाई छात्रवृत्ति प्रदान गरेको हो । सिप्रदीयन सहायता संस्थाले ती चेपाङ विद्यार्थीहरूलाई विगत ७ वर्षदेखि पढाइ र छात्रावासमा  रहन आवश्यक पर्ने खानेकुरा, कापीकलम, बिछ्यौना, लत्ताकपडाहरू उपलब्ध गराउँदै छ ।ती चेपाङ विद्यार्थीहरूले कक्षाकोठा र विद्यालय तथा क्षेत्रीय स्तरमा आयोजना हुने अतिरिक्त क्रियाकलापहरूमा उत्कृष्ट प्रदर्शन गर्दै आइरहेका छन् र माध्यामिक परीक्षा एसईईमा पनि चेपाङ विद्यार्थीहरू उत्कृष्ट अंक ल्याई उत्तीर्ण भएका छन् ।श्री विन्देश्वरी आधारभूत विद्यालयमा आयोजित एक विशेष समारोहमा जेसिस रत्ननगरका पूर्वअध्यक्ष टाटा योद्धा ग्राहक उमेश गिरीले चेपाङ विद्यार्थीहरूलाइ सिप्रदीयन सहायता संस्थाको तर्फ बाट  १३ लाख ७४ हजार रुपैयाँ हस्तातन्तरण गरे । सिप्रदीयन सहायता संस्थाका प्रतिनिधि रजत श्रेष्ठले सन् २०१२ मा स्थापना भएदेखि नै सिप्रदीयन सहायता संस्था शिक्षाको क्षेत्रमा कार्य गर्दै आएको र विभिन्न समुदायका आर्थिक सहयोग आवश्यक पर्ने विद्यार्थीहरूलाई छात्रवृत्ति प्रदान गर्दै आएको बताए । उनले शिक्षा प्राप्त गर्न पाउने सबैको अधिकार भएको र  आर्थिक रूपमा कमजोर भएकै कारण विद्यालय छाड्नुपर्ने विद्यार्थीहरूको संख्या कम गर्ने लक्ष्यका साथ काम गरेको बताए । सिप्रदीयन सहायता संस्थाले शिक्षाको क्षेत्रमा सक्रिय सहयोग र योगदान गर्दै आएको छ ।   