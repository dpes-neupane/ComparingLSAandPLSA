

 
तारा आचार्य 
विराटनगर, ३१ भदौ । कृष्णप्रसाद कोइराला सेवा गुठीले सञ्चालन गर्दै आएको मोरङको जहदा गाँउपालिकास्थित शैलजा आचार्य स्मृति पोलिटेक्निकका प्रशिक्षक र कर्मचारीहरुले सरकारी स्तरको तलब भत्ता वृद्धि गर्नुपर्ने माग गर्दै धर्ना दिन थालेका छन् ।  

नेपाल सरकारले बढाएको २० प्रतिशत तलब सुविधा वृद्धि गर्नुपर्ने माग गर्दै ५८ जना प्रशिक्षक र कर्मचारीहरु पालैपालो धर्नामा बस्न थालेका हुन् । 

पोलिटेक्निकका प्रशिक्षक र कर्मचारी शैक्षिक भवन भित्रै धर्नामा बसेपनि विद्यार्थीहरुको पढाईमा भने कुनै अवरोध गरिएको छैन । प्रचलित कानुन अनुसार तलब सुविधा दिने भनिएपनि तलब सुविधा वृद्धि नगरेकाले आन्दोलन गर्नु परेको पोलिटेक्निककी भाईस प्रिन्सिपल सुनिता राउतले जानकारी दिनुभयो ।

पोलिटेक्निकका प्रिन्सिपल सन्त बहादुर अधिकारीले भने पोलिटेक्निकको आन्तरिक आयस्रोतले भ्याए सम्म सुविधा वृद्धि गर्न आफुहरु तयार रहेको बताउनु भयो । 

निजी पोलिटेक्निकहरु भन्दा अत्यन्त सस्तोमा पढाई हुने शैलजा आचार्य स्मृति पोलिटेक्निकमा नर्सिङ, कृषि, पशुविज्ञान र आयुर्वेदका ७ वटा फ्याकेल्टी संचालन हुदै आएको छ । करिब ५ सय विद्यार्थीहरु अध्ययनरत रहेको सो पोलिटेक्निकमा ३ सय छात्राहरु अध्ययनरत रहेका छन् । 

 