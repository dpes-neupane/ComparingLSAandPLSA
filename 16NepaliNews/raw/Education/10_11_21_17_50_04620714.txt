

 
रामगोपाल तमखु
भक्तपुर माघ २१ । ख्वप कलेजमा बुधबारदेखि तीनदिने शैक्षिक प्रदर्शनी सुरु हुने भएको छ । भक्तपुरको देकोचास्थित (चाँगु नारायण मन्दिर जाने बाटो) ख्वप माविको २० औं, ख्वप कलेजको १८ औं र शारदा क्याम्पसको २९ औं वार्षिकोत्सवको अवसरमा माघ २२ गतेदेखि २४ गतेसम्म तीनदिने प्रदर्शनी हुन लागेको हो ।  

प्रदर्शनीको उदघाटन नेपाल मजदुर किसान पार्टीका केन्द्रीय अध्यक्ष नारायणमान विजुक्छेंबाट हुने कार्यक्रम तय गरिएको आयोजकले जनाएको छ । कलेजका प्राचार्य रुपक जोशीले यो पटक प्रदर्शनी करिब १० हजारले अवलोकन गर्ने अपेक्षा राखेका छ । प्रदर्शनी अवलोकन गर्न काठमाडौं उपत्यकाका काठमाडौं, ललितपुर अनि भक्तपुरलगायत उपत्यका बाहिरका स्कुल कलेजहरुबाट पनि अवलोकनकर्ता विद्यार्थी आउने उनले बताए । 

अवलोकन प्रवेश निशुल्क हुनेछ । प्रदर्शनीमा कलेजमा विज्ञान, व्यवस्थापन, मानविकी, शिक्षा र कानुन गरी पाँंच वटा संकायमा कक्षा ११ देखि स्नातकोतर तहसम्मका विद्यार्थीले स्टलहरु राख्नेछन् । यसअघि प्रदर्शनीका लागि एक सय ५७ सदस्यीय वार्षिकोत्सव तयारी समिति गठन गरिएको थियो । 
वार्षिकोत्सव मुल उपसमिति, प्रचारप्रसार, वुलेटिन प्रकाशन, मञ्च तथा टेण्ड व्यवस्थापन, छपाई, सचिवालय व्यवस्थापन लगायतका २१ वटा उपसमितिहरु गठन गरिएका थिए । 

 