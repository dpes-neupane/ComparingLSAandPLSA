काठमाडौं । कोरोना माहामारीका कारण विद्यालय तथा विश्वविद्यालयहरुमा कुनै शैक्षिक गतिविधि नगरी यो वर्षको चार महिना बितेको छ । एक शैक्षिक सत्र (एक वर्ष अर्थात् ३६५ दिन) मा १९० दिन पठनपाठन गर्नुपर्ने भए पनि नयाँ शैक्षिक सत्रको चार महिना पठनपाठन विना नै गुज्रिएको छ । वैशाख यता एक दिन पनि पठनपाठन भएको छैन । ३६५ दिनमा १२० दिन पठनपाठन विना नै गुज्रिएको छ भने दशैं–तिहार, छठजस्ता चाडपर्वका साथै कतिपय हिमाली जिल्लामा प्रतिकुल मौसमका कारण बाँकी अवधिमा पनि कम्तीमा पनि एक महिना पठन–पाठन प्रभावित हुने देखिन्छ । त्यस अतिरिक्त झण्डै एक महिना बराबर साप्ताहिक बिदा पर्दछ ।कम्तीमा पनि भदौ १५ सम्म विद्यालय तथा क्याम्पसमा पठनपाठन सुरु नहुने निश्चित छ । पठनपाठन कहिलेबाट सूचारु हुने भन्ने अझै टुंगो नहुँदा १९० शैक्षिक दिन पु¥याउन नसकिने अवस्था छर्लङ्ग देखिन्छ । यसमा अभिभावक तथा विद्यार्थीहरु शैक्षिक भविष्यलाई लिएर चिन्तित भइरहेका छन् । यसबीचमा विभिन्न तहका परीक्षा हुन सकेका छैनन् भने भएका परीक्षाको नतिजासमेत सार्वजनिक हुन सकेको छैन ।  यस्तो अन्योल र अनिश्चितता बढ्दासमेत सरकारले यो समयमा विद्यार्थी तथा अभिभावकहरुलाई अल्मल्याउनेबाहेक केही गर्न नसकेको शिक्षाविद्हरुको गुनासो छ । ‘शिक्षा क्षेत्रलाई कसरी निरन्तरता दिने भन्ने सरकारको तयारी नै देखिएन । शिक्षा मन्त्रालयसमेत सिसिएमसीको भर पर्यो’, शिक्षाविद् मनप्रसाद वाग्लेको बुझाइ छ ।  उनले सिसिएमसीको भर परेर शिक्षा मन्त्रालयले निरीहता प्रदर्शन गरेको समेत बताए । ‘शिक्षा मन्त्रालयको यो निरीहताले शैक्षिक वर्ष लस हुने अवस्था बढी देखिएको छ । यसले विद्यार्थी, अभिभावक र मुलुककै समग्र शैक्षिक अवस्था डामाडोल हुन्छ’, शिक्षाविद वाग्लेको भनाइ छ । वाग्लेका अनुसार यस्तो अनिर्णय र अनिश्चितताले विद्यार्थीमा मनोवैज्ञानिक र सामाजिक असर पर्ने अवस्था निम्त्याएको छ ।उनले सरकारलाई शैक्षिक वर्ष खेर जान नदिन केही सुझाव दिएको भन्दै ती सुझाव कार्यान्वयन भए अझै पनि शैक्षिक वर्षलाई निरन्तरता दिन सकिने जनाए ।  उनले भने, ‘नम्बर १– नयाँ करिकुलम तयार गरौँ । किनभने एक वर्षको करिकुलम ६ महिनामा सम्भव हुँदैन, त्यसैले त्यस्तो करिकुलम बनाउँ । दोस्रो– अहिले विद्यार्थीहरु जहाँजहाँ छन्, शिक्षक जहाँ छन्, त्यहीँ बसेर पढ्ने पढाउने व्यवस्था गरौँ । तेस्रो– स्वास्थ्य सुरक्षाका मापदण्ड पालना गरेर विद्यालयहरु खोल्ने र आलोपालो पढाउने । चौथो– यति गरेपछि विद्यार्थी सातामा दुई दिनमात्रै विद्यालयमा गएर पढे पनि अरु दिन घरमै बसेर अनलाइन वा अन्य माध्यमबाट पढ्ने–पढाउने व्यवस्था गरौँ ।’यी चारवटा सुझाव कार्यान्वयन भए शैक्षिकसत्र नभत्किने उनको दावी छ । शिक्षालयहरु खुल्न नसकेको अवस्थामा सरकारले वैकल्पिक व्यवस्थाबाट पठनपाठनको व्यवस्था गर्ने÷गराउने भने पनि त्यो प्रभावकारी देखिएको छैन ।  कोरोना माहामारीको प्रभाव कायमै रहेकाले कहिलेबाट विद्यालयहरुमा नियमित पठनपाठन सुरु हुन्छ भन्ने प्रश्नको उत्तर स्वयम् सरकार र शिक्षा मन्त्रालयसँगै छैन ।  मन्त्रायका प्रवक्ता दिपक शर्मा भने मन्त्रालयले कुनै तयारी नै नगरेको भन्ने भनाइलाई अस्वीकार गर्छन् । ‘मन्त्रालयले तयारी नै गरेको छैन भन्ने होइन,’ उनले रातोपाटीसँग भने, ‘मन्त्रालयले आन्तरिक तयारी गरिरहेको छ । क्रेडिट आवर मिलान गर्ने, बिदाहरु कटाउने, विद्यार्थीले सिकेका कुराहरुलाई मापन गर्नेलगायतका काम भइरहेका छन् । तर मुख्य कुरा, स्कुल कहिले खुल्छ भन्ने टुंगो लागेपछि हिसाब गरेर सबै कुरा सार्वजनिक गर्छौँ ।’ प्रवक्ता शर्माले यस्तो दावी गरे पनि सरकारको अलमले नीति र स्पष्ट योजना अभावले गर्दा लाखौँ विद्यार्थी र उनीहरुका अभिभावक के गर्ने, कसो गर्ने भन्ने दोधारमा छन् । यो अन्योलको अवस्थाले शैक्षिक वर्ष नै खेर जाने हो कि भन्ने चिन्ता विद्यार्थी, अभिभावक र सरोकारवालाहरुमा बढ्दै गएको छ । शिक्षाविद्हरुले शैक्षिक वर्ष खेर जान नदिन सरकारलाई आवश्यक तयारी गर्न सुझाव दिए पनि सरकारका तर्फबाट कुनै चासो नदेखाइएको गुनासो गरेका छन् । ‘सबैभन्दा पहिला गर्नुपर्ने काम भनेको तयारी नै हो । त्यो स्कुल–स्कुलमा नै गर्नुपर्ने हुन्छ, तर हाम्रोमा त्यस्तो कुनै तयारी गरेको देखिदैन’, शिक्षाविद केदारभक्त माथेमाको भनाइ छ ।  केही समयपछि विद्यालय खोलेर पठनपाठन सुचारु गर्ने हो भने पनि त्यसका लागि विद्यालयदेखि विद्यार्थी र शिक्षक कर्मचारी सबैलाई सुरक्षित बनाउन अपनाउनुपर्ने उपायका बारेमा पहिलो तयारी हुनुपर्ने उनको भनाइ छ । ‘अनिमात्र पठनपाठन अघि बढाउन सकिन्छ’ उनले प्रष्ट पारे ।शिक्षाविद माथेमाले यसबारेमा मन्त्रालयले खासै छलफल र परामर्शसमेत गरेको थाहा आफुलाई थाहा नभएको बताए । ‘मन्त्रालयभित्र हुनसक्छ तर बाहिर भएको छैन । यसमा स्थानीय सरकारलाई जे गर्छौै गर भनेरमात्रै हुँदैन’, माथेमाको सुझाव छ ।उनले शैक्षिक सत्रको चार महिना वितिसकेकाले शैक्षिक सत्र कायमै राख्ने हो भने मुख्य विषयमात्रै पढाएर जानुपर्ने सुझाव पनि दिए । ‘समय छोटो छ । त्यसैले अब हामीले निरन्तरता नै दिने हो भने कोर सब्जेक्टमात्रै पढाउनुपर्छ । कतिपय कुराहरु काट्नुपर्ने हुन्छ’, माथेमाको भनाइ छ । विद्यालय तहमा करिब ७० लाख विद्यार्थी छन् भने विश्वविद्यालयमा साढे ५ लाख विद्यार्थी रहेको अनुमान छ ।अर्का शिक्षाविद विद्यानाथ कोइराला पनि विद्यालय तहका लागि सरकारले परिस्थिति र परिवेशअनुकूल उपयुक्त रणनीतिसहितको पठनपाठन र मूल्यांकनको खाका बनाएमात्रै शैक्षिक सत्र खारेज हुनबाट जोगाउन सकिने बताउँछन् । अनलाइन, टेलिभिजन, रेडियो र प्रिन्ट सामग्रीबाट वैकल्पिक कक्षा सञ्चालन भइरहेको भनेर सरकारले दावी गरे पनि शहरी क्षेत्रबाहेकका धेरै पालिकाहरुमा यस्तो प्रविधिबाट पठनपाठन नै भएको छैन । सरकारकै प्रक्षेपणअनुसार एकतिहाइ स्कुले बालबालिका इन्टरेनट, रेडियो र टेलिभिजनलगायत कुनै पनि प्रविधिको पहुँचमा पनि छैनन् । निजी विद्यालयले ‘भर्चुअल’ कक्षालाई निरन्तरता दिए पनि झन्डै ८० प्रतिशत विद्यार्थी सामुदायिक विद्यालयमा पढ्ने भएकाले ती विद्यार्थीलाई केन्द्रविन्दुमा राखेर उपयुक्त रणनीति बनाउनुपर्ने शिक्षाविदहरुको भनाइ छ ।  शिक्षाविद कोइरालाका अनुसार शैक्षिक वर्ष खेर जान नदिन सबै कोर्ष कन्भेन्स गर्नुपर्छ । ‘पहिलो– टोटल कन्भेन्स कोर्ष । कोर्षलाई कन्भेन्स गर्नुपर्छ । दोस्रो– पढ्ने र पढाउने दुवैलाई एकअर्काको पुरक बनाइदिने । त्यसपछि समाग्रीहरु उत्पादनमा जोडदिनुपर्छ’, कोइरालाले भने । कोइरालाले अहिलेको सरकारले आफुलाई क्रान्तिकारी भने पनि पुरानै परम्परालाई पछ्याउने र धान्नेबाहेक केही गर्न नसकेको भन्दै असन्तुष्टि जनाए । उनले वैशाख, जेठ, असार हुँदै साउन सकिन लाग्दासमेत संकटको कसरी समाधान गर्ने भन्ने शिक्षा मन्त्रालयले स्पष्ट योजना ल्याउन नसक्दा अन्यौल सिर्जना भएको बताए । त्यस्तै अवस्था विश्वविद्यालयहरुमा पनि रहेको उनको भनाइ छ ।  ‘पुरानो परम्परालाई धानेर कसरी बस्ने भन्नेमामात्रै स्टेक होल्डरहरु गए । यो त साढेको फल कहिले झर्ला र खाउँला भनेर बसेजस्तो भयो’, कोइरालाको भनाइ छ ।#शिक्षा