

 
जुम्ला । चन्दननाथ नगरपालिका जुम्लाले दुई विद्यालयकोे खाता रोक्का गरेको छ । विद्यालय व्यवस्थापन समिति गठनका लागि गरेको परिपत्रको अवज्ञा गरेको भन्दै नगरपालिकाले दुई विद्यालयको खाता रोक्का गरेको हो ।  

चन्दननाथ नमूना मावि र कर्णाली मावि अनामनगर जुम्लाको खाता नगर शिक्षा समितिका अध्यक्ष तथा नगरप्रमुख कान्तिका सेजुवालको आदेशमा रोक्का गरिएको हो । गएको साउन ३ गते नगरपालिकाले विद्यालय व्यवस्थापन समितिको अवधि सकिएको भन्दै नयाँसमिति गठन गर्न परिपत्र गरेको थियो ।
नगरपालिकाभित्र रहेका १९ विद्यालयमध्ये चन्दननाथ र कर्णाली माविले समिति गठन गर्न अटेर गरेको भन्दै नगरपालिकाले विद्यालयको खाता रोक्का गरेको हो । 
नगरपालिकाले खाता रोक्का गरेका कारण चन्दननाथ माविका ३० शिक्षक र ४० ज्याला मजदूरले यस वर्षको दशैँ मनाउन पाएनन् । जिल्ला बाहिरका शिक्षकलाई रु ३० हजारदेखि ५० हजार विद्यालयको आन्तरिक खाताबाट दिएर दशैँ मनाउने वातावरण सिर्जना गरिएको चन्दननाथ नमूना मावि जुम्लाका प्रधानाध्यापक टङ्क महतले जानकारी दिनुभयो ।
शिक्षकमाथि नगरपालिकाले अमानवीय व्यवहार गरेको भन्दै उहाँले तिहारसम्म तलब निकासा नभए अदालत जाने बताउनुभयो । श्रम गरी जीवन जिउने शिक्षकलाई दशैँमा नगरपालिकाले बिजोग बनाएको महतले बताउनुभयो । 
विद्यालयमा कार्यरत शिक्षकले तलबभत्ता नपाउँदा यस वर्षको दशैँ ऋण गरी मनाएको उहाँको भनाइ छ । विद्यालय व्यवस्थापन समितिको विषयलाई जोडेर विद्यालयको खाता रोक्का गर्नु नगरपालिकाको गैरजिम्मेवार काम भएको उहाँको आरोप छ । ऋण गरी दशैँ मनाउनुपर्ने अवस्था नगरपालिकाले सिर्जना गरेको उहाँले बताउनुभयो । 
यसैगरी कर्णाली मावि अनामनगरमा कार्यरत १९ शिक्षकले तलब पाएका छैनन् भने विशेष कक्षाका ३४ र फिडर छात्रावासका २० छात्राका लागि चाहिने रकम नहुँदा उनीहरुलाई समस्या भएको विद्यालय व्यवस्थापन समितिका अध्यक्ष जीवन बुढथापाले बताउनुभयो । विद्यालय व्यवस्थापनको विषयलाई लिएर नगरपालिकाले दशैँमा शिक्षकलाई निराश र ऋण निकालेर मनाउने अवस्था सिर्जना गरेको उहाँको भनाइ छ ।
अध्यक्ष बुढथापाले शिक्षा ऐन, २०२८ को नवौँ संशोधनको नियम १२ अनुसार गठित विद्यालय व्यवस्थापन समितिको पदावधि तीन वर्ष रहने र नगर शिक्षा कार्यविधि, २०७५ मा पनि सोही व्यवस्था भएकाले चन्दननाथ नमूना माविका अध्यक्ष र आफ्नो कार्यकाल नसकिएको जानकारी गराउनुभयो । 
विसं २०७४ मा गठन भएको विद्यालय व्यवस्थापन समिति ९विव्यस० को समयावधि अझै एक वर्ष बाँकी रहेको बुढथापाले बताउनुभयो । तर नगर शिक्षा समितिले सिधै विव्यस भङ्ग गरी नयाँ गठन गर्न साउन ३ मा परिपत्र गरेको थियो । (रासस)

 