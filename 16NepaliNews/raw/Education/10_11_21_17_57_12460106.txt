

 
काठमाडौं । संघीयको शिक्षा तथा स्वास्थ्य समितिले भक्तपुरको चाँगुनारायणस्थित नेपाल इन्जिनियरिङ कलेजमा भएको भनिएको अनियमितताबारे तत्काल छानविन गर्न सरकारलाई निर्देशन दिएको छ । 
समितिको आज बसेको बैठकले उपसमितिले पेश गरेको अध्ययन प्रतिवेदन अनुमोदन गर्दै कलेजमा भएको अनियमितताबारे तत्काल छानविन गर्न शिक्षा, विज्ञान तथा प्रविधि मन्त्रालयलाई निर्देशन दिएको हो । योगेश भट्टराई संयोजकत्वको उपसमितिले कलेजमा अनियमितता भएको निश्कर्ष दिएपछि समितिले स्थानीय प्रशासनको प्रतिनिधि अनिवार्य रहने गरी पाँच सदस्यीय छानविन समिति गठन गर्न भनेको हो । 

२०६० भदौ ४ गते सामाजिक संस्थाका रुपमा जिल्ला प्रशासन कार्यालयमा दर्ता भएको नेपाल इञ्जिनियरिङ कलेजलाई तत्कालिन अध्यक्ष लम्बोदर न्यौपानेले २०७४ वैशाख २५ गते निजी कम्पनीका रुपमा दर्ता भएपछि विवाद सुरु भएको थियो । विद्यार्थी र स्थानीयले विरोध गरेपछि नेपाल इञ्जिनियरिङ कलेज प्रालि खारेज गर्ने सहमति भएपनि हालसम्म समानान्तर सञ्चालक समिति कायम रहँदा २० करोड भ्रष्टाचार आरोप छ । 

कलेजमा २ हजार २ सय विद्यार्थी अध्ययनरत छन् । समितिमा भएको छलफलमा न्यौपाने र सांसद सूर्यबहादुर केसीले कलेज निजी तथा भक्तपुरका प्रमुख जिल्ला अधिकारी, जिल्ला समन्वय समितिका प्रमुख, चाँगुनारायण नगरपालिकाका मेयर र राजनीतिक दलका प्रतिनिधिले सामाजिक संस्था भएको दाबी गरेका थिए ।


 समितिले उपसमितिको प्रस्ताव अनुसार पोखरा विश्वविद्यालयका इन्जिनियरिङ संकायका डीनको नेतृत्वमा ५ सदस्यीय समिति बनाएर नयाँ सञ्चालक समिति गठन र कलेज सञ्चालनको मोडालिटीबारे १५ दिनभित्र प्रतिवेदन पेश गर्न पनि निर्देशन दिएको छ ।

 