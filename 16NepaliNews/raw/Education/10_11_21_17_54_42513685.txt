

 
 नवीन कुलुङ/रुपा घिमिरे
वैशाख १७, काठमाडौँ । नक्सालस्थित केन्द्रीय बहिरा माध्यमिक विद्यालयमा हालै भएको मावि तहको सामाजिक शिक्षा विषयको शिक्षक पदपूर्ति गर्दा मिलेमतोमा चलखेल भएको आरोप लागेको छ । तर छानबिनका लागि सम्बन्धित निकायहरुमा उजुरी दिँदा पनि महिनादिनसम्म कुनै सुनुवाई भएको छैन । 
विद्यालयले रिक्त दरबन्दीमा करार सेवामा शिक्षक पदपूर्तिका लागि गत २०७५ माघ २८ गते विज्ञापन आह्वान गरेको थियो । गत चैत १६ गते नन्दी स्रोत केन्द्र, नक्सालमै परीक्षा सञ्चालन गरियो । तर ‘सर्ट लिस्ट’मा परेका अनुभवी, आवश्यक सीपमा दक्ष उम्मेदवारलाई पाखा लगाएर माथिसम्मकै मिलेमतोमा आवश्यक भाषिक दक्षता एवं अनुभव नभएका व्यक्तिलाई सफल उम्मेदवार छनोट गरियो । यसमा आर्थिक चलखेल समेत भएको आशंका त्यतिवेलै गरिएको थियो ।

चैत १६ गते बिहान ११ बजेका लागि परीक्षा समय तोकेर परीक्षा सञ्चालन भयो । लिखित परीक्षामा ८ जना उम्मेद्वार सहभागी थिए । सोही दिन बेलुका सार्वजनिक गरिएको लिखित परीक्षाको नतिजामा तीन जनालाई अन्तर्वार्ताका लागि छनोट गरियो । सोही साँझ करिब ७ बजेसम्म अन्तर्वार्ता सञ्चालन गरियो र साँझ अबेर अन्तिम नतिजा सार्वजनिक गरियो ।
 छनौट भएकी उमेदवारको सांकेतिक भाषामा सञ्चारको दक्षता नभएकोले सो को ढाकछोप गर्न प्रयाेगात्मक परीक्षा झारा टार्ने किसिमले गरिएकाे आराेप लागेकाे छ 
त्यसक्रममा सांकेतिक भाषाको प्रयोगात्मक परीक्षा समेत गर्नुपर्ने नियम भए पनि वास्तविक कक्षाकोठा र बहिरा विद्यार्थीहरुसमक्ष सांकेतिक भाषामा उम्मेद्वारहरुको भाषिक सीप, सम्प्रेषण तथा दक्षताको मापन गर्न सकिने गरी सञ्चालन गरिएन । छनौट भएकी उमेदवारको सांकेतिक भाषामा सञ्चारको दक्षता नभएकोले सो को ढाकछोप गर्नका लागि यस्तो गरिएको सहभागी उमेदवारहरुको आरोप छ । शिक्षक पदपूर्ति गर्दा पदपूर्ति समितिमा एकजना सम्बन्धित विषयविज्ञ पनि अनिवार्य राख्नुपर्ने नियम भए पनि नराखिएको बुझियो । 

सो परीक्षा सञ्चालन प्रक्रिया तथा नतिजाप्रति चित्त नबुझाएर वैकल्पिक उम्मेद्वारको रुपमा छनोटमा परेका धनबहादुर श्रेष्ठलगायतका परीक्षामा सम्मिलित असन्तुष्ट उम्मेदवारहरुले भोलिपल्टै काठमाडौँ महानगपालिकाको शिक्षा विभाग, अख्तियार दुरुपयोग अनुसन्धान आयोग, राष्ट्रिय बहिरा महासंघलगायत सराेकारवाला निकायमा उजुरी दिएका थिए । तर महिनादिन बित्दा समेत कुनै छानबिन तथा कारबाही भएको छैन ।

बहिराहरुलाई लक्षित विशेष विद्यालयका लागि शिक्षक छनोट गर्दा योग्यता पुगेका तथा आवश्यक सीप, दक्षता तथा अनुभव भएका र बहिरा उम्मेद्वारलाई प्राथमिकता दिने प्रचलन अन्य बहिरा विद्यालयहरुमा छ । विज्ञापनमै पनि ‘सांकेतिक भाषामा दक्ष, अनुभवी र विशेष आवश्यकता शिक्षा पढेकालाई प्राथमिकता दिइने’ भनी उल्लेख थियो । तर बहिरा विद्यालयमै लामो शिक्षण अनुभव रहेका, सांकेतिक भाषामा समेत दक्ष र सबै योग्यता पुगेका उम्मेदवारहरुलाई भने षडयन्त्रपूर्वक पछि पारिएको भन्दै उनीहरुले उजुरी दिएका थिए । 
माथिको नाता : परिवारकै मान्छेलाई जागिर
सफल उम्मेद्वारका रुपमा छनोट गरिएकी शारदा आचार्य (घिमिरे) शैक्षिक गुणस्तर परीक्षण केन्द्रका अधिकृत श्यामप्रसाद आचार्यकी बहिनी रहेको खुलेको छ । 
  माथिको नाता र चलखेलका आधारमा सो विद्यालयको एकै तह एकै विषयगत शिक्षकमा शारदासहित ३ जना पारिवारिक सदस्यलाई ‘जागिर’ मिलाइसकिएको छ ।   
 सो पदका लागि विज्ञापन निकालेदेखि नै शिक्षकमा उनै शारदालाई ल्याउने भित्री नियत देखिएको र योजनामुताविक नै उनलाई छनौट गरिएको, भित्रभित्रै सेटिङ मिलाएर देखावटी प्रक्रिया मिलाइसकिएकोले आफूहरु यसबारे खुलेर बोल्नसक्ने अवस्था नरहेको सोही विद्यालयमा कार्यरत शिक्षकहरु बताउँछन् ।
सो विद्यालयमा पहिलेदेखि नै मावि सामाजिक विषयका विषयगत दुईजना शिक्षक कार्यरत छन् । ती दुई पनि आचार्य परिवारकै नातेदार रहेको बुझिन आएको छ । स्रोतका अनुसार त्यहाँ मावि तहमा कार्यरत सामाजिक शिक्षक अम्बिकादेवी शर्मा श्यामप्रसाद आचार्यकी श्रीमती हुन् भने अर्का शिक्षक टिकाराम शर्मा पनि आचार्यका नातेदार हुन् । यसरी माथिको नाता र चलखेलका आधारमा सो विद्यालयको एकै तह एकै विषयगत शिक्षकमा शारदासहित ३ जना पारिवारिक सदस्यलाई ‘जागिर’ मिलाइसकिएको छ । 
प्रधानाध्यापककै भूमिका शंकास्पद
केन्द्रीय बहिरा विद्यालयमा प्रधानाध्यापकको रुपमा उपेन्द्र पराजुली कार्यरत छन् । त्यहाँका शिक्षकहरुको प्रतिक्रिया बुझ्दा उनकाे भूमिका र विद्यालयको कार्यशैलीप्रति अधिकांश शिक्षक तथा कर्मचारी सकारात्मक देखिएनन् । 
शिक्षक पदपूर्ति समितिको सदस्य सचिव समेत रहेका पराजुलीलाई अघिल्लोपटक हामीले शिक्षक छनोटमा भएको अनियमितताबारे प्रश्न सोध्दा खुलेर बोल्न चाहेनन् । पटकपटक फोन काटेका थिए । पछि सम्पर्क गर्दा उनले सबै कागजात सुरक्षित राखिएको बताए । प्रक्रिया पुर्याएरै शिक्षक छनोट गरिएको उनको दाबी छ । तर असन्तुष्ट पक्षले भने उनीहरुको माथिसम्मै मिलेमतो भएकाले कागजातहरु मिलाइदिएर देखाउनका लागि मात्र ठीक्क पारेर राखेको हुनसक्ने प्रतिक्रिया दिएका छन् ।
 प्रक्रिया मिचेर शिक्षक नियुक्ति गरिएको खण्डमा प्रधानाध्यापकलाई विभागीय कारबाही गर्न सकिने र यसरी गरिएकाे नियुक्ति बदर हुने कानुनी प्रावधान रहेको छ ।   
अख्तियारलगायत निकायमा उजुरी दर्ता भएको र यसको छानबिन नभई कसरी शिक्षक नियुक्ति गर्नुहुन्छ भन्ने प्रश्नमा प्रअ पराजुलीले उजुरी परेको बारे आफूलाई थाहा नभएको बताए । सफल र वैकल्पिक उम्मेदवार छनोट भइसकेको हुँदा अब विद्यालय व्यवस्थापन समितिले निर्णय गरी शिक्षक नियुक्ति गरिने उनले जानकारी दिए ।
शिक्षक पदपूर्ति समितिमा विद्यालय व्यवस्थापन समितिको अध्यक्ष वा निजको प्रतिनिधि अध्यक्ष रहने र सम्बन्धित विद्यालयका प्रधानाध्यापक सदस्यसचिव रहने व्यवस्था छ । साथै सम्बन्धित वडासदस्य, सम्बन्धित क्षेत्रका विद्यालय निरीक्षक वा शिक्षा अधिकारीले तोकेको अधिकृत प्रतिनिधि र विषय विशेषज्ञ सदस्य रहन्छन् ।
प्रक्रिया मिचेर शिक्षक नियुक्ति गरिएको खण्डमा सम्बन्धित विद्यालयका प्रधानाध्यापकलाई विभागीय कारबाही गर्न सकिने र यसरी गरिएकाे नियुक्ति बदर हुने कानुनी प्रावधान रहेको छ ।
विद्यालयमै बेथिति
गतवर्ष केन्द्रीय बहिरा माविका विद्यार्थीहरु आन्दोलित भए । तालाबन्दी गरेर उनीहरु शैक्षिक हड्तालकै अवस्थामा उत्रिएका थिए । यसको कारण थियो– सांकेतिक भाषामा अदक्ष शिक्षकबाट विद्यार्थीहरु आजित हुनु । सांकेतिक भाषामा दक्षता नभएका त्यहाँ कार्यरत एक शिक्षकलाई विद्यालयबाटै निकाल्न उनीहरुले माग गरेका थिए । ती शिक्षकले सांकेतिक भाषामा सञ्चार गर्न नसक्दा आफूहरुले केही पनि सिक्न नपाएको विद्यार्थीहरुको गुनासो थियो । पूर्ण संचारको वातावरणमा शिक्षा प्राप्त गर्न पाउनुपर्ने आफ्नो अधिकार भएकाले यसको व्यवस्था मिलाइदिन उनीहरुले विद्यालय व्यवस्थापन समितिसमक्ष माग गरेका थिए ।
 सांकेतिक भाषामा दक्षता नभएका त्यहाँ कार्यरत एक शिक्षकलाई विद्यालयबाटै निकाल्न उनीहरुले माग गरेका थिए । ती शिक्षकले सांकेतिक भाषामा सञ्चार गर्न नसक्दा आफूहरुले केही पनि सिक्न नपाएको विद्यार्थीहरुको गुनासो थियो ।   
सोही विद्यालयमै लामो समयदेखि अध्यापन गरिरहेका एक शिक्षकले सुनाए, ‘यसरी सोर्सफोर्स र चलखेलकै आधारमा शिक्षक नियुक्ति गर्ने प्रचलनले गर्दा बहिरा विद्यार्थीहरुको भविष्यमाथि नै खेलबाड भएको छ । साथै आफूअनुकूल सम्प्रेष्य भाषामा शिक्षा हासिल गर्न पाउने उनीहरुको नैसर्गिक अधिकार समेत हनन भएको छ ।’ उनका अनुसार अहिले पनि त्यहाँ कार्यरत कतिपय शिक्षकहरुमा सांकेतिक भाषा र विशेष आवश्यकता भएका बालबालिकाको मनोविज्ञान बुझेर सञ्चार गर्न सक्ने दक्षता कम रहेको छ ।

बहिरा विद्यालय विशेष विद्यालय हो, त्यहाँ विशेष आवश्यकता भएका बालबालिकाहरु अध्ययन गर्छन् । उनीहरु बोल्न र सुन्न नसक्ने भएका कारण सिकाइ प्रक्रिया र सञ्चारका लागि अनिवार्य रुपमा सांकेतिक भाषा आवश्यक पर्छ । उनीहरुलाई सोही अनुसारको विशेष तालिम र सम्बन्धित भाषिकलगायत अन्य सीपमा दख्खल भएका शिक्षक प्राथमिकतामा पर्नुपर्ने हो । तर सो कुरा विद्यालयले पटकपटक बेवास्ता गर्दै आएको छ । यस्ता विशेष विद्यालय र विशेष शिक्षाका लागि स्पष्ट सरकारी नीति नहुँदा समेत चलखेल गर्नेहरुलाई सजिलो हुने गरेको छ । 
विशेष विद्यालयका लागि पूर्ण सरकारी नियन्त्रण छैन । विद्यालयले नै आफ्नै विधान बनाएर सञ्चालन गर्न छुट छ । तर नक्सालस्थित देशकै ठूलो र पुरानो केन्द्रीय बहिरा माविमा भने आफ्नो कुनै विधान नै नरहेको र मनलाग्दी तवरले चल्दै आएको बुझिएको छ । वेलावेला त्यहाँ सरकारीस्तरबाट विद्यार्थीका लागि आउने छात्रवृत्ति र अन्य सहयोगमा समेत भ्रष्टाचार हुने गरेको गुनासो सुनिन्छन् । यस्ता अनेक समस्या र गुनासो बाहिर आइरहँँदा पनि यहाँ सरोकारवाला निकायले चासो दिएको देखिन्न ।

 