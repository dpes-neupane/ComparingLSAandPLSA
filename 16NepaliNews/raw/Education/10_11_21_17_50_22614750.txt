

 
देवराज पन्त
मकवानपुर, ०५ माघ । मकवानपुरस्थित कृषि तथा वन विश्वविद्यालय र मकवानपुर बहुमुखी क्याम्पसमा विद्यार्थीहरुले पठनपाठन ठप्प पारेका छन् । विद्यार्थी भर्नाका क्रममा डिनले भेदभाव गरेको र अनावश्यक शुल्क बढाएको भन्दै विद्यार्थीहरु आन्दोलित भएका हुन् ।  

बागमती प्रदेशको राजधानी हेटौंडाको कृषि तथा वन क्याम्पसले गत पौष ६ गते भर्ना सम्बन्धी सूचना प्रकाशन ग¥यो । तर उक्त भर्ना सूचना डीन बलराम भट्टले आफ्नो ईन्स्टिच्युटमा अध्ययन गरेका विद्यार्थीहरुको पक्षमा मात्र निकालेको भन्दै विद्यार्थीहरु आन्दोलित छन् । सोही विषयमा डीनको कार्यकक्षमा ताला लगाएसँगै २७ दिनदेखि पठनपाठन समेत बन्द गरिएको छ । 

नियम अनुसार इन्ट्रान्स पास गरेका मध्ये पहिलो ४१ जनाले हेटौंडामा र ४२ औं योग्यतादेखि ६२ औं सम्मकाले उदयपुरको कटारीमा निशुल्क अध्ययन गर्न पाउने व्यवस्था छ । तर डीन भट्टले ४२ औंदेखि योग्यता पुगेकालाई पञ्छाएर ६ सय २५ औं देखि योग्यता पुगेकाहरुलाई निशुल्क अध्ययनको व्यवस्था मिलाएको विद्यार्थीको आरोप छ ।
विश्वविद्यालयमा विएसी फरेष्ट्रीमा ८६ जनाको कोटा रहेको छ भने सःशुल्क अध्ययनका लागि प्रति विद्यार्थीले ३ लाख ५० हजार रुपैयाँ शुल्क बुझाउनु पर्ने हुन्छ । इन्ट्रान्समा करिब १६ सय विद्यार्थीहरु सम्मिलित रहेका थिए । त्यस्तै, जिल्लाकै सबैभन्दा ठूलो मकवानपुर बहुमुखी क्याम्पसमा शुल्क वृद्धिको विरोध गर्दै १२ दिनदेखि विद्यार्थीहरु अनसनमा बसेका छन् । क्याम्पस प्रशासनले भर्ना शुल्कमा शतप्रतिशत र मासिक शुल्कमा ६५ प्रतिशत शुल्क वृद्धि गरेको विरोधमा बिद्यार्थीहरु अनसन बसेका हुन् । 
यता क्याम्पस प्रशासनले भने ९ बर्षको अन्तरालमा समयानुकूल नै शुल्क वृद्धि गरिएको र हाल वृद्धि गरिएको शुल्क समेत निजी क्याम्पसको तुलनामा सस्तो रहेको दावी गर्दै आएको छ । सरकारी कलेजमा हुने यस्ता गतिविधिले शैक्षिक संस्थाको गुणस्तर सुधार्ने सरकारको कदममा नै चुनौति थपेको छ भने, कोर्ष पूरा नै नभई परीक्षामा सामेल हुनु पर्ने सम्भावना समेत उत्तिकै बढेको छ । 

 