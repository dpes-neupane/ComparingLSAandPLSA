

 
हरिष बिक
कैलाली, २३ फागुन । कैलालीको एक मात्र धनगढी उपमहानगरपालिकाका विद्यार्थी विद्यालय जानै पाउँदैनन् । आर्थिक अवस्था कमजोर भएर होइन, नदीमा पुल नभएर ! सुन्दा पनि अचम्म लाग्ला यस्तै नियति व्यहोर्न बाध्यछन् । वडा नम्बर १७ धुर्चुन्नाका विद्यार्थी शिक्षा पाउने अधिकारबाट बञ्जित हुँदासम्म सरकारले चासो दिएको छैन ।  
नगरपालिका बन्नका लागि आधारभूत विकास हुनैपर्छ । अर्थात शिक्षा, स्वास्थ्य, खानेपानी, पूर्वाधार हुनुपर्ने मापदण्ड छ । तर, तपाईलाई सुन्दा अचम्म लाग्ला उपमहानगरपालिकाकै विद्यार्थी विद्यालय जानै पाउँदैनन्–त्यो पनि पुल नभएकै कारण । 

सुदूरपश्चिम प्रदेशको राजधानी नजिक रहेको धनगढी उपमहानगरपालिका वडा नम्बर १७ धुर्चुन्नाका विद्यार्थीलाई वर्षायाम लागेसँगै विद्यालय जान नपाइने चिन्ता सुरु हुन्छ । एक÷दुई जना होइनन, २ सय विद्यार्थी पढ्नबाट बञ्चित हुन्छन् । 
स्थानीय खुटिया नदीमा पुल नहुँदा वर्षको तीन महिना उनीहरु विद्यालय जान पाउँदैनन् । विपन्न परिवारका मानिसहरुको बसोबास रहेको धुर्चन्नाका विद्यार्थीहरु गाउँमा विद्यालय नभएपछि पढ्नको लागि गोदावरी नगरपालिका रहेको विद्यालय जाने गर्दछन् । 
तर वर्षा याम लागे पछि विद्यालयमा पठन पाठन चलिरहन्छ उनीहरु भने विद्यालय जान पाउँदैनन । अभिाभावकको इच्छा यतिमात्र छ, ‘खुटिया खोलामा पुल बनोस् ।’ 
साउन, भदौ र असोज तीन महिना बर्षे भेलमा उनीहरु नदी पार गर्न सक्दैनन् । र, पढाइ छाड्न बाध्य हुन्छन् । यो त तीन महिनाको कुरा मात्र भयो, पानी परेका दिन पनि उस्तै समस्या झेल्नुपर्छ, उनीहरुले । 
वर्षा याममा नदी पार गरेर पढ्न जाँदा नदीले बगाएर पाँच जना विद्यार्थीको ज्यान समेत गएको छ । तर, स्थानीय सरकारले चासो नदिएको गुनासो प्रशस्तै सुनिन्छ । 
पुल बने नदी वारपार गर्न सहज हुँने र विद्यार्थीको पढाई समेत नविग्रिने स्थानीयको भनाइ छ । तर स्थानीयको समस्या प्रति सरकारले चासो दिएको छैन ।

 