

 
नियमित रूपमा पढाइ हुनुपर्ने माग गर्दा रघुगंगा गाउँपालिका–७ चिमखोलास्थित अमर माध्यमिक विद्यालयमा कक्षा १० मा अध्ययनरत २२ विद्यार्थी निष्कासनमा परेका छन् । विषयअनुसारका शिक्षकको व्यवस्था गरी नियमित पठनपाठन गराउन माग गरेका विद्यार्थीलाई विद्यालय व्यवस्थापन समितिको आइतबार बण्सेको बैठकले एक महिनाका लागि निष्कासन गरेको हो । 
विद्यालयले निष्कासन गरेपछि विद्यार्थी अध्ययनबाट वञ्चित भएका छन् । विद्यालयमा लामो समयदेखि विज्ञान र कम्प्युटर विषयका शिक्षक नहुँदा नियमित पठनपाठन नै प्रभावित भएपछि १० असोजमा तालाबन्दी गरेका थिए । विद्यालयमा अमर्यादित व्यवहार प्रदर्शन गरेको भन्दै कक्षा १० मा अध्ययनरत २५ जनामध्ये २२ जनालाई एक महिनासम्मका लागि निष्कासन गर्ने निर्णय भएको विद्यालयका प्रधानाध्यापक पृथबहादुर थापाले बताए ।
यसकारण तालाबन्दी
अमर माविमा गत जेठदेखि नै विज्ञान शिक्षक नहुँदा पढाइ भएको छैन । कम्प्युटर विषयका तत्कालीन शिक्षक रिम पाइजाले विद्यालय व्यवस्थापन समितिले तलब घटाएपछि असारदेखि अध्यापन गराउन छाडेका थिए । मासिक १५ हजार रुपैयाँमा शिक्षण गर्दै आएका पाइजालाई विद्यालयले १० हजारमा अध्यापन गराउन भनेपछि उनले पढाउन छाडेका थिए । सो विषयमा विद्यालयले विज्ञापनमार्फत नयाँ शिक्षक नियुक्त गरे पनि उनले समेत बीचैमा छाडेपछि पठनपाठन भएको छैन । याे खबर अाजकाे नयाँ पत्रिकाले छापेकाे छ ।
दुई विषयको पठनपाठन लामो समयदेखि अवरुद्ध भइरहेको समयमा १० असोजमा थप दुई शिक्षक, शिक्षक आयोगको परीक्षा दिन गए । सोही समयमा प्रधानाध्यापक पृथबहादुर थापासमेत पोखरा गए । निमित्त प्रअसमेत गाउँपालिकामा खाता खोल्ने कामले गएपछि विद्यालय शिक्षकविहीन भएको थियो । विद्यार्थीले आफूहरूको नियमित पठनपाठन गराउन दबाब दिन विद्यालयमा तालाबन्दी गरेका थिए । प्रअले भने विद्यालयमा कामविशेषले शिक्षकहरू नभएको अवस्थामा तालाबन्दी गरेको र अमर्यादित शब्दहरू प्रयोग गरेको, अभद्र व्यवहार र अराजकता मच्चाएकाले कारबाही गरेको दाबी गरे ।

 