

 
रामगाेपाल तमखु
भक्तपुर, फागुन ३ । फागुन २ गते फेब्रुअरी १४ अर्थात् प्रेम दिवसका दीन भक्तपुरको सिद्ध पोखरी वरिपरि मायालु जोडीहरूको घुइँचो लागेको थियो ।  

सुषमा परियारका केही साथीहरू पनि सिद्धपोखरी तिर लागे । झौखेलस्थित विद्यालयबाट बिहान परीक्षा सकेर फर्केकी सुषमा आफ्ना तीन जना साथीसँगै दरवार स्क्वायर तिर हिँडीरहेकी थिइन् । त्यहाँको लामो फल्चामा उनले रिबनले बाँधिएको रङ्गीन किताब देखिन् । 

साथीहरु गफगाफ गर्दै थिए । उनी भने किताब तिर तानिइन् । कसैले छाडे जस्तो लागेर पहिले तन्केर हेरिन् मात्र । तर किताब राम्रो लागेकाले उनले किताब समातिन् । यताउता हेरिन् कसैले आफ्नो भनी आउला की भनेर उत्निखेरै ‘रुम टु रिड’ नामक संस्थाका सहकर्मीले अगाडि आएर उनलाई भने, “बहिनीलाई बधाई छ । आज पुस्तक उपहार दिवसको यो सुन्दर उपहार तपाईंले प्राप्त गर्नुभयो । आजको दिन धेरैलाई थाहा नहोला आज “पुस्तक उपहार दिवस” पनि हो भनेर ।
सुषमाले मुस्कुराउँदै किताब बाँधेको रिबन खोलिन् । त्यहाँ रमाइला बाल कथाका दुई पुस्तक थिए । पहिलो सिकर्मीको सिसाकलम, अनि अर्को फूलको पर्खाल । किताब हेर्दै गर्दा साथी पनि उनीसँगै आइसकेका थिए । उनीहरुले पनि पुस्तक हेरे । अनि खुसी हुँदै बाटो लागे । सुषमा र उनका साथीहरू मात्र होइन गत शुक्रबार बिहान भक्तपुरको दरवार क्षेत्र र ङातापोल्हँ मन्दिर आसपास भएर जाने धेरैजनाले पुस्तकको यस्तो अप्रत्यासित उपहार पाए ।

भक्तपुरमा मात्र पनि होइन, काठमाडौंको वसन्तपुर तथा ठमेल अनि ललितपुरको पाटन दरवार क्षेत्रमा पनि धेरैले अकल्पनीय रुपमा पुस्तक उपहार प्राप्त गरे । धेरैले प्रेम दिवसका रुपमा मात्र चिन्ने गरेका फेब्रुअरी १४ मा पर्ने “पुस्तक उपहार दिवसको” सन्दर्भ पारेर ‘रुम टु रिड’ नेपालले यो फरक खाले कार्यक्रमको आयोजना गरेको थियो । 

प्रारम्भिक कक्षाका बालबालिकामा पढ्ने सीप तथा पढ्ने बानीको विकास गर्दै स्वतन्त्र पाठकको रुपमा विकास गर्ने लक्ष्यसहित विगत दुई दशकदेखि क्रियाशील ‘रुम टु रिड’ ले समाजमा पठन संस्कृतिको विकासका लागि यो फरक खाले पुस्तक कार्यक्रम आयोजना गरेको ‘रुम टु रिड’ का पुस्तक प्रकाशन अधिकृत अनन्त वाग्लेले बताउनुभयो । उहाँले भनुभयो ‘पुस्तक पढ्ने संस्कार मानव सभ्यतासँग जोडिएको एक महत्वपूर्ण क्रियाकलाप भएकाले समुदायमा यसलाई प्रोत्साहित गरिनु पर्छ ।’

शुक्रबार काठमाडौं शहरभित्र २ सय २० वटा पुस्तक यसरी सरप्राइज उपहारका रुपमा राखिएको र पुस्तक पाउनेले आफूले पढेपछि आफन्त, साथीभाइ र बालबालिकालाई पढाउन प्रेरित गरिएको ‘रुम टु रिड’ की संचार अधिकृत निष्ठा थापा श्रेष्ठले बताउनुभयो । 

 