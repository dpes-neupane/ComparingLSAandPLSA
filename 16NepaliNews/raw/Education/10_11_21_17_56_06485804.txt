

 
सुशीलबाबु थकाली 
 मुस्ताङ । मंसिरको अन्तिम सातादेखि बन्द रहेका मुस्ताङका विद्यालयहरु फाल्गुण १ गते देखि पुनः सञ्चालनमा अाए पनि पठनपाठन भने अझै हुन सकेकाे छैन । बारम्बार हिमपात भएपछि यहाँका विद्यालयहरू हिउँकाे बर्काे अाेढेझैँ सेताम्मे देखिन्छन् । 
हिउँमा चिसो छल्न घुम्ती विद्यालयका रुपमा विद्यार्थी तथा शिक्षकलाइ पोखरालगायत अन्य स्थानमा लैगिने भए पनि माघको अन्तिम सातामै उनीहरू मुस्ताङ फर्किसक्नुपर्ने हुन्छ ।
कतिपय विद्यालयहरु कक्षा १० बाहेकका वार्षिक परीक्षा सकेर हिउँदे बिदामा रहेका छन् । उपल्लो मुस्ताङका विद्यालयहरु भने पठन–पाठनकै लागि घुम्ती विद्यालयका रुपमा पोखरा लगायतका सहरहरूमा झर्ने गर्दछन् । 

मुस्ताङमा अत्याधिक चिसो र हिमपातले गर्दा जनजीवन कष्टकर हुने हुँदा कक्षा १० को एसईईबाहेक अन्य कक्षाको मंसिरमै वार्षिक परीक्षा सम्पन्न गरी फागुण महिनामा नयाँ शैक्षिक सुरु हुने गर्दछ । 
यद्यपि यस वर्ष भने फागुन १ गतेबाटै नयाँ शैक्षिक सत्र सुरु भए पनि लगातारको हिमपातले अझै राम्रोसँग पठनपाठन हुन नसकेको हो । तल्लो मुस्ताङका कतिपय विद्यालय खुले पनि भारी हिमपात र अत्यधिक चिसोका कारण विद्यार्थीहरु विद्यालयसम्म आउन सकेका छैनन् । उपल्लो मुस्ताङ प्राय: शून्य अवस्थामा नै छ । साथै शैक्षिक गतिविधि पनि अझै सुरु हुन सकेको छैन ।
 शैक्षिक पात्रोअनुसार काम हुन सकेन
नयाँ शैक्षिक सत्र सुरु भए पनि लगातारको हिमपातले विद्यार्थीहरुलाइ समस्या भैरहेको हो । अझै राम्रोसँग पढाइ सुरु हुन र विद्यालय सञ्चालनमा आउन केही साता लाग्ने शिक्षा विकास तथा समन्वय ईकाईका प्रमुख मतिलाल चपाईले जानकारी दिए । 
उनका अनुसार फाल्गुण १ गते देखि नै विद्यालय सञ्चालनमा ल्याउने भनिए पनि शैक्षिक पात्रो अनुसार काम हुन नसकेको उनले बताए । साथै विविध कठिनाईका कारण विद्यालयहरु सञ्चालनमा आउन सकेको छैन । ५ गते भित्रमा अन्य गाउँपालिकाका सबै विद्यालयहरु पूर्ण रुपमा खुलिसक्नुपर्ने थियो । उनले भने, ‘माघको १० गतेसम्म भर्ना अभियानको काम पनि समाप्त भैसकेको छ । तर लगातार हिमपात सुरु भैरहँदा पठनपाठनलगायत अन्य काममा ढिलाइ भैरहेको छ ।’

उता सदरमुकाम जोमसोमस्थित जनहित माध्यमिक विद्यालयमा पनि फागुन १ गतेबाटै कक्षा सञ्चालनमा आएको छ । शैक्षिक सत्र सुरु भएको दिनबाटै भर्ना अभियान सुरु भएको प्रधानाध्यापक रामचन्द्र अधिकारीले बताए । उनका अनुसार फागुन १ देखि १० गतेसम्म भर्ना अभियान सुरू गरिएकाे थियाे ।
शिक्षक अजै भर्ना अभियानमा 
शिक्षक तथा विद्यार्थिहरु समयमा उपस्थित हुन नसकेकाले नियमित रुपमा कक्षा भने सञ्चालन हुन अझै केहि दिन लाग्न सक्ने अधिकारीले बताए । ‘मुस्ताङकै विद्यार्थीले मात्र जिल्लाको साख जोगाउन मुस्किल हुन्छ,’ उनले भने, ‘विद्यार्थी संख्या नपुग्ने हुँदा शिक्षकहरु भर्ना अभियानका क्रममा अन्यन्त्र जिल्लामा रहेका छन् । पछिल्ला केही वर्षयता जिल्लाका स्थानीय विद्यार्थीहरु निजि विद्यालय संगसंगै बाहिरी जिल्लाहरुमा पढ्न जाने गरेका छन् । सोही कारणले पनि जिल्लामा स्थानीय भन्दा बाहिरी बिद्यार्थीहरुको चाप बढेको छ ।’
यसैगरी घरपझोङ गाउँपालिका (१ छैरो आधारभूत विद्यालयकी शिक्षिका पवित्रा न्यौपानेले शैक्षिक शत्र फागुन १ गतेबाटै सुरु भए पनि प्राविधिक कारणहरु धेरै भएकोले पठनपाठनलगायत अन्य कार्यहरूमा समस्या देखिएको बताइन् । ‘फागुनको पहिलो साताबाटै लगातार हिमपात भयो,’ उनले भनिन्, ‘शैक्षिक सत्र फागुन १ देखि सुरु भए पनि हामीले विद्यालयको शैक्षिक गतिविधि नियमित रुपमा अगाडि बढाउन सकिरहेका छैनौँ ।’ 
विशेषगरी विद्यार्थीहरुलाइ आवतजावत गर्न कठिनाइ भएको उनको ठम्याइ रहेको छ । पाठ्यपुस्तक समयमै आएपनी बिद्यार्थी भर्ना अभियान सुचारु हुन नसकेको उनले बताए । 
उनले भने, ‘नियमित हिमपात हुँदा र अत्यधिक मात्रामा चिसो भएकोले बिधालय नजिकै भएका विद्यार्थीहरु पनि आउन नसकिरहेको अवस्था छ । यसले गर्दा पठनपाठन लगायत अन्य शैक्षिक गतिविधि सञ्चानमा धेरैनै समस्या भएको छ ।’

उता श्री जनवाल माध्यमिक बिधालयका शिक्षक रामराज न्यौपानेले हिमाली जिल्लाको हकमा फागुन १ बाटै नियमित रुपमा शैक्षिक गतिविधि सुरु हुने भए तापनि भारी हिमपातका कारण पठनपाठनमा अवरोध पुगेको बताए ।
‘पाठ्यपुस्तक उपलब्ध भएनन्’
‘विद्यार्थीहरु विद्यालय आउजाउमा अत्यन्तै समस्या भएकोले गर्दा पनि पठनपाठनमा कठिनाइ भएको छ,’ उनले भने, ‘विद्यार्थी मात्र नभै शिक्षकहरु पनि विद्यालय जानै नसक्ने अवस्था सिर्जना भएको छ । यसको सिधा असर विद्यार्थीहरुलाइ नै परेको छ ।’ यसैकारण शैक्षिक गतिविधिमा फागुनको ३ सातासम्म पूरै अवरोध भएको न्यौपानेले बताए । 
शिक्षक न्यौपानेका अनुसार हिमाली जिल्लामा शैक्षिक सत्र सुरु भएपश्चात नै पाठ्यपुस्तक उपलब्ध हुनुपर्ने हो तर अझै सहज भै नसकेको अवस्था छ । सिधा सवारी यातायात र हवाइ उडान ठप्प हुँदा पनि यस्तो समस्या देखा परेको उनले बताए । आजबाट मौसममा केहि सुधार भएको छ, अब भने नियमित रुपमा अध्यन, अध्यापन हुने शिक्षक न्यौपानेको ठम्याइ रहेको छ ।

 