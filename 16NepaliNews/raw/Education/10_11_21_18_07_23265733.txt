

 

बसन्त लिम्बू

देशभरका सामुदायिक विद्यालयको बेहाल छ । शिक्षण पद्धतिको कुरै नगरौ, भौतिक संरचना हेर्दा विद्यालय झै लाग्दैन । यो समस्याबाट ताप्लेजुङका सामुदायिक विद्यालय अछुतो रहने कुरै भएन । तर, यहाँका सरोकारवाल नेपाली उखान ः काम कुरो एकातिर, कुम्लो बोकी कुन्नी कता तिर चरितार्थ गर्न उद्धत छन् । 
ताप्लेजुङबाट जनप्रतिनिधि सम्मिलित ५५ जनाको जम्बो टोली शैक्षिक भ्रमणमा निस्किएको छ । उनीहरुको उद्देश्य सामुदायिक विद्यालयको शैक्षिक गुणस्तरमा सुधार ल्याउने । देशका विभिन्न विद्यालयको अवलोक गरेर फर्कदा यो टोलीले १० लाख रुपैयाँ राज्यकोष स्वाहा पर्नेछन् । यो टोलीमा को–को छन भन्ने चर्चा गर्नुभन्दा पहिले ताप्लेजुङको एक प्रतिनिधिमुलक सामुदायिक विद्यालयको चर्चा गरौं ।
मिक्वाखोला—३ को यो, पञ्चेश्वरी माध्यामिक विद्यालय । २०७२ साल जेठ २७ गतेको पहिरोले विद्यालयको भवन भत्कायो । आर्थिक अभावमा बिद्यालय भवन पुनर्निर्माण भएको छैन । बिद्यार्थीको कन्तबिजोग छ । हिउँदमा मुटु काप्ने सिरेटो र वर्षायामको पीडा उस्तै छ । १ सय २५ जना बालबालिकालाई क्षतिप्रस्त भवनमा अध्ययन गर्नुको विकल्प छैन ।
ताप्लेजुङमा यस्तै समस्या भोगिरहेका दर्जनौ बिद्यालय छन् । तर, सरोकारवाल भने बिद्यालय शिक्षाको सुधारका लागि भ्रमणमा निस्केको छ । समस्यासँगै समाधान पनि हुन्छ भन्ने सरोकारवालाले बुझ्न सकेका छैनन् । घुमघामको मेलोमेसो जिल्ला शिक्षा समितिले मिलायो । टोलिमा फुङलिङ नगरपालिका सहित ६ वटा गाउँपालिकाका प्रमुख, उप–प्रमुख, प्रशासकीय अधिकृतहरू, शिक्षा कार्यालयका कर्मचारी, स्रोत व्यक्ति, शैक्षिक संघसंस्थाका प्रमुख छन् । भ्रमण टोलीका सदस्य अन्य बिद्यालयले अवलम्बन गरेका प्रयोग सिकेर फर्कने दावी गर्छन् ।
जनप्रतिनिधि सम्मिलित यो टोलीको भ्रमणलाई ताप्लेजुङवासीले पटक्कै मन पराएका छैनन् । सामुदायिक बिद्यालयको सुधारका लागि भ्रमण गरिरहुन पर्ने कुनै कारण नरहेको उनीहरुको बुझाई छ । आफ्नो बिद्यालयको शिक्षण पद्धति र भौतिक पूर्वाधार बिकासमा ध्यान दिए पुग्ने उनीहरुको भनाइ छ ।
समस्यासँगै समाधान पनि हुन्छ । समाधानको उपाय खोज्न अन्त कतै जानु पर्दैन । सामुदायिक बिद्यालयका शिक्षक शिक्षिका राम्रो अध्ययन गराउँदैनन् । अभिभावक, बिद्यालय व्यवस्थापन समिति र अन्य सरोकारवाला आफ्नो बिद्यालयमा के भइरहेको छ भन्ने ख्याल गर्दैनन् । अनि, आफ्नो बिद्यालयमा सुधार ल्याउन भन्दै अरुको हेर्न दर्गुछन् । यो गलत अभ्यास नै परम्परा बन्न लागेको छ ।

 