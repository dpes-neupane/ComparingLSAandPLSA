

 
तारा आचार्य
विराटनगर, ४ असार । विराटनगरस्थित पूर्वाञ्चल विश्वविद्यालयको पुसेट क्याम्पसलाई नेपाल इन्जिनियरिङग परिषदले मान्यता नदिदा संचालन भइरहेको बिई सिभिल र इलेक्ट्रिकल पास गरेका र रेगुलर पढिरहेका करिब ५ सय विद्यार्थीहरुको भविष्य अन्यौलमा परेको छ । 

पूर्वाञ्चल विश्वविद्यालयको आंगिक क्याम्पस समेत रहेको पुसेट क्याम्पसले नेपाल इन्जिनियरिंग काउन्सिलबाट संचालन अनुमति नपाएका कारण यस्तो अवस्था आएको हो । सो क्याम्पसबाट सिभिलको एउटा ब्याच पास आउट भएर निस्किएको छ भने अर्को ब्याच निस्किने क्रममा रहेको छ । 
नेपाल इन्जिनियरिंग परिषदले अनुमति नभएकै कारण यहाँबाट पास गरेका २२ जना विद्यार्थीहरुले लोकसेवा आयोगको परिक्षामा पनि सहभागि हुन नपाउने भएको विद्यार्थीहरुले गुनासो गरेका छन् । सायौं विद्यार्थीहरुको भविश्यमाथि खेलवाड भएको भन्दै उनीहरुले आक्रोस पोखेका छन् । 
पुसेट क्याम्पसमा २०७० सालदेखि सिभिल कार्यक्रम र २०७३ सालदेखि इलेक्ट्रिकल कार्यक्रम संचालन हुन थालेको हो । क्याम्पस संचालन हुन थालेदेखि नै इन्जिनियरिंग काउन्सिलबाट अनुमतिका लागि कागजपत्र र अनुगमन गरिएको थियो । तर कहिले भौतिक पूर्वाधार त कहिले जनशक्तिको कारण देखाउदै सो क्याम्पसले अनुमति पाएको छैन । 
क्याम्पसले मान्यता नपाउनुमा क्याम्पस प्रमुख मात्र होइन, पूर्वाञ्चल विश्वविद्यालयका पदाधिकारीहरु पनि उत्तिकै दोषी छन् । क्याम्पसले मान्यता नपाउदा नपाउदै संचालन गर्नुको औचित्य नभएको भन्दै विद्यार्थीहरुले क्याम्पस नै बन्द गर्न माग गर्दै आन्दोलन गर्न थालेका छन् । 

 