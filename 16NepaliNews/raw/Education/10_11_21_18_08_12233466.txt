


मंगलबारे, इलाम, २१ पुस  । प्राविधिक विषयमा विद्यार्थीको आकर्षण बढ्दै गएको छ । प्राविधिक विषय अध्ययन गरेर चाँडो जागिर पाउनका लागि पनि विद्यार्थीको यसतर्फ विद्यार्थीको आकर्षण बढ्दै गएको हो । 
इलाम नगरपालिका–१ स्थित साँखेजुङमा रहेको रत्नकुमार वान्तवा पोलिटेक्निकल इन्स्टिच्युटमा पशु विज्ञान विषयमा विद्यार्थीको सङ्ख्या अघिक छ । पढाइ शुरु भएकै पहिलो वर्षमा विभिन्न जिल्लाबाट विद्यार्थी यहाँ अध्यन गर्न आएका छन् । हेटौँडामा बसेर पढ्दै गरेका सागर श्रेष्ठ उक्त विषय अध्ययनका लागि साखेजुङ आउनुभएको छ । उहाँ प्राविधिक विषय नै अध्ययन गरे चाँडो जागिर खान सकिने भन्दै यहाँ अध्ययन गर्न आएको बताउनुहुन्छ ।
अध्ययन हुने स्थानमा निकै चिसो छ । सामुद्रिक सतहबाट एक हजार ८०० मिटरको उचाइमा रहेको पोलिटेक्निक इन्स्टिच्युटमा अध्ययन गर्न आएका धेरैलाई यहाँको मौसम अनुकूल छैन । श्रेष्ठजस्ता धेरैलाई प्राविधिक विषय अध्ययन गर्न मौसमले रोक्न सकेन । अभिभावकको उत्प्रेरणा र पढाइका लागि चियाबारीको जिल्ला भनेर चिनिने इलाममा धेरै विद्यार्थीको जमघट हुने गरेको छ ।
डोटीका सरोज भट्ट पनि अध्ययनकै लागि यहाँ आउनुभएको हो । उहाँलाई पनि लामो बाटो र इलामको चिसोले रोक्न सकेन । धरानकी कुमारी महत इलामको वातावरण अनुकूल र राम्रो पढाइ हुने भएर इलाम आएको बताउनुहुन्छ । पहिलो पटक पठनपाठन हुन थालेको पशु विज्ञान विषय पढेपछि राम्रो अवसर पाइने र इलामको चिसो वातावरणमा अध्ययन प्रभावकारी हुने उहाँको बुझाइ छ ।
साँखेजुङकै खेमराज दहालले यसअघि नै विज्ञान विषयबाट आइएसी गरिसक्नुभएको थियो तर सिटिइभिटीअन्तर्गत यहाँ पढाइ हुने थाहा पाएपछि उहाँ विषय नै परिवर्तन गरी पशु विज्ञानतर्फ होमिनुभएको हो । बाहिर बसेर पढ्नभन्दा पनि प्राकृतिकरुपमा सुन्दर आफ्नै जिल्लामा अध्ययन गर्दा थप प्रभावकारी हुने भनेर फर्किएको उहाँको प्रतिक्रिया छ । पछिल्लो समय प्राविधिक शिक्षातर्फ विद्यार्थीको आकर्षण थपिँदै गएकाले अध्ययनका लागि लामो दूरी पार गरेर आउनेको संख्या उल्लेख्य छ ।
बाह्रै महिना चिसो हुने भएकाले यहाँ विद्यार्थीको अभाव हुन्छ कि भन्ने चिन्ता इन्स्टिच्युट व्यवस्थापक पक्षलाई थियो तर पहिलो याममै विद्यार्थी भर्ना आवेदन माग गरेपछि पूर्वी जिल्ला मात्र हैन पश्चिमी क्षेत्रबाट पनि इच्छुक विद्यार्थी आएपछि इन्स्टिच्युटको त्यो शंका मेटिएको छ । बरु इलामको मौसम राम्रो भएकाले पढ्न आएको अधिकांश विद्यार्थीको प्रतिक्रिया छ । एसइई परीक्षामा विज्ञान, अङ्ग्रेजी र गणितमा ‘सी’ र कूल परिणाममा एक दशमलब छ अंक हासिल गर्ने विद्यार्थीले यहाँ भर्ना हुन पाएका छन् तर यसअघि नै एसएलसी उत्तीर्ण भई विभिन्न संकायमा प्लस टू सकेका विद्यार्थी पनि पशु विज्ञान अध्ययनका लागि आएका छन् । हाल यहाँ ३६ विद्यार्थी भर्ना भएका छन् ।
 

 