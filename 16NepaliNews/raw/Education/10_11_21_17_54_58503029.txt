

 
काठमाडौं । त्रिभुवन विश्वविद्यालयले स्नातकोत्तर प्राइभेट अध्ययन गर्नेहरुका लागि परिक्षा आवेदन यो वर्षलाई पनि खुल्ला गरेको छ । विद्यार्थीले अन्तिम मौका स्वरुप यो वर्ष पनि ‘प्राइभेट’ फारम भरेर परीक्षा दिन पाउने भएका छन्।  

परीक्षा नियन्त्रण कार्यालयले जनाएअनुसार स्नातकोत्तर तह प्रथम वर्षका लागि परीक्षा फाराम आवेदन खुल्ला गरिसकेको छ।आवेदन दिन चाहने परिक्षार्थीहरुले बैशाख १६ भित्र परीक्षा फाराम भरिसक्नुपर्ने पर्ने छ।
त्रिविले स्नातकोत्तर तहमा राजनीति शास्त्र र जनप्रशासन(मास्टर्स अफ पब्लिक एड्मिनिस्टेरेसन) विषयमा मात्र प्राइभेटतर्फ परीक्षा दिन पाउने ब्यवस्था गरेको छ । अन्य विषयमा प्रयोगात्मक परिक्षा पनि हुने हुँदा प्राइभेट परिक्षा सञ्चालन गर्न नसकिएको र यी दुई विषयमा पनि आउने वर्ष देखि प्राइभेट तर्फ फारम भरेर परीक्षा दिन नपाउने त्रिवि परीक्षा नियन्त्रक पुष्पराज जोशीले बताए ।
त्रिविले संचालनमा ल्याएका स्नातकोत्तर तहका अधिकांश विषयमा सेमेस्टर प्रणाली लागू गरिसकेको छ। तर सेमेस्टर प्रणालीमा विद्यार्थीहरू नियमित क्याम्पस हाजिर हुनुपर्छ। नियमित क्याम्पस अध्ययनमा सहभागी हुन नसक्नेहरुका लागि प्राइभेट अध्ययन कार्यक्रम प्रभावकारी सिद्ध भएको छ । क्याम्पस हाजिर हुन नसक्नेको लागि यस्तो परीक्षा प्रणाली लोकप्रिय छ।
यस किसिमको अध्ययन विशेषगरी सरकारी तथा निजी क्षेत्रमा रोजगारीमा लागेका कर्मचारी, सेना, प्रहरी लगायतका सेवामा लागेकाहरूका लागि यो कार्यक्रम लोकिप्रय छ। 

 