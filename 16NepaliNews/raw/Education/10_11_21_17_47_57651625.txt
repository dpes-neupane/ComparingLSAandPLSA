

 
सुरेश श्रेष्ठ,
दाङ, १५ बैशाख । लकडाउनको समयमा तुलसीपुरका बैंकहरुमा भीड लाग्न शुरु गरेको छ ।  
सामाजिक सुरक्षा भत्ता बैकमा बुझ्ने ब्यबस्था तुलसीपुर उपमहानगरपालिकाले गराएपछि भीड लागेको हो । हप्तामा दुई दिन सामाजिक सुरक्षा भत्ता वितरण गर्ने गरी उपमहानगरपालिकाले बैकहरुसंग सम्झौता गरेको छ । 

यो चौमासिकमा मंसिरदेखि फागुन महिना सम्मको सामाजिक सुरक्षा भत्ता बुझ्न बृद्धबृद्धा बैंकसम्म पुगेका छन् । 
उनीहरु नै लामबद्ध हुने र एक अर्कामा धक्कापक्का गरेको समेत देखिएको छ । सामाजिक दूरीलाई पट्कै ख्याल नगरी सामाजिक सुरक्षा भत्ता बापतको रकम बुझ्नका लागि तछाडमछाड गरेका थिए । 

कोरोना भाईरसको संक्रमणबाट बँच्नुपर्ने उमेर समूह नै लकडाउनको समयमा घरदेखि बाहिर आउनुपर्ने बाध्यता र सामाजिक दूरीको ख्याल पनि नगरेको देखिएको छ । 
प्रदेश नम्वर ५ मा कोरोनाको संक्रमणका कुनै पनि ब्यक्ति फेला परेको नभएको भएपनि यस किसिमको लापरवाहीप्रति स्थानीय प्रशासन , स्थानीय तह र बैंकहरुले ध्यान दिनु पर्नेमा कसैको पनि ध्यान गएको देखिएको छैन ।


 
 