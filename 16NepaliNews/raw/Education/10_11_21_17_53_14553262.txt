

 
तारा आचार्य
विराटनगर, २२ साउन । केही बर्ष अगाडि सम्म खचाखच हुने विद्यार्थीहरुको संख्या घटेपछि विराटनगरस्थित महेन्द्र मोरङ आदर्श बहुमुखी क्याम्पसले विद्यार्थी भर्ना अभियान सुरु गरेको छ । 

हाल प्रमाणपत्र तह फेज आउट भएपछि विद्यार्थीको संख्यामा कमि आएको हो । विद्यार्थीहरु निजी क्याम्पस तर्फ आर्कषण भएपछि सो क्याम्पसमा ४ हजार मात्र विद्यार्थी अध्ययन गर्दै आएका छन् । 
निजी क्षेत्रका क्याम्पसहरु भन्दा सस्तोमा अध्ययन हुने भए पनि सो क्याम्पसमा विद्यार्थी अभाव हँदै आएको छ । क्याम्पसमा संचालित २३ वटा कार्यक्रमहरु मध्ये मानविकी तर्फका इतिहास, पोलिटिकल र कल्चर लगायत ५ वटा कार्यक्रममा विद्यार्थीहरु अभाव रहेको सो क्याम्पसका उपप्राध्यापक मोहन सुवेदीले जानकारी दिनुभयो । 

विद्यार्थी भर्ना अभियानमा स्नातक तहमा भर्ना हुन इच्छुक विद्यार्थी तथा तिनका अभिभावकहरुलाई क्युएए प्रोसेस, भौतिक पूर्वाधार, शैक्षिक गुणस्तर र सूचना प्रणाली लगायत बारे जानकारी गराइएको थियो । महेन्द्र मोरङ क्याम्पसमा ४ वर्षे बिबिए ३ लाख १५ हजारमा अध्यापन गरिदै आएको छ भने निजी कलेजहरुले ६ देखि ८ लाख रुपैया सम्म लिने गरेका छन् ।

यसैगरी बिबिएस वार्षिक ७ हजार २ सयमा पढाई गरिदै आएको छ भने निजी कलेजहरुले वार्षिक ३० हजार रुपैया सम्म लिने गरेका छन् । त्यसैगरी ४ वर्षे बिबिएम २ लाख ९० हजारमा पढाईन्छ भने निजी कलेजहरुले ७ लाख २० हजार रुपैयाँ लिने गरेको उपप्रध्यापक सुवेदीले जानकारी दिनुभयो । उहाँले नियमित रुपमा विद्यार्थी भर्ना अभियानलाई निरन्तरता दिइने जानकारी समेत दिनुभयो ।

 