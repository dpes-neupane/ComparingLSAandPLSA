

 

काभ्रेपलाञ्चोक  ।  नेपाल पुस्तक तथा स्टेशनरी व्यवसायी महासंघ काभ्रेले सरकारी पुस्तक वितरण नगर्ने पुस्तक पसलको नवीकरण रद्द गर्ने भएको छ । 
काभ्रेका जिल्ला शिक्षा अधिकारी दीपेन्द्र गुरुङ, अभिभावक र महासंघका पदाधिकारीबीच भएको लामो छलफलपछि महासंघले उक्त निर्णय गरेको हो ।
जनक शिक्षा सामग्री केन्द्र लिमिटेडले समयमा नै काभ्रेका वितरकलाई पाठ्यपुस्तक बिक्री गर्नुपर्ने जनाएको छ । सरकारी पाठ्यपुस्तक वितरण गरेबापत नाफा कम हुने हुनाले वितरकले जनकशिक्षा सामग्री केन्द्रसँग पुस्तक खरिद नगरेकाले काभ्रेमा पुस्तकको अभाव भएको भन्दै महासंघले नवीकरणमा रोक लगाउने निर्णय गरेको जनाएको छ ।
सरकारी पाठ्यपुस्तक वितरक हुन सम्बन्धित जिल्ला शिक्षा कार्यालयको सिफारिस चाहिन्छ भने शिक्षकलाई कमिसन दिनुपर्दैन । कक्षा ६ देखि १० सम्मको पाठ्यपुस्तक छपाइको जिम्मेवारी जनक शिक्षा सामग्री केन्द्रले पाएको छ भने कक्षा १ देखि ५ सम्म देशभरका १७ प्रेस तथा प्रकाशन समूहले जिम्मेवारी प्राप्त गरेका छन् ।
सरकारी पुस्तक खरिद गरेबापत काभ्रेका पुस्तक वितरकले ९ प्रतिशत कमिसन पाउँछन् । ढुवानीखर्च वितरक स्वयम्ले व्यहोर्नुपर्छ । जनक शिक्षा सामग्री केन्द्रले उधारोमा पुस्तक बिक्री गर्दैन् ।
सिद्धिगणेश पुस्तक पसलका सञ्चालक साजन दुलालका अनुसार– जनक शिक्षा सामग्री केन्द्रले एकैपटकमा मागअनुसारका पुस्तक उपलब्ध नगराएको, झन्झटिलो प्रक्रियामा व्यवसायीलाई अड्काएको र मागअनुसारका पाठ्यपुस्तक एकैपटकमा बिक्री नगरेको हँुदा पाठ्यपुस्तक अभाव भएको बताउनुहुन्छ ।
जनक शिक्षा सामग्री केन्द्रका महाप्रबन्धक महेश तिमल्सिनाले एउटै जिल्लामा एकैपटक भनेजति पाठ्यपुस्तक पठाउन कठिन भए पनि पटक÷पटक गरी वैशाखको ७ गतेसम्म विद्यार्थीको हातहातमा पाठ्यपुस्तक पु¥याइसक्ने प्रतिबद्धता व्यक्तगर्नुभयो ।
न्यूमञ्जिल स्टेशनरी पनौतीका सञ्चालक महेश बस्नेतका अनुसार–सरकारी विद्यालयका शिक्षकले वितरकसँग कमिसन खोज्ने, मागअनुसार पुस्तक पूरा नहुञ्जेलसम्म भुक्तानी नदिने भएकाले सरकारी पुस्तक वितरणमा कमी गरेको बताउनुभयो ।

 
 