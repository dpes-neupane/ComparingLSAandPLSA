

 
कञ्चनपुर । कञ्चनपुरमा आइतबार देखि विद्यालय सञ्चालन गर्न पाइने भएको छ । स्वास्थ्य सुरक्षाका मापदण्ड अपनाएर पठनपाठन सुचारु गर्न पाइने स्थानीय तहहरुले निर्णय गरेसँगै विद्यालयहरु खुल्ने भएका हुन् । 
शुक्रवार जिल्ला प्रशासन कार्यालय कञ्चनपुरमा बसेको कोभिड-१९ संकट व्यवस्थापन समितिले स्वास्थ्य सुरक्षाका मापदण्ड अपनाएर स्थानीय तहहरुले निर्णय गरेर विद्यालय खोल्न सकिने निर्णय गरेको थियो ।
जिल्ला प्रसाशन कार्यालय कञ्चनपुरद्धारा १८ गते राति १२ बजे देखि लागू हुने गरी अर्को व्यवस्था नभएसम्मका लागि जारी गरिएको आदेशमा स्मार्ट लकडाउनको मापदण्डरमा रहेर भौतिक रुपमा कक्षा संचालन गर्न सकिने उल्लेख गरिएको छ ।
सरकारले साउनमा जारी गरेको स्मार्ट लकडाउन सम्बन्धी कार्यविधिको प्रावधान भित्र रही जनस्वास्थ्यका मापदण्डहरुको कडाईका साथ पालना गर्ने गरी सञ्चालन गर्ने आदेशमा भनिएको छ ।
त्यस्तै कार्यविधि पालना भए नभएको बारे स्थानीय तहले कडाईका साथ अनुगमन गर्ने बताइएको छ । त्यस्तैगरी पालना नभएको पाईएमा स्थानीय प्रशासनको सहयोग लिई त्यस्ता शैक्षिक संस्था तत्काल बन्द गराउने गरी सञ्चालनको निर्णय गर्ने समेत प्रशासनले आदेश जारी गरेको छ ।
तर शैक्षिक संस्थाहरुले सकेसम्म भर्चुअल माध्यमबाट पठनपाठन गर्ने गराउने व्यवस्था मिलाउने आग्रह पनि गरिएको छ ।

 