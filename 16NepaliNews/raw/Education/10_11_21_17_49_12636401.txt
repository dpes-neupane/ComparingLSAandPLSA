

 
सविन लामिछाने
 तनहुँ, ४ चैत । यहाँको व्यास नगरपालिका वडा नं १२ का १२ वर्षीय सन्देश परियार शनिबारको दिन व्यास– १३ स्थित छाब्दी बाराही मन्दिर परिसरमा भेटिए । उनले त्यहाँ बसेर ३० मुठा निउरो (निगुराे) बेचे । प्रतिमुठा ३० रुपैयाँका दरले ९ सय रुपैयाँ कमाएका उनले उक्त रुपैयाँले कापी र कलम किनेर लैजाने बताए ।  

 मत्स्यकन्या आधारभूत विद्यालयमा कक्षा ५ मा पढ्दै गरेका सन्देश प्रत्येक हप्ताको शनिबार निउरो बेच्ने गर्दछन् । निउरो नपाउने समयमा अम्बा, साग लगायतका फलफूल तथा तरकारी बेच्ने गरेको बताए । उनी शुक्रबार घरछेउमा रहेको जङ्गलमा निउरो तथा साग सङ्कलन गर्ने र शनिबार बिहान छाब्दी मन्दिर परिसरमा बसी बेच्ने गर्छन् । अनि बेलुका घरै फर्कने गरेको उनले सुनाए । 
 यसरी खर्च जोहो गरेर उनले आफूलाई चाहिने किताब कापी, कलम किन्ने गरेका छन् । विद्यालयमा चाहिने खाजा खर्च पनि छुट्याउने र पैसा बाँकी रह्यो भने घरमा चाहिने नुन, तेल, मसला पनि किनेर लैजाने उनले बताए । 
 उनी हरेक शनिबार यसरी नै बित्ने गरेको छ । उनले वर्षैभरि जङ्गलमा फल्ने, उम्रने निउरो, च्याउदेखि सिस्नुसम्म ल्याएर मन्दिर परिसरमा बसी बेच्ने गर्छन् ।
 सन्देशजस्तै १३ वर्षीय बालिका रोजिना नेपाली पनि कक्षा ५ मा पढ्छिन् । उनले पनि प्रत्येक शनिबार मन्दिर अगाडिको गेटमा निउरो ल्याएर बेच्ने गरेकी छिन् । शनिबार पनि उने आफूले बोक्नसक्ने ३४ मुठा निउरो ल्याएर डेढ घन्टामै बेचिन् । उनले पनि निउरो बेचेको पैसाले आफूलाई चाहिने कापीकलम किन्ने गरेको सुनाइन् ।
 सन्देश र रोजिनाजस्तै पढ्दै गरेका बालबालिका यसरी व्यापारीमा होमिएका छन् । घरमा बुबाआमाको आयस्रोत राम्रो नभएपछि पढाइखर्च जुटाउन अहिले ती बालबालिकाहरु मन्दिरमा तरकारीलगायत अन्य फलफूलका लागि शनिबार कुरिरहेका हुन्छन् । 
 धेरै बालबालिका बिदाको दिनमा विभिन्न ठाँउमा घुम्न र रमाईलो गर्न जाने गर्छन् तर यी बालबालिका भने पढाइ खर्चकै जोहो गर्न मेहेनत गरिरहेका छन् । पढाइ खर्च जुटाउन नसक्दा अधिकांश बालबालिका सानैमा विद्यालय छाडेर अन्य काम गर्ने गरेका छन् । 
मत्स्यकन्या आधारभुत विद्यालयमा अध्ययन गर्ने अधिकांश विद्यार्थी भुजेल र दलित समुदायका छन् । देशलाई नै पूर्ण साक्षर बनाउने दौडमा लागेको सरकारले भर्ना अभियान चलाइरहँदा कापी कलमको खर्च पनि निःशुल्क गरिदिनुपर्ने अभिभावकको माग छ ।

 