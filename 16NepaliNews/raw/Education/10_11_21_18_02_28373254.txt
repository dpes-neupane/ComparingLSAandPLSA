

 

 देवराज पन्त

मकवानपुर ।  सरकारी स्वामित्वको देशको जेठो कृषि तथा वन विश्व विद्यालय आन्दोलनको चपेटामा परेको छ ।
विगत २ साताभन्दा बढी समयदेखि सोही विश्वविद्यालयमा अध्ययनरत विद्यार्थीहरुले डिनको कार्यकक्षसहित विश्वविद्यालय प्रशासनमा ताला लगाएर आन्दोलन गरिरहेका छन् । 
विश्व विद्यालयले आफ्ना मातहतका आंगिक क्याम्पसहरुको स्तरोन्नति गर्न छोडेर आर्थिक प्रलोभनमा निजी क्याम्पसहरुलाई सम्बन्धन बाँडिरहेको विद्यार्थीहरुले आरोप लगाउदै विश्वविद्यालयमा तालावन्दी गरिएको हो ।
यता विश्व विद्यालयका डिन बलराम भट्टले निजी क्याम्पसलाई नियमानुसार नै सम्बन्धन दिएको र विद्यार्थीहरुको माग जायज नरहेको बताउँदै आएका छन् ।
२०१२ सालमा मकवानपुरको भीमफेदीबाट शुरु भएको बन क्याम्पस त्रिभुवन विश्व विद्यालय अन्तर्गत हेटौंडामा २०२४ सालबाट सञ्चालनमा आएको हो । केही बर्षदेखि चितवन रामपुरको कृषि क्याम्पस र हेटौंडाको वन संकायको वन क्याम्पसलाई एकीकृत गरे सँगै यो विश्वविद्यालयले विभिन्न विवादको सामना गरिरहेको छ ।

 