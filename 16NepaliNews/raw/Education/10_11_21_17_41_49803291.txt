

 
काठमाडौं । शिक्षा सेवाका अवकाश प्राप्त सहसचिव डा. डिल्लीराम रिमाल शिक्षक सेवा आयोगको सदस्यमा नियुक्त भएका छन् । 
परीक्षामा अनियमितता गरेको पुष्टि भएका रिमाललाई सरकारले शिक्षक सेवा आयोगको सदस्यमा नियुक्त गरेको हो। गत पुसमा आयोगको सदस्यका लागि उनलाई केपी शर्मा ओली नेतृत्व सरकारले सिफारिस गरेको थियो । उनलाई शेरबहादुर देउवा नेतृत्वको सरकारले मंगलबार नियुक्ति दिएको छ ।
रिमालले बुधबार आयोगमा पदभारसमेत ग्रहण गरिसकेका छन् । उनलाई अख्तियारले समेत परीक्षामा अनियमितता गरेको भनेर दोषी ठहर गरेको थियो । उनले  भाइलाई शिक्षक सेवा आयोगको परीक्षा पास गराउन आफैं प्रश्नपत्र निर्माण गर्ने, उत्तरपुस्तिका परीक्षण गर्ने र स्थायी नियुक्तिका लागि अन्तर्वार्तामा सिफारिस गरेका थिए ।
शिक्षक सेवा आयोगको कार्यविधि २०५९ मा अनुसूची ७ अनुसार प्रश्नपत्र निर्माणकर्ताको आफ्नो नाता पर्ने कुनै व्यक्ति परीक्षामा सम्मिलित हुने सम्भावना भएमा सोको विवरणसमेत खोली पठाउनुपर्ने व्यवस्था छ । तर रिमालले अनुसूचीविपरीत कार्य गरे ।
रिमालले अनुसूचीविपरीत कार्य गरेको भन्दै ५ वर्षसम्म परीक्षासँग सम्बन्धित प्रश्न पत्र निर्माण, मोडरेटरको भूमिका एवं उत्तर पुस्तिका परीक्षणलगायतका कार्यहरूमा उनलाई संलग्न नगराउन शिक्षक सेवालाई निर्देशन दिएको थियो । तर त्यस्तो केही भएन ।
अख्तियारले शिक्षक सेवाको विज्ञापन नम्बर १/०६१–६२ माध्यमिक तृतीय श्रेणीको शिक्षक पदको लेखा विषयको प्रश्नपत्र निर्माण, मोडरेसन र उत्तरपुस्तिका परीक्षणमा विशेषज्ञको रुपमा रिमालको संलग्नता रहेको पुष्टि गरेको थियो । उक्त परीक्षामा उनका भाइ प्रतिस्पर्धी रहेका थिए । भाइले परीक्षा पास गरेर अन्तर्वार्ताका लागि समेत सिफारिसमा परे ।
रिमालले आयोगको परीक्षाको  गोपनीयता र निष्पक्षता जस्ता परीक्षाका स्थापित एवं सर्वस्वीकृत मूल्य र मान्यताहरुको उल्लंघन गरिएको अख्तियारले जनाएको थियो ।
 
 

 