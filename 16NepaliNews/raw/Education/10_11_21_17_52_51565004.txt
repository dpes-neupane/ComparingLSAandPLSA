

 
काठमाडाैं, २० भदाै : त्रिभुवन विश्वविद्यालयको लापरबाहीको कारण शिक्षा शास्त्र संकायअन्तर्गतको परीक्षा स्थगित भएको छ । शुक्रबार बिहान ११ बजेदेखि सुरू भएको परीक्षा आधा घण्टापछि स्थगित भएको हो । 

बुधबार भएको फाउण्डेशन अफ एजुकेशन विषयमा सोधिएकै प्रश्नपत्र एड्भान्स एजुकेशनल साइकोलोजी विषयमा पनि बाडेपछि विद्यार्थी आक्रोसित भएका थिए । त्रिविले आधा घण्टा परीक्षा सारेर अर्को प्रश्नपत्र पठाएर परीक्षा चलाउन खोजे पनि विद्यार्थीहरुले प्रश्न पत्रमा वैधता नहुने भन्दै परिक्षा अस्विकार गरेको एक परीक्षार्थी भुपेन्द्र पाण्डेले बताए । 
पाण्डेको अनुसार परीक्षामा सहभागी एक परीक्षार्थीका अनुसार १० नम्बरको वस्तुगत प्रश्नको विद्यार्थीहरूले हल गरिसकेका थिए । ५० नम्बरको विषयगत प्रश्नपत्र बाँड्ने बेला शिक्षकहरूले बुधबार परीक्षा भएकै विषयको प्रश्नपत्र परेछ भनेपछि हल्लाखल्ला सुरू भयो ।

त्रिवि आफैले बनाएको प्रश्नपत्र रुजु नगरी परीक्षा केन्द्रमा पठाउने र आफ्नो गल्ती भएको थाहा भएपछि परीक्षाको समय सारेर नजिकका कलेजमा आफौँ पुगेर प्रश्नपत्र दिने तथा टाढाको कलेजमा प्रश्न पत्र इमेल गरेर हतारहतार परीक्षा सञ्चालन गर्ने कार्य गरेको विद्यार्थीहरुको आरोप छ । 
विद्यार्थीहरुले यस्तो परीक्षाले विद्यार्थीहरूको भविष्य माथिको खेलबाड भएको बताएका छन् । स्थगित भएको विषयको परीक्षा आगामी भदौ ३१ गते गर्ने सहमति भएकाे पाण्डेले जानकारी दिए । विद्यार्थी आन्दोलित भएपश्चात विद्यार्थी र पदाधिकरीबीच भएको वार्ता भएकाे थियाे । 

 
 