

 
रबिना बोहरा
बागलुङ, ५ असोज । संघीय सांसद डा.सुर्य पाठकले शैक्षिक तथा पुर्वाधार निर्माण गर्दा गुणस्तरमा सम्झौता नगर्न आग्रह गर्नुभएको छ । बागलुङ नगरपालिका–२ स्थित रुद्रेपिपल माध्यामिक विद्यालयमा निर्माण हुन लागेको एक तले ४ कोठे भवनको शिलन्यास गर्दै सांसद पाठकले शैक्षिक गुणस्तरलाई वृद्धि गर्दै जानुपर्ने बताउनुभयो । 

पाठकले सिमित स्रोत साधनका बाबजुत सामुदायिक विद्यालयहरुले बोडिङसंग प्रतिष्पर्धा गर्नुपर्ने अवस्था रहेकाले शिक्षक, अभिभावक, विद्यार्थी सबै मिलेर नमुना विद्यालयको रुपमा विकास गर्नुपर्ने धारणा राख्नुभयो । शिक्षकको पहिलो जिम्मेवारी अध्यापनलाई प्रभावकारी बनाउने रहेको भन्दै शिक्षकका समस्यालाई समाधान गर्न ऐन, नियम बनाउने र तलब बढाउने काम अगाडि बढेको बताउनुभयो । 

राष्ट्रिय पुनःनिर्माण प्राधिकरण जिल्ला आयोजना कार्यान्वयन ईकाई (शिक्षा)को आर्थिक सहयोगमा निर्माण हुन लागेको ४ कोठे भवन आगामी माघ मसान्त सम्म सक्ने बताइएको छ । भुकम्प प्रतिरोधी तथा अपाङ्गमैत्री रहने भवन निर्माणका लागि प्राधिकरणले ७० लाख ४० हजार रुपैँया बिनियोजन गरी काम अगाडि बढाएको हो ।

प्राधिकरणका प्रमुख मतिलाल चपाईले बागलुङ जिल्लामा पुर्ण तथा आंशिक रुपमा क्षति भएका २ सय १० वटा विद्यालय रहेको भन्दै यस बर्ष ३८ वटा भवन निर्माणका लागि बजेट आएको बताउनुभयो । आंशिक क्षति भएका, चर्केका एवं रातो स्टिकर टाँसिएका सबै विद्यालय पुनःनिर्माण गर्ने योजना रहेको जानकारी दिनुभयो । 
बागलुङ सदरमुकाममा २००९ सालमा स्थापना भएको यस विद्यालयमा एलकेजीदेखि कक्षा १० सम्म झण्डै ६ सय जना विद्यार्थीहरु अध्ययनरत छन् । सो अवसरमा विद्यार्थीहरुको सेवा सुविधा तथा सहजतालाई मध्यनजर गर्दै पुर्वाधार निर्माणलाई पनि ध्यान दिएको विद्यालयका प्रध्यानाध्यापक राजेश श्रेष्ठले बताउनुभयो ।
विद्यालयमा २०६७/६८ सालमा धनधान्याञ्चलको आयोजना गरी संकलन भएको झण्डै ७३ लाख रुपैँयाबाट पनि भवन निर्माण गरिएकाले थप भवन निर्माणमा पनि सहयोग गर्दै जाने समाजसेवी लालचन्द्र राजभण्डारीले बताउनुभयो । 

 