

 
बुटवल । स्थानीय तहहरुलाई पहिलो प्राथमिकतामा राखेर विद्यालय सुधार योजनामा लाग्न सरोकार भएकाहरुले सुझाएका छन् । 

शिक्षाका लागि राष्ट्रिय अभियानले यहाँ आज आयोजना गरेको ‘संघीयतामा बहस’ विषयको अन्तक्रियामा उहाँहरुले स्थानीय तहको अगुवाइमा विद्यालय र अभिभावक लागे सामुदायिक विद्यालयमा गुणस्तर वृद्धि गर्न सकिने बताउँदै सबैलाई विद्यालय ल्याउन र टिकाउनका लागि योजना बनाउन आग्रह गरे ।
राज्यले आधारभूत तहसम्मको शिक्षा निःशुल्क भनेकाले सामुदायिक विद्यालयले कुनै पनि बहानामा शुल्क लिन नहुने उनीहरुले बताए । शिक्षाविद् मनप्रसाद वाग्लेल विपन्न विद्यार्थीलाई खाजा र पाठ्य सामग्रीको पनि व्यवस्थापन गर्नुपर्ने बताउँदै स्थानीय सरकार र विद्यालयलाई योजना बनाएर अघि बढ्न आग्रह गर्नुभयो ।
शिक्षा मन्त्रालयका पूर्वसचिव बालानन्द पौडेलले गुणस्तरीय शिक्षाका लागि विद्यार्थी, विद्यालय र शिक्षकको अवस्था फेर्न आग्रह गर्दै विद्यार्थी संख्याका आधारमा शिक्षक राख्न र गुणस्तरका आधारमा पुरस्कृत योजना बनाउन अनुरोध गर्नुभयो । शिक्षाका लागि राष्ट्रिय अभियानका जिल्ला संयोजक सुमित्रा शर्माले गुणस्तर सुधारका लागि स्थानीय तह संवेदनशील हुनुपर्ने बताउनुभयो ।

 