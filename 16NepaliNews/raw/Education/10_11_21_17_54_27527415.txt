

 
घनश्याम मिश्र 
जनकपुरधाम, २१ जेठ । शिक्षा नै समृद्धिको आधार मानिने समयमा शिक्षाको मन्दिर मानिने विद्यालय जब राजनीतिको चपेटमा पर्छ अनि त्यहाँको शिक्षण-सिकाइ क्रियाकलापदेखि शैक्षिक वातावरण सबै प्रभावित हुन्छ । यस्तै भएकाे छ धनुषामा पनि । 
धनुषाकाे जनक-नन्दनी गाउँपालिका वार्ड- ४, खजुरी महुवास्थित श्री के.एस.एच.एस.बी. माध्यमिक विद्यालय को व्यथा सुन्दा त्यहाँका अभिभावक, विद्यार्थी र शिक्षकको मनोविज्ञानले शिक्षालयलाई कुन रुपमा लिएको होलान् भन्ने कुरा सजिलै अनुमान गर्न सकिन्छ ।

साे विद्यालयमा आजकल दुईजना शिक्षकले आफू प्रधानाध्यापक भएको दाबी गर्दै आएका छन् । एउटा कुर्सीमै दुई वटा प्रधानाध्यापक पालैपालो बस्छन्, हाजिरी रजिस्ट्रर भएको दराजलाई दुइवटा ताल्चा मारिएको छ । दुईवटै प्रधानाध्यापकको हस्ताक्षर चल्छ । एकै विद्यालयमा दुई शिक्षक समुहका दुई हेडमास्टर छन्- १३ शिक्षकले एउटालाई प्रधानाध्यपक मान्छ भने अर्को ६ जनाकाे समुहले अर्कोलाई प्रधानाध्यापक मान्छ । विद्यार्थीहरू दुई प्रधानाध्यापकमध्ये कसलाई आफ्न शैक्षिक गुनासाहरु राख्ने भन्नेमा अन्यौलमा हुन्छन् ।

विद्यालयमा बाहिरी व्यक्तिहरुको समेत प्रवेश हुने गर्छ, जसकारण वातावरण खलबलिने गर्छ । पढाई व्यवथामा समेत असर पर्ने गरेको अभिभावकको गुनसाे छ । 
कसरी भयाे यस्ताे ?
खजुरी महुवा विद्यालयकै पूर्वशिक्षक रामकिशोर यादव र पूर्व-प्रधानाध्यापक सज्जन झाबीच आफू वैध प्रधानाध्यापक रहेको भन्ने अड़ानबीच समस्या मौलाउँदै गएको गत फाल्गुनबाट हो ।
 एक वर्षदेखि प्रधानाध्यापक रही आएका सज्जन झा र राम किशोर यादवबीच प्र.अ. पदको निम्ति टकराव बढ्दै गएपछि समस्या बाहिरिएको हो ।

सज्जन झा वरिष्ठताको आधारमा प्र.अ. चुनिएका थिए । उता रामकिशोर तृतीय श्रेणीका शिक्षक हुन् । वरिष्ठताकै आधारमा अर्को प्रधानाध्यापकको नम्बरमा अर्का एक शिक्षक  दिनेश मधु पर्ने गर्छन् । खजुरी महुवाकै वडा अध्यक्ष हरिशचन्द्र कामत समेत प्रधानाध्यपक सज्जन झाको पक्षमा वकालत गर्छन् ।
यता २०७६ वैशाख २५ गते शिक्षा विकास तथा समन्वय इकाई समिति धनुषाले नेपाल बैंक लिमिटेडको नाउँमा काटेको खाता संचालनसम्बन्धी पत्रले रामकिशोर यादवको नाउँमा खाता परिवर्तन गर्ने सिफारिश गरेको थियो, जसकारण वर्तमान समस्या अझै प्रगाढ बन्दै गएको हो । 
सज्जन झा भन्छन्, ‘किरिया बिदामा बसेको बेला आफूलाई कुनै जानकारी नै नदिई विद्यालय व्यवस्थापन समितिको वैठक बसाएर पदच्युत गर्ने राजनीति गरियो, जबकि मलाई मेरो पदबाट हटाउनुपूर्व कम्तिमा स्पष्टीकरण दिने उपयुक्त वातावरण दिनुपर्थ्यो । म किरिया विदामा थिएँ !’ उनले यदि आफूलाई प्र.अ. पदबाट हटाउने नै हो भने त्यसको जानकरी संबन्धित निकायबाट पाउनु पर्छ भन्ने उनकाे अडान छ । भन्छन्, ‘मसंग पनि विद्यालय व्यवस्थापन समितिको बहुमत छ, जसलाई शिक्षा विकास तथा समन्वय इकाई समितिले मान्य गर्नुपर्थ्यो । तर सो नगरी  राम किशोरको पक्षमा गरिएको निर्णयलाई राजनैतिक आवरण दिइयो !’
राम किशोर यादवलाई सोध्दा उनकाे भनाइ यस्ताे छ- ‘उहाँ (सज्जन झा) सँग स्पष्टीकरण सोधिएको थियो, उहाँले स्पष्टीकरण दिनुभएन ।  मसँग पर्याप्त आधारहरू छन्, मलाई प्र.अ.को चिट्ठी छ । खाता परिवर्तनको चिट्ठी छ । गाउँपालिकाको निर्णय छ । विद्यालयमा म एक्लै प्रधानाध्यापक हुँ, सज्जन झा मनोमानी रुपले कहिलेकाहीँ गर्ने गर्छन् ! म एक्लै प्रधानाध्यापक कुर्सीमा बस्ने गर्छु !’ 
हुनत दुवैजना आफ्नो पक्षमा १४ जना शिक्षक रहेको दाबी गर्छन्, जबकि जम्मा शिक्षक २० जना रहेका छन् । विद्यालय व्यस्थापन समितिको निर्णय पनि दुवैजना आफ्नो पक्षमा रहेको दावी गर्छन् । 
 विवादको प्रमुख चार पक्ष :
१. विद्यालय व्यवस्थापन समितिले गरेका २ वटा विवादास्पद निर्णय ।
२. शिक्षा विकास तथा समन्वय इकाई समिति धनुषाले
एउटा निर्णयलाई मान्य र अर्को त्यही निर्णय अमान्य गर्नु ।
३. राजनीतिक चलखेल ।
४. आर्थिक चलखेल ।
आर्थिक हिनामिना
वि.सं. २००९ सालमा स्थापित यो विद्यालयमा अहिले स्थायी ११ र अस्थायी ९ गरी जम्मा २० शिक्षक रहेका छन् । विद्यालयको आफ्नै सात विघाको क्षेत्र रहेको छ । विद्यालयको आफ्नै पोखरी पनि रहेको तर ठेक्कापट्टाबाट आउने रकमको लेखाजोखा दुरुस्त छैन । विद्यालय व्यवस्थापन समिति अध्यक्ष र लेखपाल मनोज कुमार यादवको आफुखुशी १ लाख ७६ हजार पाउने वार्षिक रकम प्रयोग गर्ने गरेको शिक्षकहरुकै आरोप रहेको छ ।

लेखपाल यादवलाई पोखरीको रकम बैंक दाखिला गर्नुहुन्न भन्ने प्रश्नमा यादवले कुनै प्रतिक्रिया दिएनन् । खाजाको लागि आउने गरेको रकममा समेत भ्रस्टाचार हुने गरेको छ । 
विद्यालयमा विद्यार्थीलाई खाजाको ठाँउमा टेस्टी बिस्कुट दिने गरिन्छ । एक कक्षादेखि पाँच कक्षा सम्मका १३० बढ़ी विद्यार्थीलाई ८ रुपैया पर्ने बिस्कुट बाँड़ने गरिन्छ । खाजा बाँड़नलाई बनाईएको समितिका अध्यक्षलाई कुनै सोधखोज न गरिएको स्वयं जीवछ पगहिया बताउछन् ।

पगहियाको आरोप छ- पैसा बचाउनलाई नै लेखापाल स्वयंले यो गलत कार्य गरेको छ । लेखापाल विरुद्ध यसअघि पनि अख्तियारमा मुद्दा परेको उनले बताए ।

 