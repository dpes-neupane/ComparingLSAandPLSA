

 
काठमाडौँ। संघीय सरकारका गतिविधिलाई छिटो छरितो, सत्य तथ्य र विश्वसनीयरुपमा समाचार संकलन र सम्प्रेषणमा सहयोग पु¥याउने उद्देश्यले ‘संघीय संरचनामा राससको समाचार शैली’ विषयक दुईदिने प्रशिक्षण कार्यक्रम आज समापन भएको छ । 
राष्ट्रिय समाचार समितिको ५७औँ वार्षिकोत्सवका अवसरमा आयोजित उक्त प्रशिक्षण कार्यक्रममा राससमा कार्यरत सातवटै प्रदेशका कर्मचारी तथा पत्रकारको सहभागिता रहेको थियो ।
सो अवसरमा राससका अध्यक्ष कुलचन्द्र वाग्लेले सबै ठाउँका समाचार सबैभन्दा छिटो, आधिकारिक र विश्वसनीय तरिकाले संवेदनशील भएर सम्प्रेषण गर्नुपर्ने आवश्यकता आँैल्याउनुभयो ।
उहाँले मुलुक संघीय संरचनामा गइसकेकोे हुँदा राससका प्रमुख कार्यालयमा भौतिक तथा प्राविधिक व्यवस्थापन गरी संवाददाता (स्ट्रिन्जर) लाई न्यूनतम पारिश्रमिकको व्यवस्था गर्ने तरिकाले व्यवस्थापन गर्ने जानकारी दिनुभयो । अध्यक्ष वाग्लेले ‘राससको आर्थिक, प्रशासनिक तथा समाचार क्षेत्रमा भएका सुधार र भावी योजना तथा कार्यक्रम’ विषयमा प्रशिक्षण दिनुभएको थियो ।
राससका महाप्रबन्धक ओपेन्द्र शर्माले सातै प्रदेशबाट छिटोछरितोे र विश्वसनीय समाचार संकलन गरी सम्प्रेषण गर्नुपर्नेमा जोड दिँदै तत्कालका लागि प्रत्येक प्रदेशमा तीन÷तीन जना पत्रकार तथा कर्मचारी रहने भएपनि भविष्यमा प्रत्येक प्रदेशमा १६÷१६ जना पत्रकार तथा कर्मचारीको व्यवस्था गर्ने योजना बनाएको बताउनुभयो । महाप्रवन्धक शर्माले ‘राससको संगठन संरचना, जनशक्ति, व्यवस्थापन, सेवाग्राही विस्तार र स्रोत परिचालन’ विषयमा कार्यपत्र प्रस्तुत गर्नुभएको थियो ।
कार्यकारी सम्पादक तथा रासस सञ्चालक समितिका सदस्य एकराज पाठकले ‘प्रदेश समाचार व्यवस्थापन तथा आलेख समाचार लेखन’, विषयमा, प्रशासन प्रमुख सोमनाथ लामिछानेले ‘प्रादेशिक संरचनामा प्रदेश कार्यालयहरुको भूमिका र समाचार संकलन तथा सम्प्रेषण’, फोटो पत्रकार प्रदीपराज वन्तले ‘तस्वीर संकलन तथा सम्प्रेषण’, प्रधान सम्पादक राजु शाक्यले ‘राससको समाचार शैली र मोफसलका कार्यालय प्रमुखको प्रस्तुतिप्रति प्रतिक्रिया’ विषयमा प्रशिक्षण दिनुभएको थियो ।
मंगलबार राससका नायब महाप्रबन्धक सुरेन्द्रबहादुर नेपालीले ‘संघीय संरचनामा राससको समाचार सेवा प्रवाहको ढाँचा’, वरिष्ठ कार्यकारी सम्पादक श्याम रिमालले ‘राससको समाचार शैली र भाषा’, संघीय संसद् सचिवालयका प्रवक्ता डा भरत गौतमले ‘संसद् सञ्चालन विधि एवं संसदीय अभ्यास’ तथा प्रमुख समाचारदाता सूर्यचन्द्र बस्नेतले ‘समाचार, तस्वीर र श्रव्य संकलन तथा सम्प्रेषण’ विषयमा प्रशिक्षण दिनुभएको थियो ।
प्रादेशिक कार्यालयबाट छिटो समाचार सम्प्रेषण गर्नका लागि आवश्यक जनशक्ति र भौतिक पूर्वाधारको व्यवस्था गर्नुपर्ने माग गरिएको थियो । कार्यक्रममा विभिन्न प्रदेश तथा जिल्लामा रहेका राससका कार्यालय प्रमुख तथा समाचारदाताहरुले आआफना कार्यालयको वस्तुस्थिति तथा समस्याबारे जानकारी गराउनुभएको थियो ।

 