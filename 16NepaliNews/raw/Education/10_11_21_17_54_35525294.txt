

 
काठमाडाैं । शिक्षा क्षेत्रमा अहिले सम्मकै बढी बजेट विनियोजन गरिएको छ । सरकारले गत वर्षको तुलनामा शिक्षा बजेट २१ प्रतिशत वृद्धि गरिएको छ । यस आर्थिक वर्ष २०७६/०७७ को लागि १ खर्ब ६३ अर्ब ७६ करोड रुपैयाँ पुर्‍याइएको छ । 
बजेटमा नयाँ कार्यक्रमका रूपमा राष्ट्रपति शैक्षिक सुधार कोष स्थापना गरी सामुदायिक शिक्षामा गुणस्तर अभिवृद्धिका कार्यक्रमहरू सञ्चालन गरिने भएको छ। सामाजिक रुपान्तरण र आर्थिक विकासको आधारशिला रहेको शिक्षाको विकासमा सर्वोपरी जोड दिएको अर्थमन्त्री युवराज खतिवाडाले बताउनुभयाे । 

सबै बालबालिकालाई आधारभूत तहसम्म अनिवार्य र माध्यमिक तहसम्म निस्शुल्क शिक्षा प्रदान गरिनेछ भएकाे छ । विद्यालय भर्ना भई नियमित अध्ययन गर्न नसक्ने विद्यार्थीका लागि माध्यमिक तहसम्म अनौपचारिक वा खुल्ला विद्यालय सञ्चालन गरिने र मातृभाषामा शिक्षा प्राप्त गर्ने अवसर प्रदान गरिने अर्थमन्त्री खतिवाडाले जानकारी दिनुभयाे ।
साक्षर नेपाल घोषणा गरिने
आगमी वर्षसम्म ७० जिल्लालाई पूर्ण साक्षर बनाइने छ । राष्ट्रपति शैक्षिक सुधार कोष स्थापना गरी सामुदायिक शिक्षामा गुणस्तर अभिवृद्धिका कार्यक्रमहरु सञ्चालन गरिनेछ। 
यस कार्यक्रम अन्तर्गत सामुदायिक विद्यालयको पूर्वाधार विकास र पुनर्संरचना, गुणस्तरीय पाठ्यपुस्तक, शिक्षक पर्याप्तता, अन्य शिक्षण सामग्रीको उपलब्धता, प्रयोगशाला र खेल मैदानको व्यवस्था, एवं प्राविधिक तथा व्यवसायिक शिक्षाको पहुँच अभिवृद्धिमा जोड दिइएकाे छ। 
खेलकुदकाे लागि ५ अर्ब 
एक विद्यालय एक खेलकुद शिक्षक व्यवस्थाको थालनी गरिने पनि अर्थमन्त्री खतिवाडाले जानकारी दिनुभएकाे छ । यस कोषका लागि रु ५ अर्ब विनियोजन गरिएकाे छ।
भवन निर्माण लागि ८ अर्ब ५३ करोड 
विक्रम सम्वत् २०७६ देखि २०८५ लाई सामुदायिक विद्यालय शैक्षिक गुणस्तर अभिवृद्धि दशकको रूपमा अघि बढाइने बजेट वक्तव्यमा उल्लेख गरिएकाे छ। 
सबै सामुदायिक विद्यालयको भौतिक पूर्वाधार सुधार गर्दै लैजान आगामी वर्ष ३०० विद्यालय भवन निर्माण र कक्षा कोठा विस्तारका लागि रु ८ अर्ब ५३ करोड विनियोजन गरिएकाे छ । 
दुर्गम तथा हिमाली क्षेत्रका विद्यालय र अपाङ्गता भएका बालबालिका अध्ययन गर्ने विद्यालयमा आवासीय सुविधाको प्रवन्ध गर्दै लगिने पनि बताइएकाे छ।
छात्रवृत्तिका लागि ३ अर्ब १९ करोड
 विपन्न र अपाङ्गता भएका नागरिकका बालबालिका, शहिदका छोराछोरी र जेहेन्दार विद्यार्थीलाई छात्रवृत्तिको अवसरमा वृद्धि गरिनेछ। नेपाल सरकारबाट प्रदान गरिने छात्रवृत्तिलाई एकीकृत गरी एक विद्यार्थीलाई एक प्रकारको छात्रवृत्ति मात्र उपलब्ध गराइनेछ।
छात्रवृत्ति सुविधाबाट विद्यालय तहका १० लाख ७६ हजार दलित, १९ लाख ६५ हजार छात्रा र ६३ हजार अपाङ्गता भएका विद्यार्थीका लागि रु ३ अर्ब १९ करोड विनियोजन गरिएकाे छ।
जनसङ्ख्याको बनोट र भौगोलिक अवस्थाको आधारमा नक्साङ्‍कन गरी विद्यालय तथा शिक्षण संस्थाहरूको समायोजन एवं एकीकरण गरिनेछ। 
यसरी समायोजन भई हिमाल, पहाड र तराई मधेशमा क्रमशस् ३ सय, ६ सय र १ हजार भन्दा बढी विद्यार्थी संख्या पुग्ने सामुदायिक विद्यालयलाई स्थानीय तह मार्फत थप टेवा पुर्‌याउन रु ४७ करोड विनियोजन गरेको अर्थमन्त्री खतिवाडाले बताउनुभयाे।
चिनौं आफ्नो माटो अभियान सञ्चालन गरिने 
चिनौं आफ्नो माटो,बनाऔँ आफ्नै देशअभियान सञ्चालन हुने भएकाे छ । यसकाे लागि रु १ अर्ब ५० करोड विनियोजन गरिएकाे छ । 
प्राविधिक विषयमा स्नातकोत्तर तथा स्नातक युवालाई शिक्षक विद्यार्थी अनुपात धेरै भएका र गणित, अंग्रेजी र विज्ञान शिक्षक नपुग भएको विद्यालयमा स्वेच्छिक रुपमा शिक्षण स्वयमसेवकको रुपमा परिचालन गर्न तथा उक्त विषयहरुमा नपुग शिक्षकको लागि शिक्षण सिकाई गर्नकाे लागि उक्त बजेट विनियाेजन गरिएकाे हाे । 
त्यस्तै पाठ्यपुस्तकको गुणस्तर सुधार तथा शिक्षण सिकाईलाई प्रभावकारी बनाउन आधारभूत तह सम्मका लागि रंगीन पाठ्यपुस्तक उपलब्ध गराउन रु २ अर्ब २१ करोड विनियोजन गरिएकाे छ । 
सबै स्थानीय तहमा कम्तीमा एक प्राविधिक धारको विद्यालय स्थापना गरिने
शैक्षिक प्रणालीलाई रोजगारी सँग आवद्ध गर्न सीपमूलक, आयमूलक र प्राविधिक शिक्षालाई अभियानका रुपमा सञ्चालन गरिनेछ। 
सबै स्थानीय तहमा कम्तीमा एक प्राविधिक धारको विद्यालय स्थापना गर्ने नीति अनुरुप आगामी आर्थिक वर्षभित्र बाँकी २१२ स्थानीय तहका सामुदायिक विद्यालयमा प्राविधिक धारको अध्ययन शुरु गर्न रु २६ करोड विनियोजन गरिएकाे छ ।
त्यस्तै सामुदायिक र निजी विद्यालय बीचको शैक्षिक स्तरमा विद्यमान फरक घटाउदै लैजान र सार्वजनिक शिक्षाको गुणस्तर अभिवृद्धि गर्न सामुदायिक विद्यालयहरूमा पूर्वाधारको विकास, नविन प्रविधिको प्रयोग र शैक्षिक मापदण्डमा सुधार गरिने र विद्यालयहरुलाई अपाङ्गमैत्री बनाइनेछ।
दिवा खाजाका लागि ५ अर्ब ९५ करोड,  सेनेटरी प्याड निःशुल्क 
बालबालिकालाई दिइने दिवा खाजाकाे लागि ५ अर्ब ९५ कराेड बजेट विनियाेजन गरिएकाे छ ।  विद्यालयमा विद्यार्थी टिकाइ राख्न र विद्यालय छाड्ने दरलाई कम गर्नका लागि दिवा खाजामा जाेड दिइएकाे हाे । 
बालबालिकालाई दिइने दिवा खाजा वापतको रकम बालबालिकाहरुका आमा मार्फत उपलब्ध गराउने व्यवस्था मिलाइकाे छ । 
त्यस्तै देशभरका सबै सामुदायिक विद्यालयहरूमा अध्ययनरत छात्राहरूलाई सेनेटरी प्याड निःशुल्क उपलब्ध गराउन बजेट व्यवस्था मिलाइएकाे छ । 
आर्थिक रुपमा विपन्न, अपाङ्गता भएका र दलित परिवारका विद्यार्थीलाई नि:शुल्क उच्च शिक्षा प्रदान गरिने पनि बजेट वक्तव्यमा उल्लेख छ ।
 नेपाललाई उच्च शिक्षाको गन्तव्य बनाइने 
नेपाललाई उच्च शिक्षाको गन्तव्य बनाइने भएकाे छ। विश्वविद्यालयहरूको स्थापना र सञ्चालनमा एकरूपता ल्याउन विश्वविद्यालय छाता ऐन ल्याइने पनि जारी बजेट वक्तव्यमा जनाइएकाे छ । 
विश्वविद्यालय अनुदान आयोगलाई उच्च शिक्षा आयोगका रुपमा पुन:संरचना गरी उच्च शिक्षाको सुधार र विकासका लागि क्रियाशील बनाइने छ। विश्वविद्यालय अनुदान आयोग मार्फत दिने अनुदानमा उल्लेख्य वृद्धि गरी रु १७ अर्ब ६४ करोड पुर्‍याइएको छ। 
मदन भण्डारी प्रौद्योगिक विश्वाविद्यालय स्थापना गरिने
विदुषी योगमाया आयुर्वेद विश्व विद्यालय स्थापनाका लागि आवश्यक पूर्वाधार विकास र मदन भण्डारी प्रौद्योगिक विश्वाविद्यालय स्थापनाका लागि बजेट विनियोजन गरिएकाे छ । 
त्यस्तै उच्च शिक्षालाई व्यवसायिक र रोजगारमूलक बनाउन राष्ट्रिय प्राथमिकताका क्षेत्रमा नयाँ शैक्षिक कार्यक्रम तर्जुमा गरिने र उच्च शिक्षामा प्रदान गरिने विद्यमान अनुदानको ढाँचामा सुधार गरी नतिजामा आधारित बनाइनेछ। 
स्नातक र स्नातकोत्तर तहमा विज्ञान विषय पठनपाठन हुने क्याम्पसहरुका प्रयोगशाला सुधार गरिनेछ। प्रत्येक जिल्लामा एक प्राविधिक धारको आङ्गिक क्याम्पस हुने गरी क्रमश: ब्यवस्था मिलाईने छ। 

 