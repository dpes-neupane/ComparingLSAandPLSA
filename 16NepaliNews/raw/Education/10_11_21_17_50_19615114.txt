

 
काठमाडौँ, ७ माघ । मनमैजुस्थित जीवन ज्योति इङलिस बोर्डिङ स्कुलले ‘किड्स ओलम्पिया’ कार्यक्रमको आयोजना गर्ने भएको छ ।  
यही माघ ११ गते शनिबारका दिन बिहान १० बजेदेखि डाँडागाउँ, मनमैजुमा रहेको विद्यालयको प्राङ्गणमा सञ्चालन हुने यस कार्यक्रममा विभिन्न संस्कृति झल्काउने गायन, नृत्यकला, चित्रकला प्रस्तुत हुनुका साथै विभिन्न विधाका रोचक खेलहरू पनि प्रस्तुत गरिनेछ ।

 व्यावहारिक शिक्षाअन्तर्गत विद्यार्थीहरू आफैँले तयार गरेर ‘फुड स्टल’ पनि सञ्चालनमा ल्याउने भएका छन् । 
 ‘विद्यालयले विद्यार्थीभित्र अन्तर्निहित प्रतिभा र क्षमता बढाउन विभिन्न समयमा अतिरिक्त क्रियाकलापहरू सञ्चालन गर्दै आएको छ,’ कार्यक्रमबारे बोल्दै विद्यालयका प्रिन्सिपल विष्णु पनेरुले भने, ‘यसपटक पनि विद्यार्थीभित्रको उक्त प्रतिभा र क्षमतालाई अझै प्रस्फुटन गराउन किड्स ओलम्पिया तथा सांस्कृतिक कार्यक्रमको आयोजना गरेका हौँ ।’
 प्रिन्सिपल पनेरुका अनुसार यस कार्यक्रममा विद्यार्थीले विभिन्न विधामा आफ्ना प्रतिभा प्रस्तुत गर्ने अवसर पाउनेछन् । यो कार्यक्रम समय सापेक्ष रुपमा नयाँ ढङ्गले तयारी भइ रहेको उनले जानकारी दिए ।
यस महत्त्वपूर्ण अवसरमा विद्यार्थीहरूको मनोबल बढाउन तथा उनीहरूलाई थप हौसला प्रदान गर्न अभिभावक, केही राष्ट्रिय तथा स्थानीय स्तरका कलाकारको पनि सहभागिता रहने जनाइएकाे छ ।

 