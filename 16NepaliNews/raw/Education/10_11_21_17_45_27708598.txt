

 

शितल भट्ट 

कञ्चनपुर, ३० असाेज । कञ्चनपुरकाे बेलडाँडी गाउँपालिका वडा नं. २ स्थित रौलेश्वर मा.वि. मा व्यवस्थापन समितिले प्रकृया मिचेर चाेर शैलीमा शिक्षक भर्ना गर्न खाेजेकाे भन्दै उक्त विद्यालयका शिक्षक समुहले प्रेस विज्ञप्ती मार्फत् आपत्ति जनाएका छन् । 
व्यवस्थापन समितिले एकलौटी ढंगबाट मिति २०७७/०६/२३ गतेको निर्णयअनुसार माध्यमिक तहमा विद्यालयको निजी स्रोतबाट तलब खुवाउने गरी चाेर शैलीमा विज्ञापन निकालिएकोप्रति सोही विद्यालयका शिक्षकहरूले विरोध जनाए हुन् । उनीहरुले चलखेलपूर्ण विज्ञापन खारेजीको माग समेत राखेका छन् ।
शिक्षकहरुको सल्लाह विपरीत गरिएको निर्णयबाट विद्यालयको शैक्षिक, आर्थिक लगायतका क्षेत्रमा दीर्घकालीन रूपमा असर पर्ने भन्दै तत्काल विज्ञापन खारेजी गर्न माग अघि सारेका हुन् ।
स्रोतका अनुसार समितिका केही व्यक्तिले आफ्नो व्यक्तिगत स्वार्थका लागि विद्यालय बन्द रहेको अवस्थामा यस्तो गलत कार्य गर्न लागेको बताए ।

एक शिक्षकले विज्ञापन पनि चोर शैलीमा निकालेको बताए । उनले यो फुर्सदको बेला प्रकृयागत सूचना निकाल्नुको साटो सूचना लुकाउने हिसाबले ४ दिनपछि सूचना टासेको समेत आरोप समेत लगाएका छन् । आम नागरिकले सूचना पाउनुपर्ने भए पनि सूचना लुकाएर गर्न खोजेको मनपरी कुनै पनि हालतमा सफल हुन नदिने उनकाे भनाइ छ ।
शिक्षकहरूद्वारा जारी विज्ञप्तीमा लामो समय देखि विद्यालयमा कम्प्युटर शिक्षक र पुस्तकालय कर्मचारीको पदपुर्ति हुन नसकेको, साविक उ.मा.वि. तहका खोलिएका विज्ञापनको व्यवस्थापन हुन नसकेको, विद्यालयमा कार्यरत निजी शिक्षक र कर्मचारीलाई आर्थिक अभावका कारणले तलब भत्ता दिन नसकिएको, विद्यालयमा उपलब्ध जनशक्तिको पहिचान नगरी र शिक्षक स्टाफ सित समेत समन्वय नगरी विज्ञापन गरिएको, यसै वर्ष मा.वि. तहको शिक्षा दरवन्दीलाई सामाजिक दरवन्दीमा रुपान्तरण गरी पुनः शिक्षा विषयकै विज्ञापन परिएको, वर्तमान समयमा कोरोना संक्रमण बढी रहेकोले पठपाठन अवरुद्ध रहेको अवस्था, यो वर्ष विद्यार्थी भर्ना संख्या न्युन रहेको र विज्ञापन खुलेको विषयमा पहिलेदेखि नै शिक्षक कार्यरत रहेको, शिक्षक स्टाफ बैठकका लागि प्र.अ.लाई लिखित र मौखिक आग्रह गर्दा गर्दै कुनै सुनवाई नगरेको भन्दै ८ बुँदे कुरा उठ्ठान गरिएकाे छ ।
यता व्यवस्थापन समितिका अध्यक्ष तथा बेलडाँडी गाउँपालिका वडा नं.२ का अध्यक्ष प्रेमराज खातीले बालबालिकाको भविष्यलाई मध्यनजर गर्दै विद्यालयका समस्याहरुलाइ टार्न खोज्दा अनावश्यक टिप्णी गर्न थालेको बताए । आफूलाई कुनै व्यक्तिगत स्वार्थ नभएको र लामो समयदेखि शिक्षा पुस्तकालयलाई अनिर्णयको बन्दी बनाई केही शिक्षकले विद्यालयलाई राजनीतिक थलो बनाइरहेको आराेप समेत लगाएका छन् । उनले प्रक्रिया पुर्याएर निकालेको विज्ञापन कुनै पनि हालत नरोकिने बताए ।
उनका अनुसार दरबन्दी भएका शिक्षकहरू नपढाइदिने, विद्यालय हाताभित्र राजनीति गर्ने केही शिक्षकहरुले यो प्रपञ्च रचेर समितिलाई फेल गर्न खोजेको समेत जिकिर गरे ।
विद्यालयका प्रधानाध्यापक कृपाराम उपाध्यायका अनुसार विद्यालयमा न्युनतम तलबभत्ता खानेगरी निजी स्रोतबाट शिक्षक भर्ना गर्ने विज्ञापन खोलिएको र हाल कोरोनाका कारण विद्यालय सञ्चालन नभएका कारण त्यो त्यत्तिकै राखिने बताए ।
उनले सूचना जारी गर्दा आफुले १५ दिने निकालौँ भनेकाे तर समितिले ७ दिने सुचनाले भैहाल्छ भनेर खोलिएको बताए । शुक्रबार समितिलाई बोलाएर थप छलफल गर्ने र समितिले जे निर्णय गर्छ साेही अनुसार जाने उनकाे भनाइ छ ।

 