

 

 अमर काफ्ले

इनरुवा । सामूदायिक विद्यालयमा अध्ययनरत विद्यार्थी अनुपातको तुलनामा सुनसरीमा १३ सयको संख्यामा शिक्षक अपुग छन् । सरकारी शिक्षा नीति अनुसार विद्यालयमा विद्यार्थी संख्या अनुपातमा शिक्षकको व्यवस्थापन गरिनु पर्ने प्रावधान रहेको छ । 
जस अन्र्तगत एक शिक्षकको हकमा ४० देखि बढीमा ५० जना विद्यार्थी हुनुपर्ने हुन्छ । सुनसरी जिल्लामा सामूदायिक विद्यालयमा अध्ययनरत विद्यार्थीको संख्या १ लाख ९५ हजार १ सय रहेको छ । जुन विद्यार्थी संख्या शिक्षा विकास तथा समन्वय इकाइ सुनसरीले उपलब्ध गराएको पछिल्लो विद्यार्थी भर्नाको संख्यात्मक विवरणमा उल्लेख छ ।

भर्ना अवधिको गणना सीमित समयमा गरिनेहुँदा शैक्षिक सत्र चालु रहँदाको अवस्थामा वा भर्नामा छुटेका विद्यार्थीको संख्या थपिदा सुनसरी भर सामूदायिक विद्यालयमा अध्ययनरत विद्यार्थी संख्या करिव २ लाखको हाराहारीमा पुग्ने देखिन्छ ।
शिक्षा नियमावली अनुसार विद्यार्थी संख्याको अनुपातमा सम्वन्धित विद्यालयमा पढाउने शिक्षकको संख्यात्मक दरबन्दी कायम गरिनु पर्ने हुन्छ । सुनसरीको हकमा शिक्षा विकास तथा समन्वय समितिको आधिकारिक डाटाका अनुसार बिद्यार्थी संख्याका आधारमा ३९ सय २ जना शिक्षक हुनुपर्ने स्पष्ट देखिन्छ ।
यद्यपी सुनसरीका ३ सय ७९ सामूदायिक विद्यालयमा शिक्षकको संख्या राहत कोटा सहित २६ सय ५१ जना मात्रै छ । जसमा ७ सय ४१ जना राहत कोटामा कार्यरत छन् । यसरी हेर्दा सुनसरीमा अझै १३ सयको संख्यामा शिक्षक अपुग देखिन्छन् ।
स्थानीय तह लागु भएपश्चात शिक्षाको क्षेत्राधिकार मातहतका स्थानीय सरकारमा गएको छ । स्थानीय सरकारले शिक्षा समवन्धि नीति नियम, दरबन्दी मिलान र समायोजन लगायतको पकृया अघि बढाउने भनिएपनि संघीय शिक्षा ऐन तथा नियमावली बाझिन पुग्दा दरबन्दी मिलान र समायोजन प्रकृया अन्यौलपूर्ण अवस्थामा रहेको छ ।
संघीय र स्थानीय तहबिच शिक्षा ऐन तथा नियमावली कार्यान्वयन र लागु गर्ने सम्वन्धमा कानुन बाझिएकाले स्थानीय तहमा रहेका विद्यालयहरुको हकमा विद्यार्थी संख्याको अनुपातमा शिक्षक दरबन्दी मिलान हुन नसकेको शिक्षा विकास तथा समन्वय इकाइ सुनसरीका प्रमुख गोविन्दप्रसाद पोखरेलको भनाई छ ।
केन्द्रीय तहमा पछिल्लो घटनाक्रमसँग सम्वन्धित रहेर शिक्षा ऐन नियम कार्यान्वयन लगायतकोे विषयमा बहस चलिरहेकाले सुनसरीमा देखिएको असमञ्जस्यताको अवस्था छिट्टै अन्त्य हुने र उचित समायोजन र दरबन्दी मिलानको पक्रिया अघि बढ्ने शिक्षा विकास तथा समन्वय इकाइ सुनसरीका प्रमुख गोविन्दप्रसाद पोखरेलको बुझाई छ ।

 