

 
झापा,दमक। अन्तर्राष्ट्रिय आप्रवासी संगठन (आइओएम) ले दमक बहुमुखी क्याम्पसलाई एउटा बस निःशुल्क उपलब्ध गराएको छ । क्याम्पसमा अध्ययन गर्न आउने विद्यार्थी बोक्नका लागि आइओएमले क्याम्पसलाई बस दिएको क्याम्पस सञ्चालक समिति सदस्य देउकुमार नेम्बाङले जानकारी दिनुभयो । 
दमक क्याम्पसमा धेरै टाढाटाढाबाट पनि विद्यार्थी अध्ययनका लागि आउने भएकाले उनीहरुलाई ओसार्नका लागि आइओएमले सो बस दिएको हो ।
आइओएमले क्याम्पसलाई २४ सिट क्षमता भएको बस उपलब्ध गराएको क्याम्पस सञ्चालक समितिका सदस्य नेम्बाङले बताउनुभयो । मंगलबार एक कार्यक्रमका बीच सो बस क्याम्पसलाई हस्तान्तरण गरेको थियो ।
अब केही दिनभित्रमै क्याम्पस सञ्चालक समितिको बैठक बसेर बस सञ्चालनको कार्यविधि बनाई सञ्चालन शुरु गर्ने सञ्चालक समिति सदस्य नेम्बाङले बताउनुभयो ।
यसअघि आइओएमले नै दमकको हिमालय मावि र सरस्वती माविलाई समेत विद्यार्थी बोक्नका लागि एक/एक वटा बस दिएको थियो । रासस

 