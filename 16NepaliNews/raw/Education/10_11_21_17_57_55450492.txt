

 
कञ्चनपुर । सुदूरपश्चिम विश्वविद्यालयको केन्द्रीय क्याम्पस महेन्द्रनगर लामो समयदेखि किचलोको अखडा बनिरहेको छ । नेतृत्वको गैर–जिम्मेवारी र आन्तरिक द्वन्द्वले प्रदेश नम्वर ७ को एकमात्र विश्वविद्यालयको केन्द्रीय क्याम्पसको अध्ययन–अध्यापनसमेत प्रभावित भइरहेको छ । विश्वविद्यालयमा बेतिथी बढेको भन्दै विद्यार्थी र प्राध्यापक आन्दोलनमा छन् । 
सुदूरपश्चिम विश्वविद्यालयको केन्द्रीय क्याम्पसलाई आफन्त भर्ती र भ्रष्टाचारको केन्द्र बनाइएको भन्दै त्यहाँका विद्यार्थी एक सातादेखि आन्दोलनमा छन् । विद्यार्थीको आन्दोलनमा ऐक्यवद्धता जनाउँदै आईतवारबाट प्राध्यापकले पनि ‘पेन डाउन’ सुरु गरेपछि विवाद बढ्दो छ । केन्द्रीय क्याम्पसका प्रमुख भुपेन्द्र विष्टले अवैधानिक रुपमा आफन्तलाई नियुक्त गरेको भन्दै विद्यार्थी र प्राध्यापक आन्दोलनमा उत्रिएका हुन् ।
विद्यार्थी आन्दोलनका कारण हप्तौदेखि सुदूरपश्चिम विश्वविद्यालयको पठन–पाठनसमेत प्रभावित छ । विद्यार्थी संगठनले तीन महिना अगाडि क्याम्पस प्रमुख विष्टको कार्यकक्षमा ताला लगाएका थिए । कार्यालय बन्द रहेपनि झोलामा बोकेको ‘लेटरप्याड’ दुरुपयोग गरी विष्टले कानून विपरित धमाधम कर्मचारी र प्राध्यापक नियुक्त गरिरहेको विद्यार्थी र प्राध्यापकको आरोप छ ।
उता, विश्वविद्यालको प्रशासन विभागले पनि क्याम्पस प्रमुख विष्टले धमाधम नियुक्ति दिएको पुष्टि गरेको छ । विष्टबाट प्राप्त निवेदनका आधारमा विभिन्न विभाग र कार्यालयमा दैनिक ज्यालादारीमा २० जना कर्मचारी र आंशिक पढाउने गरी ६ जना प्राध्यापक नियुक्त गरिएको जनाएको छ ।
बिष्टले मनोमानी ढंगले असक्षम कर्मचारी तथा प्राध्यापक नियुक्त गरेकोले भन्दै ६ जना विभाग प्रमुखले राजीनामा दिइसकेका छन् । महेन्द्रनगरमा केन्द्रीय कार्यालय रहेपनि उपकुलपति, रजिस्ट्रारलगायत पदाधिकारी काठमाडौं बस्ने गरेकाले पनि विश्वविद्यालयमा किचलो बढ्दै गएको हो ।

 