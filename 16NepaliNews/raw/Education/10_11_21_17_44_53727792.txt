

 

नन्दराम खड्का

रोल्पा, ५ पुष । सरकारले सरकारी विद्यालयहरूमा नि:शुल्क रुपमा विद्यार्थीहरुलाई पठनपाठनको व्यवस्था गरे पनि रोल्पाको एक सरकारी विद्यालयले भने मासिक शुल्कको नाममा ६ सय देखि १ हजार पाँच सय पचास रुपैयाँसम्म विद्यार्थीहरुबाट अशुली गरेको छ। 
रोल्पाको त्रिबेणी गाउँपालिकाको जुगारमा रहेको जनजागृति माध्यमिक विद्यालयले परीक्षा शुल्कको नाममा अभिभावक र विद्यार्थीहरुसँग लुट मच्चाएको हो। गत वर्ष मात्रै निजी विद्यालयहरु समेत मर्ज गरिएको यस विद्यालयमा नेपाली र अङ्ग्रेजी दुवै माध्यमबाट पठनपाठन हुँदै आएको छ। तर अङ्ग्रेजी माध्यम पठनपाठन गराउने भन्दै विद्यालयले चर्को परीक्षा शुल्क असुल्न थालेपछि अभिभावकहरु चिन्तित बन्न थालेका छन्।

विद्यालयले गत मंसिर २४ गते परीक्षा सञ्चालन हुने मिति र परिक्षा शुल्क जारी गर्दै विद्यालयका प्राध्यापक जीवराज भण्डारीको हस्ताक्षरसहित सूचनापत्र जारी गरेको छ। यसरी छोराछोरी पढाउन चर्को शुल्क तिर्न बाध्य बनेका अभिभावकहरुलाई संविधानले ग्यारेन्टी गरेको निःशुल्क पठपाठनबाट वन्चित भएको अनुभुति गरेको स्थानीय अभिभावक नेपबहादुर पुनले गुनासो गरे।
उता जिल्ला शिक्षा समन्वय समिति रोल्पाका प्रमुख दुर्गाबहादुर खड्काले यस बिषयमा आफूलाई जानकारी नभएको र विद्यालयले यसो गरेको खण्डमा विद्यालय र स्थानीय निकाय नै जिम्मेवारी हुनुहुपर्ने बताउँदै पन्छिएका छन्।
 

 