

 

तारा आचार्य

विराटनगर ७ साउन । देशमा लकडाउन भए पछि निजी विद्यालयहरुले कर्मचारी र शिक्षकहरुलाई लकडाउनको बहाना बनाएर सेवाबाट हटाउने गरेको र सेवा सुविधा नदिएको भन्दै विराटनगरमा विरोध प्रर्दशन गरेका छन् । 
उनीहरुले विरोध प्रर्दशन गर्दै निजी विद्यालयले पुष महिना देखिनै तलव नखुवाएको र लकडाउनको बहाना बनाएर शिक्षक र कर्मचारीलाई विद्यालयबाट हटाउने गरेको भन्दै विभिन्न नारा लेखिएका प्लेकार्ड बोकेर विराटनगरमा ¥याली निकालेका छन् ।उनीहरुले हाम्रा लागि सरकार कहाँ छ , हामीले मागेको भिख होइन पारिश्रमिक हो ,हामी गुणस्तरीय शिक्षा दिन प्रतिबद्ध छौं, हाम्रो तलवको व्यवस्था गर, शिक्षक कर्मचारी निकाल्न पाइदैन, साथै दयाका शब्द चाहिदैन भोकै मार्न पाइदैन लगायतका नारा लेखेका प्लेकार्ड बोकेर विरोध प्रर्दशन गरेका थिए ।उनीहरुले लकडाउन नभएको बेला देखिनै कर्मचारी र शिक्षकहरुले तलव सेवा सुविधा नपाएको र सरकार समक्ष अनुरोध गर्दा पनि सुनुवाइ नभएको गुनासो गरेका छन् । निजी विद्यालय खोल्न सरकारले अनुमति दिन सक्छ भने त्यसको अनुगमन र निरीक्षण साथै सञ्चालनमा पनि सरकारले ध्यान दिनुपर्ने भन्दै शिक्षक कर्मचारीले विरोध गरेका छन् ।निजी विद्यालयमा कार्यरत कर्मचारी र शिक्षकहरुलाई लामो समय सम्म पारिश्रमिक नदिएको र सम्बन्धित कार्यालयमा निवेदन गर्दा समेत सुनुवाइ नभएको हुनाले सरकारको ध्यानार्कषण गराउन विरोध कार्यक्रमको आयोजना गरिएको उनीहरुले बताएका छन् ।उनीहरुले शिक्षक कर्मचारीले खाइपाई आएको सवै महिनाको तलब उपलब्ध गराइयोस ,विनाकारण शिक्षक कर्मचारीलाई निष्कासन गर्ने कार्य तुरुन्त बन्द गरियोस, निष्कासित शिक्षक कर्मचारीलाई पुर्नवहाली गरियोस् र सम्पुर्ण निजी लगानीमा सञ्चालित विद्यालयहरुलाई योगदानमा आधारित सामाजिक सुरक्षा कोषमा अनिवार्य सुचीकृत हुने बाध्यकारी व्यवस्था गरियोस भन्दै माग राखेर मुख्यमन्त्री तथा मन्त्रिपरिषदको कार्यालयमा ध्यानार्कर्षण पत्र बुझाएका छन् ।

 