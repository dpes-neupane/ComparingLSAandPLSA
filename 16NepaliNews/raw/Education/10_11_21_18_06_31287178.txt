


रिया भण्डारी 
काठमाडौं। भरतपुरको ओएसीस् मेडिकल कलेज टिचिङ हस्पिटलले नेपाल नर्सिङ काउन्सिलबाट सम्बन्धन नै नलिइ विद्यार्थी भर्ना गरेर पठनपाठन गराउँदा विद्यार्थीको बिचल्ली भएको छ । पूर्वाञ्चल विश्व बिद्यालयबाट सम्बन्धन प्राप्त उक्त कलेजमा अध्ययनरत १०० जना विद्यार्थीको भविष्य अन्यौलमा परेको छ ।
केहि दिन अगाडि नेपाल नर्सिङ काउन्सिलको लाइसेनिङ परीक्षामा सहभागी हुन् चितवनबाट काठमाडांै आएका तुनुजा श्रेष्ठ र सोभा अर्याल परीक्षामा सहभागी हुन् पाएनन् । कारण थियो उनीहरु नर्सिङ काउन्सिलबाट सम्बन्धन नै नपाएको ओएसीस् मेडिकल कलेज टिचिङ हस्पिटलबाट बीएस्सी नर्सिङ पास आउट भएर आएका थिए ।
पूर्वाञ्चल विश्वबिद्यालयबाट सम्बन्धन प्राप्त उक्त कलेजमा पटकपटक काउन्सिल अनुगमनमा गरेको थियो । मापदण्ड नपुगेको भन्दै सम्बन्धन नदिइएको उक्त कलेजले बिद्यार्थी भर्ना गरेर पढाइ रहेको कुरा काउन्सिलले पत्तो नपाएको नर्सिङ काउन्सिलकी रजिष्टार लक्ष्मी राई दावी गर्नुहुन्छ ।
पटकपटकको अनुगमनबाट मापदण्ड नपुगेको भन्दै अनुमति नै नपाए पनि सो कलेजले पत्रिकामा सूचनानै निकालेर बिद्यार्थी भर्ना लिनु अचम्मको विषय बनेको छ । अहिले पास भएर आएका बीएस्सी मा २ जना मात्र बिद्यार्थी छन् । अब पास भएर आउने क्रममा बिभिन्न ब्याचको गरि करीब १०० जना बिद्यार्थी रहेका छन् । त्यसो त काउन्सिलले अनुमति नै नदिएको कलेजले यसरी धमाधाम बिद्यार्थी भर्ना गरेर बिद्यार्थीको बिचल्ली पार्नु पूर्वाञ्चल विश्वबिद्यालयको गद्दारी भएको काउन्सिलका अधिकारी बताउछन्।
भरतपुरको ओएसीस मेडिकल कलेज टिचिङ हस्पिटलको यो पाटो सार्वजनिक भएपछि नेपालको चिकित्सा शिक्षा क्षेत्रमा कति सम्म वेथिति छ भन्ने पनि छर्लङ्ग पारेको छ ।

 