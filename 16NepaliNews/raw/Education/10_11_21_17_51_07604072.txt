

 
रामहरि श्रेष्ठ 
ओखलढुंगा, ५ पुष ।  ओखलढुंगाको सिद्धिचरण नगरपालिका–२ निशंखेस्थित हिमालय माध्यामिक विद्यालयको भवन बनाउन थालिएको १० वर्ष बित्यो । तर, भवनको निर्माण पूरा भएको छैन । २०६५ मा सुरु गरिएको निर्माण तीन वर्षमै सकिनु पर्नेमा १० वर्षसम्म जस्ताको त्यस्तै रहँदा पठन–पाठनसमेत प्रभावित भएको छ ।  

तत्कालीन जिल्ला विकास समितिले ३ वर्षमा सक्ने गरी १ करोड ४९ लाखमा ‘विरुवा पुष्पाञ्जली जेभी’लाई यो विद्यालय भवन निर्माणको जिम्मा दिएको थियो । ११ वर्षमा तीन वटा निर्माण कम्पनी फेरिए । तर, भवन पूरा भएन । २०६९ सालमै निर्माण सकिनु पर्ने भवन समयमै नबन्दा सुविधायुक्त कक्षा कोठामा पढ्ने विद्यार्थीको चाहना अधुरै छ भने अभिभावक पनि विकास निर्माणको सुस्त गतिबाट दिक्क छन् । 

सन्तानलाई घर नजिकै माध्यमिक शिक्षासम्मको अध्ययन गराउन पाउने आशामा अभिभावकले भवन निर्माणका लागि आ–आफ्नो क्षेत्रबाट सक्दो सहयोग गरेका थिए । तर, १० वर्ष बित्दा पनि उनीहरुको सहयोगले मूर्तरुप लिएको छैन । ठेकेदार कम्पनीले भने विभिन्न बाहना काम छल्दै आइरहेको छ । हाल नेपालस्थित भारतीय दूतावासको सहयोगमा निर्माण हुनुपर्ने भवनका लागि भुक्तानी नदिँदा काम रोकिएको ठेकेदार कम्पनीको दावी छ ।
ठेक्का लिन मरिमेट्ने तर समयमै काम नगर्ने निर्माण व्यवसायिको प्रवृत्तिका कारण ओखलढुंगामा पनि साना–ठूला धेरै आयोजना अलपत्र छन् । कैयौं आयोजना प्रभावित हुँदा पनि स्थानीय सरकारसहितका सरोकारवालाले भने यसतर्फ ध्यान दिएका छैनन् । 

 