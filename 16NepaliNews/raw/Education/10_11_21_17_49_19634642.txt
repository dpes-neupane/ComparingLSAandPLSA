

 
माेहन बिक्रम शाही 
फागुन २९ जुम्ला । नयाँ शैक्षिकसत्र सुरु भएकाे एक महिना बितिसक्दा पनि जुम्लाका केही विद्यालयमा कक्षा १ देखि १० र जिल्लाभरका सबै विद्यालयमा कक्षा १ का पाठ्यपुस्तक पुगेका छैनन्।  
शैक्षिकसत्र सुरु भएकाे महिनाैँ बितिसक्दा पनि पाठ्यपुस्तक नपाउने र कतिपय विषयका पाठ्यपुस्तक नदेखेरै वार्षिक परीक्षा दिने समस्या भाेग्दै आएका जुम्लाका अधिकांश विद्यालयमा याे वर्ष पनि साेही नियति दाेहाेरिएकाे छ ।
 जुम्लाका अधिकांश विद्यालयमा पाठ्यपुस्तक वितरण गर्दै आइरहेका जिपि स्टेशनरी, दर्पण स्टेसनरी र राेयल बुक्सले कक्षा १ का पाठ्यपुस्तक छपाइ ढिलाे भएकाले नल्याएको बताएका छन् ।
 कक्षा एक देखि चार सम्मका पाठ्यपुस्तक छपाइ गर्दै आइरहेकाे नेपालगन्जस्थित नयाँमुलुक प्रकाशनका अनुसार कक्षा एककाे पाठ्यक्रम परिवर्तन भएकाले र आफुहरुलाई सम्बन्धित निकायले ढिला जानकारि गराएकाे र छपाई ढिला भएकाे बताएकाे छ । 
शैक्षिकसत्र सुरु भएबाट भर्नालगत्तै विद्यार्थीकाे हातमा पाठ्यपुस्तक हस्तान्तरण गर्ने साेच याे वर्ष पनि पूरा हुन नसकेकाे बताउछन् भैरव मावि नराकाेटका प्रधानाध्यापक मानबहादुर राेकाया । यहाँकाे कनकासुन्दरी गाउँपालिकाकाे काेटघर मावि र सिञ्जा गाउँपालिकाकाे कैलाश मावि लगायतका केही विद्यालयमा हालसम्म कक्षा १ देखि १० सम्मका कुनै पनि पाठ्यपुस्तक उपलब्ध छैनन् । 
फागुनकाे पहिलाे सातामै पाठ्यपुस्तक पाएका विद्यालयमा पनि कक्षा ६, ७ र ८ का पाठ्यपुस्तक नयाँ रंगिनमा नभई दुई-चार विषयबाहेक सबै पुरानै सादा किताब पठाइएकाले विद्यार्थी र शिक्षकले असन्तुष्टि जनाएका छन् । 
 अदालतमा रिट दायर 
पाठ्यपुस्तक समयमा जुम्लामा नपुगेकाे भन्दै अनाैपचारिक क्षेत्र सेवा केन्द्र (इन्सेक) कर्णाली प्रदेश कार्यालय सुर्खेतले अदालतमा रिट दायर समेत गरेकाे छ ।
 इन्सेकले शिक्षा, विज्ञान तथा प्रविधि मन्त्रालय, सिंहदरबार काठमाडाैँ, शिक्षा तथा मानव श्रोत विकास केन्द्र, सानोठीमी भक्तपुर, राष्ट्रिय पाठ्यक्रम विकास तथा मुल्याङ्कन परिषद, जनक शिक्षा सामाग्री केन्द्र, सानोठीमी भक्तपुरलाई विपक्षी बनाएर बुधबार उच्च अदालत सुर्खेत, जुम्ला इजलासमा रिट दायर गरेको हाे । 
इन्सेकले दायर गरेकाे रिटमा मुख्यमन्त्री तथा मन्त्रीपरिषद्को कार्यालय कर्णाली प्रदेश , सामाजिक विकास मन्त्रालय कर्णाली प्रदेश , शिक्षा विकास निर्देशनालय कर्णाली प्रदेश र साबिककाे कर्णाली अञ्चलका पाँच जिल्लाका शिक्षा विकास तथा समन्वय ईकाई कार्यलयलाई विपक्षी बनाइएकाे छ ।

 