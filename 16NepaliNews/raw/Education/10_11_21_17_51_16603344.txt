

 
सविन लामिछाने
३ पुष, तनहुँ । जिल्लाका केही सामुदायिक विद्यालयमा विद्यार्थीको चाप थेगिनसक्नु भए पनि तनहुँको व्यास नगरपालिका वडा नं ६ मा रहेको एक विद्यालयमा भने विद्यार्थी निरन्तर घटिरहेका छन् ।  

श्याम्घम प्राथमिक विद्यालयको कक्षा ४ मा जम्मा एकजना विद्यार्थी छन् । विद्यालयमा बालविकासदेखि कक्षा पाँचसम्म पठनपाठन हुन्छ । विद्यालयभरि जम्मा १३ बालबालिका छन् । अघिल्लो शैक्षिक सत्रमा सो भन्दा धेरै विद्यार्थी भर्ना भएका थिए । एक जना विद्यार्थी मात्र भएको कक्षालाई अघिल्लो कक्षा र पछिल्लो कक्षामा गाभिएको छ । 

दुई जनाको दरबन्दीमा शिक्षक छन् । उक्त विद्यालयलाई दुई शिक्षकको तलब ३०/३० हजार र वर्षको कार्यालय खर्चमा पचास हजार खर्च हुने व्यास नगरपालिकाको शिक्षा शाखाले जानकारी दिएको छ । 

भौगोलिक रूपले विकट भएका कारण यहाँका धेरै परिवार बसाइ सरेका छन् । जसको प्रभाव विद्यालयमा परेको प्रधानाध्यापक न्यौपानेले बताए । विद्यालयमा थौरै विद्यार्थी रहेको कारण दुई वटा कक्षालाई एउटै कक्षामा मर्ज गरेर पठनपाठन गराउदाँ समस्या रहेको सोही विद्यालयका शिक्षक सोमराज न्यौपानेले बताए । 
श्याम्घा प्रावि मात्र होइन सोही वडामा रहेको शंकर प्राविको हालत पनि त्यस्तै छ । कक्षा ५ सम्म ३५ जना विद्यार्थी छन् । तीन जनाको दरबन्दी शिक्षक उक्त विद्यालयमा छन् भने निजी तर्फबाट दुई शिक्षक थपेर पाँच जना शिक्षक भएका छन् । 
सात कक्षा कोठा रहेको विद्यालयमा पाँच शिक्षकले हेर्नुपर्ने बाध्यता छ । उक्त विद्यालयमा कक्षा नर्सरी, कक्षा युकेजी, कक्षा १ देखि पाँच सम्म पठनपाठन हुन्छ । कक्षा नर्सरी र युकेजीलाई मर्ज गरिएको विद्यालयका प्रधानाध्यापक दिपक काफ्लेले जानकारी दिए । उक्त कक्षामा ७ जना बालबालिका छन् । त्यस्तै कक्षा १ मा ४ जना, दुईमा ६ जना, तीनमा ७ जना ४ मा ५ जना र पाँचमा ६ जना विद्यार्थी रहेको विद्यालयका शिक्षक चन्द्रमण्डी ओझाले बताए ।
नगरपालिकाको शिक्षा शाखाले विद्यालयलाई मर्ज गर्ने कि स्थानन्तरण गर्ने अन्योलमा रहेको छ । नगर शिक्षाप्रमुख नगेन्द्रराज रेग्मीले विद्यालयमा विद्यार्थी र अभिभावको मन जित्न गुणस्तरीय शिक्षा हुन आवश्यक रहेको बताए । नगर क्षेत्रका विद्यालयको शिक्षामा गुणस्तर ल्याउन विद्यालयको पठनपाठन र प्रशासनमा सुधार गर्न जरुरी रहेको नगरपालिकाले जनाएको छ ।

 