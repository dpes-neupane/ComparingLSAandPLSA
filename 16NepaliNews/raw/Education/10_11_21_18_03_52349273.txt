

 
काठमाडौं । संसार बुझ्ने गतिलो माध्यम हो पुस्तकालय । विश्वलाई एउटा कोठामा कैद गर्ने हैसियत बोकेको पुस्तकालयको महत्व आफैमा सर्वोपरि पनि छ । तर यही महत्व बोकेको पुस्तकालय नेपालको सन्दर्भमा भने अपहेलित अवस्थामा छ । नेपालको सबैभन्दा पुरानो मानिएको नेपाल राष्ट्रिय पुस्तकालयको हालतले पनि यस्लाई छर्लङ्ग पार्छ । 
मुलुकको पहिलो पुस्तकालयको रुपमा विक्रम सम्वत २०१३ सालमा हनुमानढोकामा नेपाल राष्ट्रिय पुस्तकालयको स्थापना गरियो । २०१८ सालमा हरिहरभवनमा सारिएको यस पुस्तकालय २०७२ साल बैशाख १२ पछि सेवाविहीन अवस्थामा पुगेको छ ।
मानव अधिकार आयोग रहेको तत्कालीन भवनमा पाँच ओटा कोठामा सञ्चालित राष्ट्रिय पुस्तकालयमा करिब डेढ लाख पुस्तक रहेको थियो । भूकम्पपछि ती पुस्तकहरु बोरामा राखी सानो गौचरणस्थित महेन्द्र भवन विद्यालयमा थन्काईयो । किताव धमिराले खान थाले तर मुलुककै पहिलो पुस्तकालय पुनर्निर्माणको पीडामा नै बस्यो । भूकम्प गएको तीन वर्ष वितिसक्यो तर पुस्तकालय भवन बन्ने कुनै तर्खर देखिदैन् । यद्धपि पुस्तकालय प्रशासन भने अस्थायी सेवा दिने तयारीमा लागेको छ ।
पुस्तकालय प्रशासनले हरिहर भवनमा थन्काएको किताबहरु व्यवस्थापन गरिरहेको छ । कतिपय पुस्तक धमिराले खाएको अवस्था छ भन्ने बाँकी रहेकाको संरक्षणमा प्रशासन जुटेको छ ।
पाँच कोठामा सीमित पुस्तकालयले नयाँ बन्ने भवनमा पहिलो तल्लाको ४० कोठामा विस्तार गर्ने प्रशासनिक सहमति जुटाइ सकेको छ । तर तीन वर्षसम्ममा पनि काम सुरु हुन नसकेको हालको जीर्ण भवनको पुनर्निर्माण प्रकिया ढिलाई हुने निश्चित छ । यस्तो स्थितिमा प्रश्न उठ्नु स्वभाविक हो कि राज्यले यस ऐतिहासिक सम्पदालाई वेवास्ता गरेको हो त ? जवाफ कसैसँग छैन् । यस पुस्तकालयको पुनर्निर्माणमा सरोकारवाला निकाय समयमै गम्भीर र जिम्मेवार बन्न जरुरी छ ।

 