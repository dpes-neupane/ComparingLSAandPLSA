

 
काठमाडौँ । शिक्षा, विज्ञान तथा प्रविधि मन्त्रालयले काठमाडौं उपत्यका बााहिर केन्द्रीय कार्यालय रहेका ११ विश्वविद्यालयका काठमाडौं उपत्यकाभित्र रहेका सम्पर्क कार्यालय खारेज गरेको छ । उपत्यका बाहिरका पूर्वाञ्चल, पोखरा, मध्यपश्चिमाञ्चल, सुदूरपश्चिमाञ्चल, काठमाडौं, लुम्बिनी, कृषि तथा वनलगायतका विश्वविद्यालयको सम्पर्क कार्यालय खारेजीको निर्णय गरेको हो । 
मन्त्री पोखरेलको संयोजकत्वमा बिहीबार मन्त्रालयमा बसेको बैठकले उपत्यकाबाहिरका विश्वविद्यालयको सम्पर्क कार्यालय काठमाडौंबाट तत्काल हटाउन पनि निर्देशन दिएको छ । मन्त्री पोखरेलले ऐनमा सम्पर्क कार्यालयबारे कुनै व्यवस्था नभएको भन्दै आर्थिक मितव्ययिता कायम गर्न निर्णय गरेको बताए । संघीयताको कार्यान्वयनकाक्रममा ती विश्वविद्यालयलाई आफ्नो प्रदेशमै रहेका केन्द्रीय कार्यालयबाट प्राज्ञिक र शैक्षिककार्य सन्चालन गराउन मन्त्री गिरिराजमणि पोखरेलस्तरको निर्णयबाट सम्पर्क कार्यालय खारेज भएको उनका निजी सचिव पुष्प ढकालले जानकारी दिए ।
ती विश्वविद्यालयले काठमाडौंमा सम्पर्क कार्यालय खोली हाजिर मात्र गरेर कर्मचारी काजमा बस्दै आएका थिए । शिक्षा मन्त्रालयले आर्थिक व्ययभार कम गर्न र कर्मचारी व्यवस्थापनका लागि सम्पर्क कार्यालय बन्द गर्ने निर्णय गरेको हो ।

 