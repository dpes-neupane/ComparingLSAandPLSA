

 
रबिना बोहर
 बागलुङ । बागलुङ नगरपालिका–१४ अमलाचौरमा क्याम्पस सञ्चालनका लागि प्रथम बलेवा महोत्सवको आयोजना गरिएको छ । कृष्णगण्डकी क्याम्पस सञ्चालनमा कठिनाई उत्पन्न भएपछि विभिन्न संघ संस्थाको आयोजनामा १० दिने महोत्सवको आयोजना गरिएको हो ।  
नारायणस्थान सामाजिक सेवा प्रतिष्ठानको अगुवाईमा बलेवा क्षेत्रको पर्यटकीय प्रवद्र्धन तथा प्रचार प्रसार र शैक्षिक विकासमा लगानी वृद्धि गर्ने लक्ष्यले बिहिबार देखि फाल्गुन १२ गतेसम्म महोत्सव सञ्चालन गरिएको हो । महोत्सवको उद्घाटन नेपाल उद्योग बाणिज्य महासंघका उपाध्यक्ष चन्द्र ढकालले गर्नुभएको थियो । 
ढकालले पर्यटन प्रबद्र्धनका लागि लगानी गर्न तत्पर रहेको भन्दै स्थानीय स्तरमा भएका स्रोत साधनको परिचालन गर्न आग्रह गर्नुभयो । ग्लोबल बैँकका अध्यक्ष समेत रहनुभएका ढकालले बैदेशिक रोजगारले गाउँमा बसाईसराई गर्ने क्रम बढ्दै गएकाले बलेवा क्षेत्रमा रहेका पर्यटकिय क्षेत्रको बिकास गरी रोजगारी सिर्जना गर्न सक्ने सम्भावना रहेको बताउनुभयो । उहाले शैक्षिक क्षेत्रको गुणस्तर अभिबृद्धि गर्दै बैज्ञानिक शिक्षा प्रदान गर्नु आवश्यक रहेको औँल्याउनुभयो ।
बलेवामा रहेको कृष्ण गण्डकी क्याम्पसमा अक्षय कोष स्थापना गरी शैक्षिक क्षेत्रको बिकास गर्ने लक्ष्यले महोत्सवमा आयोजना गरिएको प्रतिष्ठानका अध्यक्ष भरत पौडेलले जानकारी दिनुभयो ।
चौबिसे राजाको पालादेखि बलेवाको अस्तित्व रहेकोले तत्कालिन महत्वका बस्तुको बिस्तार र प्रचार गर्ने, बलेवामै रहेका भैरवस्थान, एयरपोर्ट लगायतको प्रवद्र्धनका लागि पनि महोत्सव उपयोगी हुने बताइएको छ । क्याम्पस सञ्चालन गर्दा आयस्तर कम भएका परिवारलाई बढी फाईदा पुग्ने भएकाले सबैले सहयोग गर्नुपर्ने बानपा–१२ का मेघनाथ शर्मा पौडेलले बताउनुभयो ।
महोत्सवमा भकुण्डे मुलाबारीबाट ५ वटा प्याराग्लाईडिङ गरी महोत्सव भएको स्थानमा मािथबाट पुष्प बर्षा गरेर स्वागत गरिएको थियो । महोत्सवकै अवसर पारेर बलेवा जाने गरी बनेका अग्ला झोलुंगे पुल, यन्त्रिक पुल र निर्माणाधिन बञ्जीजम्पको प्रचार प्रसार हुने अपेक्षा गरिएको छ । महोत्सवमा खुल्ला पुरुष भलिबल, रत्यौली, म्याराथुन दौड, विद्यालयस्तरीय खुल्ला नृत्य, लोकदोहोरी, प्रतियोगीता, कवि पत्रकार सम्मेलन लगायतका प्रतियोगीता आयोजना गरिएको छ । 

 