काठमाडौं । ग्रामिण क्षेत्रका विद्यार्थीहरु दैनिक २ देखि ४ घण्टा हिडेर बिद्यालय जानुपर्ने बाध्यताको प्रतीककारुपमा टिच फर नेपालले यहि असार १६ गते तेस्रो वाकर्थनको आयोजना गर्दैछ ।कुटुम्बले सांगितिक प्रस्तुति दिने यस कार्यक्रममा १५ सय भन्दा बढी पेशाकर्मी तथा विद्यार्थीहरू सहभागि हुँदैछन् ।ललितपुरको लबिम मलबाट सुरु हुने उक्त वाकर्थन कुपण्डोल, माइतीघर, भद्रकाली, त्रीपुरेश्वरबाट सोही रुट हुँदै लबिम मलमा साङ्गितिक कार्यक्रममा परिणत हुनेछ । कार्यक्रममा सहभागीहरूले ५ किलोमिटर पदयात्रा गर्नेछन् ।  टिच फर नेपाल भर्ना तथा छनोट विभागका जिग्मे शेर्पाले भने “हाम्रा विद्यार्थीहरू दैनिक ५ किलोमीटर हिडेर बिद्यालय आउने गर्छन त्यहि कठिनाइको अनुभूत गराउन र शिक्षाको महत्व बुझाउन वाकर्थनको आयोजना गरिएको हो” ।उनले कार्यक्रमले टिच फर नेपालको अभियानमा युवाहरु अझै जागरुक भएर लाग्नेमा आफु बिश्वस्त  रहेको बताए । सिटिजन्स बैँक र बुद्ध एयरको सहयोग उक्त कार्यक्रमको आयोजना  गर्न गएको शेर्पाले बताए ।वाकाथनमा भाग लिन एक हजार रुपैंया सहयोग रकम सङ्कलन गर्नुपर्ने र उक्त  रकम टिच फर नेपालले गुणस्तरीय शिक्षा प्रदान गर्नका लागी प्रयोग गर्ने आयोजकले बताएको छ । 