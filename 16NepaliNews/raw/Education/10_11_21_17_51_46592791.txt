

 
केदार शर्मा
चितवन । चितवनको खैरहनी नगरपालिकाका बिभिन्न ईट्टा भट्टामा काम गर्ने मजदुरका छोराछोरीको पठनपाठनको लागि खैरहनी नगरपालिकाले तीन शिक्षक नियुत्त गरेको छ । नगरपालिकाले वडा नम्बर २,३ र ४ मा रहेका ईट्टा भट्टामा काम गर्ने मजदुरका १ सय ७ जना बालबालिकाको पठनपाठनको लागि तीन जना युवा स्वयमसेवक शिक्षक नियुत्त गरेको नगरपालिकाका मेयर लालमणि चौधरीले बताए । 


हाल ईट्टा भट्टामा मजदुर गर्दै आएका मजदुरका बालबालिकाले खैरहनी–२ को राष्ट्रिय आधारभूत विद्यालय पहिटानी र खैरहनी ३ को चण्डी राष्ट्रिय आधारभूत विद्यालयमा गर्दै आएका छन् । उनीहरुको अध्यापनका लागि पटिहानीमा २ जना र चण्डी आधारभूत विद्यालयमा १ जना युवा स्वयम सेवक शिक्षक नियुक्त गरिएको हो ।
इट्टा भट्टामा काम गर्ने मजदुरका छोराछोरी मध्ये पटिहानीमा ७७ जना र चण्डी आधारभूत विद्यालयमा ३० जना अध्ययन गर्दै आएका छन् । उनीहरुको शिक्षाका लागि खैरहनी नगरपालिकाले कक्षा कोठा,फर्निचर,शिक्षकको व्यवस्थापन गरेको छ भने इट्टा भट्टा उद्योगहरुले खाजाको व्यवस्था गर्ने, युथ क्लव नारायणगढले पोशाक,स्टेशनरीको व्यवस्थापन गर्ने सहमती भएको स्थानीय शिक्षा अधिकारी महेन्द्र पौडेलले वताए ।
चितवनका बिभिन्न ईट्टा भट्टामा काम गर्ने मजदुरका छोराछोरीहरु व्यवस्थापनको काम चुनौतीको रुपमा रहेको छ । मजदुरी काम गर्दै आएका अभिभावकसँगै बालबालिकापनि सोहि काममा होमिने हुदाँ शिक्षा पाउने अधिकारलाई खैरहनी नगरपालिकाले स्थापित गर्न प्रयास गरेको मेयर चौधरीले बताए ।
इट्टा भट्टामा काम गर्ने मजदुरहरु सिजन अनुसार काम गर्न आउने भएकाले उनीहरुका छोराछोरीको पढाईमा असर पर्दै आएको छ । ति वालवालिकाहरु मजदुरकै रुपमा काम गर्ने अवस्थाको अन्त्य गर्न पनि खैरहनी नगरपालिकाले अपनत्व लिएर युवा स्वयम सेवक शिक्षक नियुक्त गरेर अध्ययन सुरु गरेको मेयर चौधरीले वताए ।
खैरहनी नगरपालिकाले यस वाहेक कुनै पनि शिक्षक विरामी विदा वस्दा र सुत्केरी विदामा वस्दा पठनपाठनमा समस्या नहोस भनेर दुई जना युवा स्वयम सेवक शिक्षक नियुक्त गरिसकेको छ । युवा स्वयम सेवक शिक्षकका लागि पहिलो चरणमा २२ जना सुचीकृत भएका छन् ।

 