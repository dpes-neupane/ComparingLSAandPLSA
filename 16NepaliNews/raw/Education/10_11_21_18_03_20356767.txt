

 
काठमाडौँ । आठ विद्यार्थी संगठनले यही असार २० देखि २२ गतेसम्म गर्ने भनेकाे तीनदिने शैक्षिक हड्ताल फिर्ता लिएका छन् । 
विद्यार्थी संगठनहरुले शिक्षा क्षेत्रमा बढेको अराजकता, शुल्कवृद्धि लगायत समस्याकाे समाधान गर्न माग गर्दै असार २०,२१ र २२ गते देशभरका शिक्षण संस्था बन्द गर्ने घोषणा गरेका थिए । तर शिक्षा मन्त्रालय, प्याब्सन र एनप्याब्सनबीच साेमबार राति भएको वार्ताबाट हड्ताल फिर्ता लिने सहमति भएकाे हाे ।
अखिल क्रान्तिकारीका केन्द्रीय अध्यक्ष आलोक रायमाझीले हड्ताल फिर्ता लिएकाे जानकारी दिएका छन् । वार्तामा शिक्षा मन्त्रालयका तर्फबाट सहसचिव सुर्य प्रसाद गौतम, शिक्षा बिभागका महानिर्देशक बाबुराम पौडेल र प्याब्सन कार्यबाहक अध्यक्ष डिके ढुंगाना तथा एनप्याब्सनका अध्यक्ष ऋतुराज सापकोटाको सहभागी थिए ।
नाैबुँदे सहमति

सोमबार राति शिक्षा मन्त्रालय र आन्दोलनरत आठ विद्यार्थी संगठनबीच नौबुँदे सहमति भएपछि तीन दिनको शैक्षिक हडतालका साथै आन्दोलनका सम्पूर्ण कार्यक्रम फिर्ता लिइएको हाे ।
रायमाझीले आफ्ना माग पूरा गर्ने भएपछि आन्दोलनका सबै कार्यक्रम फिर्ता लिँदै संस्थागत विद्यालयको लेखाशाखामा लगाइएका तालासमेत आजैदेखि खोलिने बताए ।
सहमतिअनुसार संस्थागत विद्यालय शुल्क मापदण्ड निर्देशिका–२०७२ लाई कार्यान्वयन गर्दै अनियमित र औचित्य पुष्टि नहुने गरी बढाइएको शुल्क एक महिनाभित्र फिर्ता र समायोजन गर्नुपर्ने, आधारभूत शिक्षा अनिवार्य र निःशुल्क तथा माध्यमिक शिक्षा निःशुल्क गर्न कानून निर्माण गरी तत्काल थालनी गर्नुपर्ने, विद्यालयमा पाठ्यपुस्तक पुगे नपुगेको तथा शुल्क मापदण्ड निर्देशिका पालना भए नभएको सन्दर्भमा प्रभावकारी रुपमा नै आठ विद्यार्थी संगठनका प्रतिनिधिसमेतको संयुक्त अनुगमनको कार्यलाई निरन्तरता दिनुपर्ने, संस्थागत विद्यालयले दिनुपर्ने १० प्रतिशत छात्रवृत्तिलाई पारदर्शिता बनाई कार्यान्वयन गर्नुपर्ने उल्लेख रहेको छ ।
यसैगरी, प्रचलित कानूनबमोजिम नरहेका र मापदण्ड विपरीत सञ्चालनमा रहेका स्वदेशी तथा विदेशी विद्यालयको छानबिन गरी कारबाही प्रक्रिया अगाडि बढाइने, नेपालको सामाजिक विविधता, प्राकृतिक स्रोत तथा साधन र मानव संशाधनसँग सम्बन्धित कुरालाई समेट्ने गरी राष्ट्रिय पाठ्यक्रम प्रारुप तयार गरिने, नोक्सांनको आधारमा विद्यालय बनाउन स्थानीय तहलाई जिम्मा दिनेलगायत विषयमा सहमति भएको छ ।

 
 