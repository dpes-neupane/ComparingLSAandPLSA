

 
काठमाडौं, १५ पुष । विद्यार्थी भर्ना विवादका कारण नेपाल ल क्याम्पसमा एक महिनादेखि लागेको ताला अझै खुलेको छैन ।  
सिट संख्याभन्दा बढी विद्यार्थी भर्ना लिएको भन्दै आन्दोलित विद्यार्थीले लगाएको ताला अझै खुल्न नसकेको हो । ल क्याम्पसले गत वर्ष ३ सय जनाको सीट क्षमता हुँदा पनि १० हजार ८ सय ६३ विद्यार्थी भर्ना गरेको थियो । यस वर्ष सर्वोच्च अदालतको आदेशअनुसार त्रिभूवन विश्वविद्यालयले ३ सय जनाको कोटा निर्धारण गरेपछि विवाद बल्झिएको हो । 
अघिल्लो वर्षजस्तै खुला भर्ना हुनुपर्ने माग राख्दै विद्यार्थीले ताला लगाएका कारण समस्या भएको क्याम्पस प्रशासनको भनाइ छ । नेपाल ल क्याम्पसमा बीएल, एलएलबी, २ र ३ वर्षे एलएलएम लगायतका विषय पढाइ हुने गर्दछ । 

 