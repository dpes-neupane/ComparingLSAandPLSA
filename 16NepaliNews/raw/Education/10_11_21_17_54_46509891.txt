

 
तारा आचार्य 
विराटनगर, १० बैशाख । त्रिभुवन विश्वविद्यालय अन्तर्गतका आंगिक क्याम्पस र कार्यालयहरुमा अस्वभाविक रुपमा बढ्दै गएको बेरुजु न्यून गर्न लेखा तथा प्रशासन प्रमुखहरुलाई निर्देशन दिइएको छ ।  

त्रिभुवन विश्वविद्यालयमा बेरुजु रकम १९ अरब रुपैयाँबाट बढेर २१ अरब रुपैयाँ पुगेपछि बेरुजु व्यवस्थापनमा कडाई गर्न निर्देशन दिइएको हो । 
यसमा करिब ८५ प्रतिशत सैद्धान्तिक बेरुजु रहेकाले तत्काल फछ्र्यौट गर्न त्रिभुवन विश्वविद्यालयका रजिष्ट्रार डिल्लीराम उप्रेतीले कर्मचारीहरुलाई निर्देशन दिनुभयो । त्रिभुवन विश्वविद्यालयले विराटनगरमा आयोजना गरेको आर्थिक तथा बेरुजु व्यवस्थापन कार्यक्रममा रजिष्ट्रार उप्रेती त्रिभुवन विश्वविद्यालयको शैक्षिक, प्रशासनिक र आर्थिक क्षेत्र सबै तिर बेथिति रहेका कारण सुशासन आवश्यक भएको बताउनु भयो । 
सरकारी अनुदानमा सञ्चालन भईरहेको त्रिभुवन विश्वविद्यालयले बेरुजु बढ्दै गएपछि आम्दानी, खर्च र धरौटी गरी तीन वटा मात्र खाता सञ्चालन गर्न सम्बन्धित कार्यालयहरुलाई निर्देशन दिएकोमा त्यो अझै कार्यान्वयनमा आउन सकेको छैन । यसैगरी बेरुजु घटाउने कार्यालयलाई पुरस्कारको समेत व्यवस्था गरेको थियो । 

दुई दिने सो कार्यक्रममा एक नम्बर प्रदेशका १४ जिल्लाका त्रिभुवन विश्वविद्यालयका १३ वटा आंगिक क्याम्पस र एउटा क्षेत्रीय परीक्षा नियन्त्रण कार्यालयका प्रशासन र लेखा प्रमुखहरुको सहभागिता रहेको छ । 

 