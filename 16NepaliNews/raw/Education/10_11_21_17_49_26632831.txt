

 
काठमाडाैं, २४ फागुन । परीक्षामा कम नम्बर ल्याएका विद्यार्थीलाई हात चिर्न लगाउने शिक्षिकाको जागिर ‘चट’ भएको छ । जडिबुटीस्थित जागृति एकेडेमीले परीक्षामा कम नम्बर ल्याएका विद्यार्थीलाई हात चिर्न लगाउने शिक्षिका सीतालक्ष्मी कर्माचार्यलाई जागिरबाट निकालेको हो ।  
 तस्वीर: जागृति एकेडेमीको फेसबुकबाट
विद्यालयका अनुसार गत २२ गते बिहीबार कक्षा ६ का विद्यार्थीहरुलाई सामाजिक शिक्षिका कर्माचार्यले विद्यार्थीहरुलाई हात चिर्न लागएकी थिइन् । हिजो शुक्रबार बसेको विद्यालय व्यवस्थापन समितिको बैठककले शिक्षिका कर्माचार्यलाई जागिरबाट निकाल्ने निर्यण गरेको हो । 
विद्यालयले जारी गरेको विज्ञप्तिअनुसार शिक्षिका कर्माचार्यलाई शुक्रबारदेखि नै लागू हुनेगरी अवकाश दिइएको हो । 
विद्यालयका प्रिन्सीपल राजनकुमार श्रेष्ठद्वारा जारी विज्ञप्तिमा भनिएकाे छ- ‘सामाजिक शिक्षा विषयको शिक्षक सीतालक्ष्मी कर्माचार्यले शारिरीक दण्ड दिएको विद्यार्थी तथा अभिभावकहरूबाट गुनासो आएकोले पुन: यसप्रकारको दण्ड दिने कार्यलाई निरूत्साहित गर्दै शिक्षकबाट दण्डरहित शिक्षणको सम्मान गर्दै निज शिक्षक सीतालक्ष्मी कर्माचार्यलाई २०७६/११/२३ गतेदेखि लागू हुने गरी यस विद्यालयको शिक्षक पदबाट अवकाश दिने निर्णय विद्यालय व्यवस्थापन समितिको बैठकले गरेको छ,’  
 तस्वीर : विजय दाहालकाे फेसबुकबाट
२० पूर्णाङ्कको परीक्षा लिइएकोमा १५ भन्दा कम नम्बर ल्याउने विद्यार्थीले शिक्षिका कर्माचार्यको दबाबपछि हात चिरेका थिए । राम्रो नम्बर नल्याउनेको हात चिरिदिने भन्दै उनले परीक्षाकै वेला धम्की दिएकी थिइन् ।
जति कम नम्बर आएको छ उति धेरै चिरा हातमा पारिएको छ । सबैभन्दा कम नम्बर ल्याउने विद्यार्थीको हातमा सबैभन्दा बढी काटिएको छ । १५ नम्बर आसपास ल्याउनेको भने कम काटिएको छ । 
 जागृति एकेडेमीको विज्ञप्ति
 
 