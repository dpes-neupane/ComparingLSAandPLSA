

 
एजेन्सी, २३ असार । संयुक्त राज्य अमेरिकामा अनलाइनमार्फत डिग्री लिन लागेका अन्तर्राष्ट्रिय विद्यार्थीहरूले अमेरिका छोड्नु पर्ने भएको छ।विश्वविद्यालयका कक्षाहरू पूर्णरुपमा अनलाइन लिइरहेका विदेशी विद्यार्थीहरुलाई अमेरिकामा बस्न अनुमति नदिइने अमेरिकाको युएस माइग्रेसन एजेन्सी (युएस इमिग्रेसन एण्ड कस्टम एजेन्सी) ले घोषणा गरेको छ । अमेरिकाको यो नयाँ प्रवास नीतिले हजारौं विदेशी विद्यार्थीहरूलाई असर पार्नेछ । 
यदि विद्यार्थीहरूले नयाँ नियमहरू उल्लंघन गरेको पाइएमा तिनीहरूलाई आफ्नो देश फिर्ता पठाउने युएस इमिग्रेसन एण्ड कस्टम एजेन्सीले जनाएको छ । अमेरिकाका धेरै प्रसिद्ध विश्वविद्यालयहरूले कोरोना भाइरस महामारीको कारण आफ्नो कक्षा पूर्ण अनलाइनमार्फत गरिरहेका छन् ।
अमेरिकाको प्रतिष्ठित हार्वर्ड विश्वविद्यालयले पनि आफ्ना सबै कक्षा अनलाइन गर्ने घोषणा गरेको छ। यो नयाँ घोषणा पछि विद्यार्थीहरू दुविधामा परेका छन् ।
हभार्डको क्यानेडी स्कूल अफ गभर्मेन्टका स्नातक विद्यार्थी भलेरिया मेन्डियोलाले भनिन्, ‘अमेरिकाको यो नियम अत्यन्तै निराशजनक छ, यदि मैले मेक्सिकोमा जानु पर्छ भने म फिर्ता जान सक्छु, तर धेरै अन्तर्राष्ट्रिय विद्यार्थीहरूले त्यसो गर्न सक्दैनन्।’
सोमबार एक विज्ञप्ति जारी गर्दै आईसीईले भनेको छ, निश्चित भिषामा पर्ने विद्यार्थीले पूरा अनलाइन कोर्स लिन र संयुक्त राज्य अमेरिकामा नरहन सक्छन् ।

 