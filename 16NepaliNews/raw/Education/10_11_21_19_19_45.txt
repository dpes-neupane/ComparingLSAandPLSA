काठमाडौँ– नेपाल खुला विश्वविद्यालय र नेपाल प्रेस इन्स्टिच्यूट (एनपीआई)बीच ६ महिना भित्र स्नातक तहको आम संचार अध्ययन अन्तरगतका शैक्षिक कार्यक्रम संचालन गर्ने समझदारी भएको छ ।नेपाल खुला विश्वविद्यालयका उपकूलपति प्राध्यापक डाक्टर लेखनाथ शर्मा र एनपीआईका अध्यक्ष निलकण्ठ उप्रेतीले सोमबार काठमाडौंका एक कार्यक्रमका बीच ६ महिना भित्र आवश्यक कोर्स तयार गरी स्नातक तहको आम संचार अध्ययन अन्तरगतको शैक्षिक कार्यक्रम संचालन गर्ने समझदारी पत्रमा हस्ताक्षर गरेका हुन् ।समझदारी पत्रमा २०७६ साल असोजभित्र स्नाकोत्तर तहको आम संचार शैक्षिक कार्यक्रम संचालनमा ल्याउने पनि उल्लेख गरिएको छ । कार्यक्रममा बोल्दै एनपीआईका अध्यक्ष उप्रेतीले सो कार्यक्रमलाई स्नातक, स्नाकोत्तर हुँदै एपफिल र विद्यावारिधिसम्म संचालन गर्ने लक्ष्य लिइएको पनि स्पष्ट पारे ।देश, विदेशमा रहेका सबै नागरिकले प्रविधिको माध्यामबाट पनि अध्ययन गर्न पाउने गरी सो कार्यक्रम संचालन गर्ने दावी पनि गरिएको छ ।यस शैक्षिक कार्यक्रममा भर्ना हुन चाहने व्यक्तिको योग्यता प्राज्ञिक परिषदले निर्धारण गरे बमोजिम हुनुपर्नेछ । शुल्क निर्धारण र अन्य पक्षका सम्बन्धमा निकट भविष्यमै जानकारी गराइने नेपाल प्रेस इन्स्टिच्यूटले जनाएको छ ।