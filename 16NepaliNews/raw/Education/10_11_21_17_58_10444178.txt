

 

भगिश्वर लिम्बू

तेह्रथुम । आठराई गाउपालिका- १ (साबिक सक्रान्ती- ९) पुरानागाँउ निवासी सानुमाया नेपाली उमेरले ५५ बर्ष पुगिन् । ‘हजुरअामा’ उमेरकी उनी आफ्नै नातिनातिनासरहका विद्यार्थीसँगै स्कुल पढ्छिन् । घर नजिकैको पुरानागाँउ आधारभूत विद्यालयमा हाल उनी कक्षा ३ मा अध्ययनरत छिन् । 
सानुमाया अन्य बिद्यार्थीहरु भन्दा अगाडि नै विद्यालय आईपुग्छिन् । उनको दैनिकी बिहान-बेलुका खाना बनाउनु र बिद्यालय जानु मात्र हो ।

घरका अन्य कामहरु उनका श्रीमानले नै गर्ने गरेका छन् । उनलाई बाल्यकाल देखी नै विद्यालय जान खुब रहर थियो तर उनका बुबाआमाले बिद्यालय नपठाएपछि उनको चाहना पुरा हुन सकेको थिएन ।
आफू सानो छदा पढ्ने ईच्छा हुदाहुदै पनि बिद्यालय जान नपाएकी नेपालीलाई यो वृद्धावस्थामा भने बल्ल पढ्ने फुर्सद मिलेको छ ।
चार छोरा, दुई नाति र श्रीमान गरी ८ जनाको परिवार रहेको सानुमाया विद्यालय आउनुभन्दा अगाडि निरक्षर थिइन् । छोराहरु र श्रीमानको सल्लाह बमोजिम उनी विद्यालय आउन थालेपछि आफ्नो नाम मात्र नभएर सबै साथी र परिवारको नाम समेत अंग्रेजीमा लेख्न सक्ने भएकी छन् ।
२०७२ सालमा कक्षा १ मा भर्ना हुन आएकी उनी तेस्रो कक्षासम्म आईपुग्दा कक्षाको सबैभन्दा उत्कृष्ट र नियमित विद्यार्थी भएकी छिन् । पढाइप्रतिकाे याे लगाव र उत्साह सानो उमेरका अन्य विद्यार्थीहरुकाे भन्दा बढी छ । अक्षर चिन्न पाएकाेमा उनी असाध्यै खुसी छिन् ।

 