

 
मुगु । हिमाली जिल्ला मुगुका २ स्थानीय तहका विद्यालयका शिक्षक–शिक्षिकाहरु विद्यार्थीलाई क–ख सिकाउनका लागि पहिला आफै सिक्दै गरेको पाइएको छ । 
जिल्लामा कार्यरत एक गैरसरकारी संस्था किर्डाक नेपाल मुगुले जिल्लामा रहेका एक छायानाथ–रारा नगरपालिका र मुगुम–कार्मारोङ गाउँपालिकाका ३० विद्यालयका ३० जना शिक्षक–शिक्षिकालाई प्रारम्भिक कक्षा सिकाइ कार्यक्रमअन्तर्गत सो तालिम सञ्चालन गरेको हो । समावेशी शिक्षण सिकाइका लागि ४ दिने क्षमता विकास तालिममार्फत विद्यालयमै गएर विद्यार्थीहरुको उमेर, जात–जाति, धर्मको ख्याल गर्दै विद्यार्थीहरुलाई अध्ययन गराउँदा गरिने कृयाकलापहरुमा ध्यान दिनको लागि क–खदेखि अन्य समावेशी शिक्षण सीपहरु सिकाइरहेको हो ।

छायानाथ–रारा नगरपालिकाका २६ विद्यालय र मुगुम कार्मारोङ गाउँपालिकाका ४ वटा कक्षा १ देखि ३ सम्मका आधारभुत तहका नेपाली र गणित विषयका शिक्षक–शिक्षिकाहरुलाई यो तालिम प्रदान गरेको किर्डाक नेपाल मुगुले जनाएको छ ।
संस्थाका अनुसार पछिल्लो समय यहाँ शिक्षण पेशामा आबद्ध भएका कर्मचारीहरुलाई तल्लो तहका विद्यार्थी, बालवालिकालाई कसरी सहजरुपमा अध्यापन गराउन सकिन्छ भनी सिकाइ सीप विकासमा ध्यान दिन थालिएको छ । विद्यार्थीहरुले सहजै रुपमा बुझ्ने गरी पठनपाठन गराउन तथा मौखिकभन्दा प्रयोगात्मक स्थानीय शैक्षिक सामग्री र दैनिक पाठ्य योजनाको माध्यमबाट बालबालिकाको शिक्षण सिकाइमा परिवर्तन ल्याउनको लागि विगत लामो समयदेखि विभिन्न प्रकारका शिक्षण सिकाइ प्रर्दशनी मेला, सिकाइ मेला समेत हुँदै आएका छन् ।

तालिममा सहभागी शिक्षिका कृष्णा सुनार भन्छिन्, ‘हामीले यो ४ दिनको अवधिमा जे–जति सिक्यौँ, त्यही कुरा विद्यालयमा सिकाउने हो । यो छोटो अवधिमा जे कुरा सिक्ने ईच्छा थियो, त्यो सिक्नचाहिँ पाएनौँ । हामीहरुलाई पहिलोपटक ट्रेलर दिएजस्तो भयो ।’ आगामी दिनहरुमा पनि यस्ता तालिमहरुको खाँचो रहेको उनको भनाइ छ ।


 