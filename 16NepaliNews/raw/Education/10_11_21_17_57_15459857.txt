

 
काठमाडौं । आठ हजार अनुत्तीर्ण अस्थायी शिक्षकले प्रतिव्यक्ति बढीमा दश लाख रुपैयाँ पाउने भएका छन् । त्यसका लागि ८ अर्ब रकमको जोहोमा सरकार लागि परेको छ । स्थायीका लागि लिइएको परीक्षामा ‘अयोग्य’लाई यति धेरै रकम खर्च किन ? भन्ने प्रश्न उठेको छ ।  
आन्तरिक प्रतिस्पर्धाका लागि परीक्षा दिएका २२ हजार २ सय अस्थायी शिक्षकमध्ये करिब ८ हजार लिखित परीक्षामा अनुत्तीर्ण भएका छन् । उनीहरुले ४० अंक पनि ल्याउन सकेनन् । कतिपय शिक्षक परीक्षामा सहभागी नै भएनन् । शिक्षा सेवा आयोगले अझै एक हजार अस्थायी शिक्षकलाई छाट्नेछ । उनीहरुको पनि विदाई एकमुष्ट रकम दिएर गर्ने सरकारी तयारी रहेको छ ।
यही भएर ‘अयोग्य’ शिक्षकको विदाईका लागि ८ अर्बभन्दा बढी रकम खर्च हुने देखिन्छ । २२ हजार ७६ पदका लागि लिइएको परीक्षामा २३ हजार ३ सय अस्थायी शिक्षकले आवेदन दिएका थिए । तर, परीक्षामा २२ हजार २ सय मात्र सहभागी बने । 
परीक्षामा २०४९ पुसभन्दा पहिले, २०४९ पुसपछि २०६१ साउनसम्म र २०६१ साउनयता नियुक्त भएका शिक्षकलाई सहभागी गराइएको थियो । शिक्षा जस्तो संवेदनशील क्षेत्रमा अयोग्य शिक्षकले वर्षौंदेखि सरकारी सेवा लिइरहेका छन् । शिक्षा ऐन संशोधनले परीक्षामा भाग नलिने र फेल हुने शिक्षकलाई सुविधासहित बिदाई गर्ने व्यवस्था गरेको छ । 
 ८ अर्व कुम्ल्याउने तयारीमा रहेका अस्थायी शिक्षकले पास मार्कका लागि चाहिने ४० अंक समेत ल्याउन सकेनन् । लाम्रो समयदेखि शिक्षण पेशामा रहेका शिक्षकले न्यूनतम (पासमार्क)सम्म ल्याउन सकेनन्, त्यस्ताले विद्यार्थीलाई के शिक्षा दिए होलान् ? 
आफुलाई स्थायी गर्नु पर्ने भन्दै बेलाबखत आन्दोलन गर्ने गरेका अस्थायी शिक्षक अब घर फिर्ता हुने भए । सक्षम शिक्षक स्थायी हुन पाउँछन् । यो समस्या पनि अब समाधान हुने छ । तर, राज्यले ८ अर्ब रकम चुकाउनुपर्ने छ । 


 