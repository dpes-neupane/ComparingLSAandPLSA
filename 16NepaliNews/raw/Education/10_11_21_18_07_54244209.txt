

 

तारा आचार्य

मोरङ।  राष्ट्रपति विद्या भण्डारीले सामुदायिक र सरकारी विद्यालयहरुको शैक्षिक स्तर उकास्न राज्य तथा सरोकारवालाहरुले ध्यान दिन सके मात्र आर्थिक समृद्धि तर्फ मुलुक अगाडि बढ्ने विश्वास व्यक्त गर्नुभएको छ । उहाँले राजनैतिक परिवर्तन पछि मुलुकमा अब आर्थिक समृद्धिका लागि सबै एकजुट भई अगाडि बढ्नुको विकल्प नरहेको पनि प्रष्ट पार्नुभयो । 
शनिवार मोरङको बेलबारी नगरपालिका वडा नं. १ नक्सलबारी स्थित जनता आधारभूत विद्यालयको स्वर्ण स्मारक अनावरण गर्दै राष्ट्रपति भण्डारील स्थानीय श्रोत साधनको अधिकतम सदुपयोग गरी स्थानीय स्तरमा रोजगारी सिर्जना गर्न आग्रह गर्नुभयो । उहाँले कृषि पेशालाई आधुनिकीकरण गरी मर्यादित र आकर्षक बनाउन सरोकारवालाहरुलाई आग्रह समेत गर्नुभयो । राष्ट्रपति भण्डारीले जलवायु परिवर्तनका कारण देखिएको समस्या निराकरणमा राज्यको भूमिका अपरिहार्य रहेको बताउदै राष्ट्रपति चुरे तराई मधेस संरक्षण समितिलाई अझै प्रभावकारी कार्य गरेर जनधनको सुरक्षामा जुट्न अनुरोध गर्नुभयो ।
स्वर्ण स्मारक अनावरण समारोहमा राष्ट्रपति विद्या भण्डारीले विद्यालयलाई जग्गा दान गर्ने तीन जनालाई दोसल्ला ओढाएर सम्मानित गर्नुभएको थियो । कार्यक्रममा युवा तथा खेलकुद मन्त्री राजेन्द्रकुमार केसीले मुलुकको आर्थिक समृद्धि, गणतन्त्रको स्थापना र संविधान बनाउनु जस्तो कार्य सजिलो नभएको बताउनुभयो । राष्ट्रपति विद्या भण्डारीले ०४३ साल देखि ०४६ साल सम्म पढाउनु भएको सो विद्यालयमा कक्षा ८ सम्म पढाई हुन्छ । अहिले सो विद्यालयमा १५० जना विद्यार्थी अध्ययनरत छन् ।

 