

 

कृष्ण थपलिया,

सर्लाही, ३० भदौ । साक्षरता बढाउने सरकारले आफ्नो मूल लक्ष्य बनाएको छ । दुई वर्षभित्र ‘साक्षर नेपाल’ घोषणा गर्ने सरकारी अभियानलाई सर्लाहीको शैक्षिक अवस्थाले गिज्याएको छ । प्रधानमन्त्री केपी शर्मा ओलीले विद्यार्थी भर्ना अभियानलाई आफ्नो गौरवको कार्यक्रम घोषणा गरिरहँदा सर्लाहीका २५ हजार भन्दाबढी बालबालिका विद्यालयको पहुँचभन्दा धेरै टाढा रहेका छन् । 

मनोरम रारा तालको किनारबाट प्रधानमन्त्री केपी शर्मा ओलीले बैशाख एक गते आफ्नो सम्बोधनमा साक्षरता अभियानलाई निकै महत्व दिएका थिए । उनले मुगुबाटै विद्यार्थी भर्ना अभियान समेत सुरु गरेका थिए । आज चार महिना वित्नै लाग्दा सुगम जिल्ला मानिएको सर्लाहीमा ४९ दशमलव ५ ४ प्रतिशत नागरिक मात्र साक्षर रहेका छन् ।
२५ हजार भन्दा बढी बालबालिका विद्यालयको अनुहार नै देख्न नपाउने अवस्थामा छन् । प्रधानमन्त्री ओलीले रारामा गरेको घोषणा मात्र होइन, पछिल्लो सम्बोधनमा २ लाख ५६ हजार ५ सय ५६ बालबालिका विद्यालय भर्ना भएको उल्लेख छ ।

तर, यो तथ्यांकले सर्लाहीलाई समेटेको देखिदैन । जेठ १५ गतेमा अर्थमन्त्री युवराज खतिवडाले आफ्नो बजेट भाषणमा समेत सबै बालबालिकालाई ‘विद्यालय ल्याऔं, टिकाऔं र सिकाऔं’ अभियानको सगौरव घोषणा गरे । यो घोषणालाई सर्लाहीका २५ हजार ५ सय १५ बालबालिका जसले विद्यालयको अनुहार समेत देख्न पाएका छैनन्, उनीहरुले गिज्याउँदैछन् ।
समाजमा पछाडि पारिएका डोम र चमार, मुसहर समुदायका बालबालिका धेरै संख्यामा विद्यालय भर्ना नभएको पाइएको शिक्षा विकास तथा समन्वय इकाई कार्यालय सर्लाहीले जनाएको छ । ती बालबालिका शिक्षा आर्जन गर्नुपर्ने नैसर्गिक अधिकारबाट बञ्चित मात्र छैनन्, ग्रिल उद्योग, होटल, इटाभट्टमा काम गर्न बाध्यछन् । यति हुँदा हुँदैपनि सरकारी निकाय विद्यार्थी भर्ना अभियानको दोस्रो चरणमा रहेको सगौरव बताउँछ ।
भर्ना मात्र उपलव्धि होइन, विद्यार्थी टिकाएर राख्न पनि चुनौती छ । गरिबीको रेखा मुनी रहेका नागरिकले संविधानले दिएको अधिकार पनि प्रयोग गर्न पाएका छैनन् । संविधानको मौलिक हक सम्बन्धी व्यवस्थाको धारा ३१ ले प्रत्येक नागरिकलाई आधारभुत शिक्षाको पहुँचको अधिकार दिएको छ । ऐन-कानून र घोषणाहरु कहिले कार्यान्वनय होलान् ?



 