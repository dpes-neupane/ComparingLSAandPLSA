

 
काठमाडौँ । नेपाल शैक्षिक परामर्श संघ (इक्यान) को अध्यक्षमा विष्णुहरि पाण्डे निर्वाचित भएका छन् । शनिबार भएको निर्वाचनमा उनले आफ्ना प्रतिस्पर्धी सरोजकुमार बस्नेतलाई १२ मतले पछि पार्दै जित हात पारेका हुन् । नवनिर्वाचित अध्यक्ष पाण्डेले १७७ मत ल्याउँदा बस्नेतले भने १६५ मत मात्रै पाए । 
यस्तै, इक्यानको महासचिवमा पाण्डे प्यानलकै शेषराज भट्टराई विजयी भएका छन् । उनी ६६ मतको अन्तरले विजयी भए । उपाध्यक्षमा भने बस्नेत प्यानलका महेशबाबु तिमिल्सिना, राजेन्द्र रिजाल तथा पाण्डे प्यानलका देवीदास भट्टराई निर्वाचित भएका छन् ।
सचिवमा भने दुवै प्यानलबाट एक–एकजना निर्वाचित भए, जसमा पाण्डे प्यानलका दीपकराज भुसाल र बस्नेत प्यानलका विक्रम केसी रहेका छन् । यस्तै कोषाध्यक्ष र सह–कोषाध्यक्ष दुबैमा पाण्डे प्यानलका उम्मेदवार विजयी भएका छन् । कोषाध्यक्षमा गोविन्द अधिकारी तथा सह–कोषाध्यक्षमा निरुपमा महर्जन विजयी भएका हुन् ।
इक्यानका सदस्यहरुमा भने वासुदेव दाहाल, कर्णबहादुर गुरुङ, शुष्मा आचार्य, सुदन चौहान, बालकृष्ण श्रेष्ठ, प्रकाश श्रेष्ठ, यज्ञविलास पौडेल, सुनीता श्रेष्ठ र प्रशान्त शाह निर्वाचित भएका छन्, जसमा अधिकांश पाण्डे प्यानलका हुन् ।

 