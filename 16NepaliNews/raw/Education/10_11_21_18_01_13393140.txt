

 
लहान । एघारौँ पुस्तकालय दिवसका अवसरमा सिरहाको धनगढीमाई नगरपालिकाले विद्युतीय पुस्तकालय स्थापना गरेको छ । कम्युनिस्ट आन्दोलनका मूर्धन्य व्यक्तित्व जयगोविन्द साहको स्मृतिमा ‘जयगोविन्द साह स्मृति पुस्तकालय’नाम राखिएको सो पुस्तकालय सिरहा जिल्लाकै पहिलो विद्युतीय पुस्तकालय भएको बताइएको छ । 
धनगढीमाई नगरपालिका–९ मा स्थापना गरिएको पुस्तकालय नगर प्रमुख हरिनारायण चौधरीले शनिवार उद्घाटन गर्नुभयो । पुस्तकालयले पठनीय संस्कृतिको विकास गर्नुका साथै पुस्तक अध्ययनबाट प्राप्त ज्ञान समाज रुपान्तरणमा सहयोग मिल्ने उहाँले बताउनुभयो ।
पुस्तकालयमा दर्शन, साहित्य, विज्ञान, कला लगायतका विभिन्न विषयका १३२ पुस्तकसहित तीन थान कम्प्युटर राखिएको छ । अनलाइन मार्फत ती कम्प्युटरबाटै विभिन्न पुस्तक हेर्न सकिने र पाठकको मागअनुसार आगामी दिन क्रमशः अन्य पुस्तक र कम्प्युटर थप्दै जाने नगरपालिकाले जनाएको छ ।पुस्तकालयले आगामी दिनमा शिक्षा, राजनीतिक, संस्कृतिलगायत विविध विषयमा नियमित रुपमा छलफल कार्यक्रम गर्ने जनाएको छ ।

 