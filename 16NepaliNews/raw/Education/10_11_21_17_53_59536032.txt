

 
मनोज साह
रौतहट । रौतहटको चन्द्रपुर नगरपालिका स्थित सुवलाल भागत माध्यमिक विद्यालयले छात्रवृत्ति रकम नदिएको विद्यार्थीले गुनासो गरेका छन् । चन्द्रपुर नगरपालिका वाड नं. ८ स्थितमा रहेको सो विद्यालयले अध्यानरत करिब ४ सय ५० जना विद्यार्थीलाई छात्रवृत्ति नदिने गरेको पाइएको छ ।  

विद्यालयमा करिब १ सय ५० जना भन्दा बढी दलित विद्यार्थीले अहिलेसम्म छात्रवृत्ति नपाएको सोही विद्यालयमा अध्यायरत एक विद्यार्थीले नाम नबताउने सर्तमा बताए । नाम बताउँदा भोलि आफूमाथि विभेद हुने बताउँदै ती विद्यार्थीले कक्षा १ देखी हाल कक्षा दशसम्म अध्ययन गर्दा आफूले कुनै पनि किसिमको छात्राबृती नपाएको गुनासो गरे । 
नेपाल सरकारले कक्षा १ देखी कक्षा ८ सम्म अध्यायरत छात्राहरू तथा दलितको लागि प्रतिविद्यार्थी ४ सय र कक्षा ९ र १० का छात्रा तथा दलित विद्यार्थीलाई प्रति विद्यार्थी ५ सयको दरले छात्रवृत्ति दिँदै आएको छ ।
यसैगरी हरेक माध्यमिक विद्यालयमा ३ जना जेहेन्दार विद्यार्थीलाई १ हजार ७ सयको दरले ३ जनालाई छात्रवृत्ति दिने प्रावधान छ । तर सो विद्यालयमा अध्ययनरत विद्यार्थीले कुनै पनि किसिमको छात्रवृत्ति नपाएको तर उल्टै परीक्षा शुल्क तथा विभिन्न शुल्क तिर्दै आएको अर्का एक विद्यार्थीले बताए ।

यति मात्रै नभएर सो विद्यालयका विद्यार्थीहरूले अङ्ग्रेजी र नेपाली किताब बाहेक अरू किताब आफैले खरिद गर्नु परेको र अन्य विभिन्न किसिमका शुल्कहरू समेत लिने गरेको ती विद्यार्थीले बताएका छन् । 
यता ८ वटा दृष्टिविहीन विद्यार्थी अध्ययन गराउने कोटा पाएको सो विद्यालयमा ३ जना मात्र दृष्टिविहीन विद्यार्थी अध्ययन गर्ने गरेका छन् । बसाइ व्यवस्थापनमा कठिनाइ भएपछि त्यहाँ दृष्टिविहीन विद्यार्थी नबस्ने गरेको गुनासो छ ।
सोही विद्यालयका प्रधानाध्यापक देबानन्द चौधरीले आफूले विद्यार्थीहरूलाई छात्रवृत्ति दिने गरेको दाबी गरेका छन् ।

 