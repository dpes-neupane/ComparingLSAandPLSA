

 
पर्वत । ६ वर्षअघि अध्यापन सुरु भएको पर्वत फलेवास–४ स्थित माटेदेवल जनसहयोगी प्राविधिक माध्यमिक विद्यालयमा कृषि प्राविधिक अध्यापन गर्ने विद्यार्थीको चाप बढेको छ । कक्षा कोठामा भन्दा खेत/बारीमा अध्यायन हुने भएकाले प्राविधिक शिक्षामा विद्यार्थीको आकर्षण बढेको हो । 

फलेवास–४ स्थित माटेदेवल जनसहयोगी प्राविधिक विद्यालयमा अध्ययनरत कामना तिवारीको पढाई आधाभन्दा बढी जसो बारीमा हुन्छ । उनीसहित सबै विद्यार्थी समूह बनाएर दैनिक ४ घण्टो बारीमा व्यस्त हुन्छन् । विद्यालयले ६ वर्षअघि सुरु गरेको कक्षा ९ देखि १२ सम्मको कृषि प्राविधिक पढ्न मुडिकुवा मात्रै नभएर कुश्मा नगरपालिका, मोदी गाउँपालिका र बाग्लुङका बिभिन्न गाउँबाट आउनेको संख्या वर्षेनी बढिरहेको छ ।
कृषि प्राविधिकतर्फ ६० प्रतिशत प्रयोगात्मक र ४० प्रतिशत सैद्धान्तिक पढाइ हुन्छ । अन्य बिषयजस्तो किताब घोकेर मात्रै नहुने भएकाले विद्यार्थी प्रयोगात्मकतर्फ कक्षामा बढि मेहनत गर्छन् । एक घण्टा किताब पढेर २ घण्टा बारीमा काम गर्नुपर्छ ।
माटेदेवलले सुरु गरेको पहिलो र दोस्रो वर्षका विद्यार्थीमध्ये ९० प्रतिशतले सरकारीले सरकारी सेवा सुरु गरिसकेका छन् । कृषितर्फको प्राविधिक पढाई हुने जिल्लाकै एक मात्रै विद्यालय भएकोले पनि विद्यार्थीको आकर्षण बढिरहेको हो ।
पछिल्लो समय हरेक स्थानीय तहमा एक गाउँ–एक प्राविधिक माग हुनु र एसइई पास गर्ने बित्तिकै खरिदार तह सरहको जेटिए बन्न सकिने भएकाले कृषि शिक्षामा आकर्षण बढेको हो । विद्यालयले टाढाबाट आउने विद्यार्थीलाई छात्रबास र पढाई निःशुल्क गरेको छ । अहिले ९२ विद्यार्थी कृषि शिक्षा पढिरहेका छन् । 

 