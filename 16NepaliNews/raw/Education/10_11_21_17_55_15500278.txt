

 
काठमाडौं । किन यो समाजमा पटक–पटक राधाहरूको चीरहरण हुन्छ ? किन मीराहरू बलात्कृत हुन्छन् ? किन सीताहरूको अपहरण हुन्छ ? के यो समाज बौलाइसक्यो ?… यो प्रश्न हो मानव अधिकार तथा शान्ति समाजका संस्थापक सभापति कृष्ण पहाडीको । यस्तै यस्तै सयौँ प्रश्नका विषयको जिज्ञासा मेटिने विषयबस्तु रहेको ‘पच्चीस आलेख’ नामक तथा पहाडीको २८ औँ कृति प्रकाशित भएको छ । 

 ८ जना सदस्यहरुको सहयोगमा मानव अधिकार तथा शान्ति समाजद्वारा प्रकाशित यो कृति १३२ पृष्ठको रहेको छ । मानवअधिकारका क्षेत्रमा लामो समयबाट लागि परेका पहाडीको कृतिमा समाजमा हुने गरेका कुसंस्कार, कुरीति, विसङ्गति र वेथिती जस्ता पक्षको खण्डन गरिएको छ । 
पच्चीस आलेख’मा २०७४ र ७५ सालमा विभिन्न सञ्चारमाध्यममा प्रकाशित पहाडीका पच्चीस वटा विशेष आलेखहरु समावेश गरिएको छ । 

३ सय मुल्य तोकिएको सो पुस्तक विक्रिबाट सङ्कलित रकमबाट शान्ति समाजको अभियान तथा कार्यक्रमहरुमा खर्च गर्ने लेखक पहाडीले बताउनुभयो ।  मानव अधिकार तथा शान्ति समाज मानव अधिकारको रक्षा, समाजमा शान्ति, लोकतान्त्रीक समाज र अहिंसा कायम गर्ने उद्देश्यले २०५३ जेठ १९ गते स्थापना भएको हो । स्थापना काल देखि नै यसको नेतृत्व संस्थापक सभापति कृष्ण पहाडीले नै गर्दै आउनुभएको छ ।

 