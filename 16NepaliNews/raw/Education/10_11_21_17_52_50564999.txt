

 
रिदम सिंह 
 बझाङ, २१ भदौ । जयपृथ्वी नगरपालिक– १० का वडाध्यक्ष दलबहादुर विष्टले आफ्नो तलबबाट प्राप्त रकमले सत्यवादी मावि भोपुरमा अध्यनरत ४ जना जेहेनदार छात्रा/छात्रका लागि अक्षकोष स्थापना गरेका छन् । वडाध्यक्षको तलब आफूले कहिले पनि नलिने र आएको भत्ता र तलब सबै केपी फाउन्डेसनको खातामा जम्मा गरी सत्यवादी माविमा अध्यनरत २ जना छात्रा र २ जना छात्रका लागि अक्षकोषमार्फत छात्रवृत्ति दिने बताएका हुन् । सत्यवादी माविको वार्षिकोत्सव कार्यक्रममा वडाध्यक्ष विष्टले आफूले अध्ययन गरेको विद्यालयलाई सकेसम्म सहयोग गर्ने बताउँदै सुरुवाती आफुले पाएको मासिक २२ हजारका दरले ५ वर्षको सबै तलब र थप २ लाख गरेर १५ लाखको अक्षकोष स्थापना गरेको बताए । उनले सो कोषबाट जेहेनदार गरीब र विपन्न समुदायका बालबालिकाका लागि छात्रवृत्ति सहयोग गर्ने बताएका हुन् । 
उक्त छात्रवृत्ति सत्यवादी माविको वार्षिकोत्सव कार्यक्रममा वितरण गर्ने समेत उनको भनाइ छ । आफूले कक्षा ६ देखि १० सम्म अध्ययन गर्दा छात्रवृत्ति पाएर नै पढेको बताउँदै विष्टले भने– ‘सबैका छोराछोरी विद्यालय पढ्न सक्दैनन् । धेरै जस्तो विद्यार्थीहरुलाई छात्रवृत्तिको ठूलो खाँचो हुन्छ । र, सानो सहयोगले भोलि ती बालबालिकाहरु देशका कर्णधार भएर देश नै बदल्न सक्ने भएका कारण मैले स्वर्गीय आमा देवमती विष्टको सम्झनामा अक्षकोष स्थापना गरेँ । यसबाट यहाँका जेहेन्दार अति गरीब तथा विपन्न समुदायका बालबालिकाहरुका लागि सहयोग गर्नेछु ।’ 

केपी फाउन्डेसन जिल्ला प्रशासन कार्यलयमा दर्ता भई अबको केही दिनमा नै सबै प्रक्रिया पुरा गरी कोषलाई संचालनमा ल्याउने उनको भनाइ छ ।
सत्यवादी माविका प्राचार्य राम उपाध्यायले अध्यक्ष विष्टलाई विषेश धन्यवाद ज्ञापन गरे । साथै उनले विद्यालयमा अध्यनरत धेरै बालबालिकाहरुलाई छात्रवृत्तिको आवश्यकता रहेका कारण अध्यक्ष विष्टले चाल्नुभएको कदम प्रशांसायोग्य भएको बताए । यस्तै तुलसीराम जोशीले समेत १२ लाख रुपैयाँको अक्षकोष स्थापना गरेको प्राचार्य उपाध्याले जानकारी दिए ।

 