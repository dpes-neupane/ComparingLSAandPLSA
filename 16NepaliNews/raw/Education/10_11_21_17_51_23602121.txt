

 
सविन लामिछाने
२९ मंसिर, तनहुँ । एकीकृत हरित विकास नेपालको आयोजनामा म्याग्दे गाउँपालिका ३ जामुनेमा विद्यार्थीहरुलाई पोशाक तथा शैक्षिक सामाग्री वितरण गरेको छ । मैत्री इट्टा उद्योग बनाउनको लागि आइतबार उनीहरुलाई पोशाक वितरण गरिएकाे हो ।  

म्याग्दे ३ जामुनेस्थित अस्मिता इट्टा उद्योगको पसले आधारभुत विद्यालयमा अध्ययन गर्न जाने इट्टा उधोगमा काम गर्दै आएकाे श्रमिकका बालबालिकालाई शैक्षिक सामग्री हस्तान्तरण गरिएको छ । इट्टा उद्योगबाट पसले आधारभुत विद्यालयमा अध्ययन गर्न जाने २८ जना बालबालिकालाई स्वीटर तथा विद्यालय पोशाक, कपी र पेन्सिल वितरण गरिएको एकिकृत हरित विकास नेपालका उपाध्यक्ष रामदत्त पौडेलले जानकारी दिए । 
कार्यक्रममा म्याग्दे गाउँपालिकाका अध्यक्ष मायादेवी रानाले संस्थाले विगतको समयमा पनि बालबालिकाको क्षेत्रमा काम गर्दै आएको र आगामी दिनमा समेत कार्यक्रम गर्न आग्रह गरिन् । गाउँपालिका प्रमुख रानाले इट्टा उधोगमा काम गर्ने श्रमिकलाई आफ्ना बालबालिकालाई नियमित विद्यालय पठाउनु पर्ने बताइन् । त्यस्तै म्याग्दे गाउँपालिकाका उपाध्यक्ष बालकृष्ण घिमिरेले शिक्षा महत्वपूर्ण विषय भएकाले शिक्षामा गाउँपालिकाले पनि विशेष जोड दिएको बताए । 
उक्त बालबालिकाहरूलाई संस्थाको पहलमा पसले आधारभुत विद्यालयमा भर्ना गरिएको त्यस उद्योगका सामाजिक परिचालक राजेन्द्र मिश्रले जानकारी दिए । कार्यक्रमको लागि स्टेशनरी सामाग्रीको दमौलीको विद्यार्थी पुस्तक पसलको सञ्चालक ताराराम श्रेष्ठले सहयोग गरेका थिए । 

 