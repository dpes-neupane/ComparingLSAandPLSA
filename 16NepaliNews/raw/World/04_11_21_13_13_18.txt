लन्डन । बेलायतमा  पछिल्लो २४ घन्टामा २९  हजार ७९ जना नयां  कोरोना संक्रमित थपिएका छन् । ‘डिपार्टमेन्ट अफ हेल्थ एण्ड सोसल केयर’ ले शुक्रबार सार्वजनिक गरेको  तथ्याँक अनुसार नयां  संक्रमित संगै  बेलायतमा कोरोना संक्रमितको संख्या ३७ लाख ७२ हजार ८१३ पुगेको छ । बेलायतका अस्पतालमा भर्ना हुनेको संख्यामा केहि कमि आएको स्वास्थ्य विभागले जनाएको छ  । हाल यहाँका अस्पतालमा झन्डै ३५ हजार संक्रमितको उपचार भइरहेको छ भने झन्डै चार हजार  कोरोना संक्रमित भेन्टिलेटरमा उपचारार्थ  छन् ।बेलायतमा कोरोनाका भाइरस संक्रमणका  कारण पछिल्लो २४ घण्टाभित्र थप  १२४५  जनाको मृत्यु भएको ‘डिपार्टमेन्ट अफ हेल्थ एण्ड सोसल केयर’ ले जानकारी दिएको छ । यससंगै बेलायतमा कोरोनाका कारण मृत्यु हुनेको संख्या एक लाख चार  हजार ३७१  पुगेको छ । स्वास्थ्य विभागको तथ्याँक अनुसार एकसाताभित्र बेलायतमा ७ हजार ७६६ जनाको मृत्यु भएको छ ।७८ लाख भन्दा बढीले लगाए कोरोनाको खोपबेलायतमा शुक्रबारसम्म ७८ लाख भन्दा बढीले कोरोना विरुद्धको खोप लगाएका छन् । ‘डिपार्टमेन्ट अफ हेल्थ एण्ड सोसल केयर’ ले दिएको जानकारी अनुसार बेलायतमा हालसम्म  ७८ लाख ९१ हजार १८४ जनाले कोरोना विरुद्धको खोपको पहिलो डोज लिइसकेका छन् । जसमध्ये चार लाख ७८ हजार २५४ जनाले खोपको दोस्रो तथा अन्तिम डोज लिइसकेको स्वास्थ्य विभागले  जनाएको छ । बेलायतमा हाल फाइजर(बायोएनटेक र अक्सफोर्ड एस्ट्राजेनेकाकाद्वारा विकसित कोरोना विरुद्धको दुईवटा खोपहरु वितरण भइरहेको छ । यसका साथै बेलायतले मोडर्नाको खोपलाई पनि प्रयोगको लागि अनुमति दिइसकेको भएपनि उपलब्ध हुन अझै केहि समय पर्खिनुपर्ने बताइएको छ । मोडर्नाको खोप पनि बेलायतले १७ मिलियन डोज सुरक्षित गरिसकेको छ ।भर्खरैमात्र बेलायतमा अन्य दुईवटा खोपको पनि सफल परीक्षण भएको समाचार माध्यमले जनाएको छ । अमेरीकन कम्पनिद्वारा विकसित कोभिड १९ विरुद्धको नयां खोप नोभाभ्याक्स पनि बेलायतमा गरिएको तेस्रो चरणको परीक्षणमा ८९.३ प्रतिशत प्रभावकारी देखिएको छ । यस खोपले कोरोनाको नयां  भेरिएन्टको लागि पनि प्रभावकारी हुने बीबीसीले उल्लेख गरेको छ । बेलायत सरकारले  नोभाभ्याक्सको ६० मिलियन डोज सुरक्षित गरिसकेको छ । यसैगरी जोन्सन एण्ड जोन्सनको खोप पनि ६६ प्रतिशत प्रभावकारी भएको बताइएको छ । एक डोजमात्र लगाए हुने उक्त खोप नयां भेरिएन्टको लागि पनि प्रभावकारी हुने परीक्षणले देखाएको छ । जानस्सेन कम्पनिद्वारा विकसित गरिएको जोन्सन एण्ड जोन्सन कम्पनीको खोप पनि बेलायतले ३० मिलियन डोज सुरक्षित गरेको छ ।संक्रमित संख्या र मृतक संख्यामा वृद्धि भएसंगै खोप अभियानलाई प्रथामिकताकासाथ् अघि बढाइएको छ  । खोप वितरण कार्यलाई तीव्रता दिने उद्देश्यले खोप वितरण केन्द्रको वृद्धि गरिएको छ । कोरोनाको खोप लगाएपछि पनि तत्कालको लागि सामाजिक दुरी जस्ता नियम पालना गर्न स्वास्थ्यमन्त्रीले आग्रह गरेका छन् । इम्युन सिस्टमले काम गर्न कम्तिमा तीन हप्ता समय लाग्ने हुँदा सो अवधिमा सबैलाई सचेत रहन भनिएको छ  । 