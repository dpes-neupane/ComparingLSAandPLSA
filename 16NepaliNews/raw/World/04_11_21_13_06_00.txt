लन्डन । पछिल्लो २४ घन्टामा बेलायतमा ५४८ जना कोरोना संक्रमितको मृत्यु भएको छ । अघिल्ला केही दिनयता पाँच सय भन्दा कम मृतक संख्या रहेपनि मंगलबार भने मृतक संख्या पाँच सय नाघेको छ । यससँगै बेलायतमा कुल मृतक संख्या एक लाख २१ हजार ३०५ पुगेको ‘डिपार्टमेन्ट अफ सोसल केयर’ ले जानकारी दिएको छ ।यसैगरी बितेको २४ घन्टामा थप ८ हजार ४८९ जना नयाँ संक्रमित थपिएका छन् ।  थपिएका नयाँ संक्रमितसंगै  बेलायतमा कोरोना संक्रमितको संख्या ४१ लाख ३४ हजार ६३९  पुगेको छ ।अस्पतालमा उपचार गराउनेको संख्यामा पनि निरन्तर कमी आउदै गएको छ । हाल बेलायतका उपचार गरिरहेका कोरोना संक्रमितको संख्या १६ हजार ७९७ मा झरेको छ । यसैगरी भेन्टिलेटर बेडमा उपचार गर्नेको संख्या पनि दुई हजार २७३  पुगेको छ ।एक करोड ७९ लाख बढीले लगाए खोपबेलायतमा कोरोना विरुद्धको खोप अभियान शुरु भएयता एक करोड ७९ लाख बढीले कोरोना विरुद्धको खोप लगाएका छन् । मंगलबार सार्वजनिक तथ्याँक अनुसार हालसम्म एक करोड ७९ लाख १६ हजार १८१ जनाले कोरोना विरुद्धको खोपको पहिलो डोज लिएका छन् । यसैगरी छ लाख ४२ हजार ७८८ जनाले खोपको दोस्रो डोज समेत लिइसकेका छन् । हाल बेलायतमा ६५ देखि ६९ वर्षबीचकालाई खोप वितरण गरिँदैछ ।मार्चबाट चरणवद्ध रुपमा लकडाउन सहज गरिँदैसंक्रमण दरमा आएको कमी संगै बेलायती प्रधानमन्त्री बोरिस जोन्सनले चरणवद्ध रुपमा हाल जारी लकडाउनलाई हटाउँदै जाने सोमबार घोषणा गरेका छन् । प्रधानमन्त्रीद्वारा जारी ६८ पृष्ठ लामो मार्गचित्रमा आउँदो मार्च ८ तारिख, मार्च २९, अप्रिल ३०,मे १७ र जुन १२ मा गरि विभिन्न चारवटा चरणमा लकडाउन खोलिने बताइएको छ ।पहिलो चरण अन्तर्गत मार्च ८ मा स्कुलहरु खोलिनेछन् भने केयरहोमका वासिन्दाले बढीमा एक जनासम्म भेट गर्न पाउनेछन् । यसैगरी सोहिदिनबाट आउटडोरमा दुई जनासम्मले भेट्न र चिया, कफी लिन वा पिकनिक गर्न पाउनेछन् । यसअघि दुई जनासम्म आउटडोरमा भेट्न पाइने तर खान बस्न भने गैरकानूनी मानिन्थ्यो ।तेस्तै पहिलो चरण अन्तर्गत नै मार्च २९ तारिखबाट आउटडोर पार्क, तथा प्राइभेट गार्डेनमा ६ जना अथवा दुई परिवारबीच भेटघाट गर्न पाइनेछ । टेनिस, बास्केटबल जस्ता आउटडोर खेल खेल्न अनुमति दिइनुका साथै एक क्षेत्रबाट अर्को क्षेत्रमा जान लगाइएको प्रतिबन्ध समेत फुकुवा गरिनेछ ।यसैगरी लकडाउन खोल्ने क्रममा दोस्रो चरण अन्तर्गत अप्रिल १२ बाट हाल बन्द रहेका अत्यावश्यकबाहेकका सबै ‘रिटेल’ व्यवसाय सुचारु हुनेछन् । जीम, हेयर ड्रेसरदेखि लाइब्रेरी, म्युजियम, बियर गार्डेन, थिम पार्क लगायतका सार्वजनिक स्थलहरु खुला गरिनेछ । पब, रेष्टुरेन्टले ‘टेकवे’ का साथै आउटडोर सेवा सुचारु गर्न सक्नेछन् । तर,अन्तिम संस्कारमा ३० र वैवाहिक समारोहमा १५ जनासम्मको नियम भने कायम रहनेछ ।तेस्रो चरण अन्तर्गत १७ मे बाट धेरै व्यवसायहरु संचालनमा आउनेछन् । ‘सामाजिक सम्पर्क’ माथिका अधिकांश बन्देज हटाइने भएको छ । पब, रेष्टुरेन्ट लगायत हस्पिटालिटी क्षेत्र पनि यही चरणमा सुचारु गरिंदैछ । यो चरणमा ६ जना वा दुई घर परिवारले ‘इन्डोर’ भेटघाट गर्न पाउने छन् । सिनेमा हल, होटल, खेलकुद तथा सांगीतिक कार्यक्रममा सामाजिक दुरी कायल राखेर संचालन गर्न सकिनेछ । खेलकुदका इभेन्टहरुमा १० हजारसम्म दर्शक सहभागी हुन पाउनेछन् ।चौथो चरण अन्तर्गत जुन २१ बाट हाल लागू गरिएका सम्पूर्ण प्रतिबन्ध खारेज गरि इंग्ल्याण्डलाई लकडाउनमुक्त बनाइने प्रधानमन्त्रीको मार्गचित्रमा उल्लेख छ  । लकडाउन खोल्नको लागि ‘डेट भन्दा डाटा’ लाई आधार मानिने प्रधानमन्त्रीले बताएका छन् । कोभिड खोप वितरण निरन्तर भएको, खोपको कोरोनाबाट ज्यान गुमाउने र अस्पताल भर्ना हुनेको संख्या घटाएको प्रमाण देखिएको, संक्रमणदरले अस्पतालहरुलाई प्रेसरमा पार्ने जोखिम नरहेको र भाइरसको नयाँ भेरियन्टले जोखिम नबढाएको अवस्थामा मात्र सरकारले लकडाउन खुकुलो पार्न तय गरेका योजना लागू गर्नेछ ।