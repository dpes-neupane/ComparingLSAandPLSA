काठमाडौं । भारतको चालु आर्थिक वर्षको लागि घोषणा गरिएको संघीय बजेटमा नेपालले यसअघि नै लागु गरेका जस्तै केही विषय पनि परेका छन् ।  भारतले यसपटक पेट्रोलियम पदार्थमा कृषि कर लगाउन सुरु गरेको छ । सरकारले पेट्रोलमा प्रतिलिटर २.५ रुपैयाँ र डिजेलमा ४ रुपैयाँ कृषि सेस लगाएको हो । बजेट घोषणा गर्दै भारतीय संघीय वित्तमन्त्री निर्मला सीतारमणले सो जानकारी गराएकी हुन् । यसअघि नै सरकारले पेट्रोलमा ५९ प्रतिशत र डिजेलमा ५८ प्रतिशत कर लिँदै आएको थियो । यसले यस्तो पदार्थमा लाग्ने कर थप वृद्धि भएको छ । कर लगाए पनि यसले उपभोक्तामा अतिरिक्त भार भने नपर्ने सरकारले प्रष्ट्याएको छ ।नेपालमा पूर्वाधार करको नाममा सरकारले पेट्रोल र डिजेलमा प्रतिलिटर १० रुपैयाँ उठाउँदै आएको छ । नेपालले पनि कर लगाउँदा अतिरिक्त भार नपर्ने जनाएको थियो ।  उता, नेपालले ३ वर्ष अघिदेखि लगाउँदै आएको सवारी साधनको २० वर्षे हदबन्दीको नियमलाई भारतले पनि लागू गरेको  छ । बजेट घोषणा गर्दै भारतको संघीय सरकारले देशका सबै राज्यहरुमा चल्ने सवारी साधन २० वर्ष भन्दा बढी चलाउन नपाउने निर्णय गरेको छ ।  नेपाल सरकारले २०७४ फागुनदेखि नै यस्तो नियम कार्यान्वयनमा ल्याइसकेको छ । अहिलेसम्म नेपालमा ७ हजार ५ सय भन्दा बढी सवारीसाधन यो नियमको दायराको कारण फेजआउट भइसकेका छन् ।    