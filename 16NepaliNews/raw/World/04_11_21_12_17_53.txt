लेबनान ! मध्यपूर्वको सुन्दर देश ! इजरायल र सिरियाको बीचमा रहेको र भूमध्य सागरसँग जोडिएको आकर्षक पर्यटकीय गन्तव्य ! तर, सुन्दर देश लेबनान अहिले आर्थिक–राजनीतिक कुरुपतामा जेलिएको छ । बितेका कयौँ दशकदेखि संकटको छायाँमा छोपिएको छ र लेबनानको सुन्दरता धुमिल हुँदै गइरहेको छ । लेबनान विश्वमै सबैभन्दा खराब आर्थिक संकटको गर्तमा भासिएको छ ।आर्थिक संकटमात्रै होइन, स्वास्थ्य समस्या र फोहोरबाट सृजित खराब समस्या लेबनानमा विकराल बनिसकेको छ । मानिसहरूले अकल्पनीय ढंगले रोजगारी गुमाएका छन् । त्यहाँको मुद्राले ९० प्रतिशतभन्दा बढी मूल्य गुमाएको छ । तलब खान नपाएको सेनाले हेलिकोप्टरमा पर्यटक घुमाउन थालेको छ ।सन् २०२० अगष्ट ४ मा भएको शक्तिशाली विस्फोटपछि लेबनानको अवस्था थप खराब बनेको हो । सो विस्फोटले बेरुत बन्दगाहलाई मात्रै ध्वस्त बनाएन, त्यहाँको सरकारको जग समेत हल्लाइदियो । २१७ जनाभन्दा धेरै नागरिकले ज्यान गुमाए, सात हजारभन्दा धेरै मानिस घाइते भए, तीन लाख घरपरिवार विस्थापित भए, झण्डै २० बिलियन डलर बराबरको धनमाल क्षति भयो ।१५०० किलोग्रामभन्दा धेरै एमोनियम नाइट्रेड भण्डारणमा भएको विस्फोटले भवनहरू मात्रै ढलेनन्, सरकार नै ढालिदियो । प्रधानमन्त्री हसन देहाबसहित सिंगो मन्त्रिपरिषद्ले राजीनामा दियो । सो विस्फोटको असर अझै थामिएको छैन ।नदेखिएको विस्फोट, देखिएको विस्फोट !रासायनिक भण्डारण विस्फोट लेबनानको तत्कालीन घटनामात्रै थियो । गलत तरिकाले एमोनियम नाइट्रेट भण्डारण गर्दा विस्फोट भएको भनियो । गलत तरिकाले किन भण्डारण हुन्छ ? अनुमान सजिलै गर्न सकिन्छ : अर्थात, नियामक र भण्डारण गर्नेबीच मिलेमतो थियो । यसरी मिलेमतो गर्दा भण्डारण सुरक्षा निम्ति खर्च गर्नु पर्दैनथ्यो । तर, त्यो विस्फोट लेबनानको जीर्ण राजनीतिक व्यवस्था विघटनतर्फ उन्मुख भएको बलियो संकेत पनि थियो ।बेरुत बन्दरगाहमा त्यहाँको सरकारको प्रत्यक्ष नियन्त्रण थिएन । त्यसलाई भन्सार नियामक र बेरुत बन्दरगाह नियामकले संयुक्त रूपमा व्यवस्थापन गर्ने गर्थे ।भन्सार नियामकका अधिकारीहरू राष्ट्रपतिप्रति बफादार थिए । बेरुत बन्दरगाह नियमन अधिकारीहरू भने पूर्वप्रधानमन्त्रीका समर्थक थिए । यी दुई नियामकबीच सदाबहार विवाद हुने गरेको थियो । दुवै पक्षले बन्दरगाह व्यवस्थापनमा गरेको भ्रष्टाचार र हेल्चेक्र्याइँका कारण भयानक विस्फोट भएको थियो ।यहाँनेर हामीलाई लाग्नसक्छ ः बन्दरगाह व्यवस्थापनमा राष्ट्रपति र पूर्वप्रधानमन्त्रीको समूहबीच मतभेद हुनुको कारण के हो ? यो त राज्यले गर्ने नियमित काम होइन र ?विस्फोटको कारण निकै गम्भीर र अनौठो छ । यी सबैका पछाडि त्यहाँको राजनीतिक व्यवस्था नै मुख्य कारण हो, जसले देशलाई बर्बाद बनाइदिएको छ ।धार्मिक सम्प्रदायलाई देश सुम्पिँदालेबनान सन् १९४३ मा फ्रान्सको उपनिवेशबाट मुक्त भयो । त्यसपछि बनेको सरकारले राज्यमा सबै धार्मिक सम्प्रदायलाई बराबर प्रतिनिधित्व दिने घोषणा ग¥यो । कुनै पनि सम्प्रदाय मूलप्रवाहीकरणबाट बाहिर नरहून् भन्ने चाहना भएको त्यतिखेर बताइएको थियो । राज्यमा मात्र नभई संसदमा पनि समान प्रतिनिधित्व दिने बाचा त्यतिखेरको सरकारले ग¥यो ।लेबनानको धार्मिक जनसांख्यिकी निकै रोचक छ । यो देशमा २७ प्रतिशत मानिसहरू सिया मुसलमान, २७ प्रतिशत सुन्नी मुस्लिम, २१ प्रतिशत म्यारोनाइट क्रिश्चियन (इसाई धर्मभित्रको एउटा सम्प्रदाय) र बाँकी २५ प्रतिशत मानिसहरू अल–अलग साना धार्मिक सम्प्रदायका छन् । सबै हिसाब गर्दा लेबनान १८ भन्दा धेरैे धार्मिक सम्प्रदायबाट बनेको छ । सुन्नी, सिया र इसाई नै त्यहाँको मुख्य सम्प्रदाय हो ।फ्रान्स उपनिवेशबाट मुक्त भएपछि लेबनानमा नयाँ कानून बनाइयो । राष्ट्रपति म्यारोनाइट इसाईबाट, प्रधानमन्त्री सुन्नी र सभामुख सिया मुस्लिमबाट बनाउने व्यवस्था गरियो । कानूनबाट नै यस्तो व्यवस्था गरिएको थियो । यी पदमा तोकिएको बाहेक अन्य सम्प्रदायका व्यक्ति चुनिने सम्भावना नै रहेन ।प्रतिनिधित्वको यस्तो व्यवस्थाबारे झट्ट सुन्दा हामीलाई त्यति अन्यथा लाग्दैन । किनकी हरेक धार्मिक सम्प्रदायलाई राज्यशक्तिमा समान अवसर दिइएको देखिन्छ । तर, यथार्थमा यस्तो भएन । हरेक धार्मिक समूहले आफ्नो एउटा दल बनायो । सो दलले आफ्नै सम्प्रदायको स्वार्थका लागि मात्रै काम ग¥यो, न कि समग्र लेबनानका लागि । धार्मिक दलहरूबीच द्वन्द बढ्दै गयो । देशमा कुनै समस्या निम्तिँदा यी दलहरूले एक अर्कोलाई दोषारोपण गर्नमै समय खर्चिए ।सत्ता खेलले निम्त्याएको युद्ध, युद्ध सरदारकै शासनअस्थिर सरकार र साम्प्रदायिक दलहरूबीचको विवादले लेबनानमा हिंसात्मक द्वन्द नै निम्त्यायो । सन् १९७५ देखि १९९० सम्म त्यहाँ आन्तरिक द्वन्द चल्यो ।यो अवधिमा लेबनानले आफैँलाई ध्वस्त बनायो । लगातार बर्सिरहेको बमबाट बच्न मानिसहरू शहरबाट भाग्दै थिए । राजधानी बेरुतमा अराजकता र आतंकको शासन चल्यो । त्यतिखेर त्यहाँ लडाकु र लडाइँका ठेकेदारको राज थियो ।युुद्ध त सकियो, तर सत्तामा युद्धका ठेकदार र उनीहरूकै अनुयायीहरू पुगेका थिए । उनीहरूले देशलाई खोक्रो बनाउन कुनै कसर बाँकी राखेनन् । लेबनानको हालत सुधार्न इरान र सिरिया समर्थित सिया चरमपन्थी समूह हिज्बुल्लाहबाट धेरै सहयोग मिल्न सकेन । जब लेबनानको अर्थव्यवस्थाको बेलुन फुट्यो, तब पश्चिमी देशले जोगाउने कुनै कोशिश गरेनन् ।त्यसअघि म्यारोनाइट इसाईबाटै बन्ने गरेका राष्ट्रपतिमा निकै शक्ति केन्द्रित हुने गरेको थियो । उनीसँग संसद र प्रधानमन्त्रीसँग भन्दा पनि धेरै शक्ति थियो । तर, द्वन्द सकिएपछि राष्ट्रपतिको अधिकार कटौती गरियो र प्रतिनिधित्वमा थप अवसर दिइयो । संसदमा पनि मुसलमान र इसाईलाई समान प्रतिनिधित्व दिइयो । यी काम गरेपछि लेबनानको अवस्था सुधार हुने अपेक्षा राखिएको थियो । तर यस्तो भएन । द्वन्द्वपछि पनि दलहरूबीच आरोप–प्रत्यारोप चल्दै गयो । राजनीतिमा धर्म हावी हुँदा राज्यव्यवस्था नै राम्ररी सञ्चालन गर्न सकेनन् । अर्को समुदायसँग मिलेर काम गर्न कुनै समुदायले रुचि राखेनन् ।वैदेशिक हस्तक्षेपलेबनानमा प्रभाव जमाइरहेको बाह्य शक्ति (एक्स्टर्नस फोर्सेज) ले पनि यस्तो अवस्थामा झनै खेल्यो । सिया मुस्लिम बाहुल्य इरान र सुन्नी मुस्लिम बाहुल्य सिरियाले लेबनानमा प्रभुत्व जमाएका थिए । लेबनानमा रहेका सिया र सुन्नी मुसलमान पार्टीहरूलाई यी देशले सघाइरहेका थिए । म्यारोनाइट इसाईका हकमा पनि यस्तै भयो । लेबनानको राजनीतिमा इजरायल पनि संलग्न भयो । यति धेरै बाह्य शक्तिहरूले लेबनानको आन्तरिक मामिलामा खेल्न थाले । त्यसैले ‘सेकेन्ड रिपब्लिक’ स्थापना भएपछि अर्थात सन् १९९० पछि पनि त्यहाँको अवस्थामा खास सुधार देखिएन ।सबै धार्मिक सम्प्रदायको आ–आफ्नै दल भएपछि आफ्ना लागि मात्र धन्दागिरी शुरू भयो । कसलाई सत्तामा ल्याउने र कमाउने भन्नेमै उनीहरू केन्द्रित भए । परिणाम ः लेबनानमा भ्रष्टाचार नियन्त्रण गर्नै नसक्ने स्तरमा फैलियो ।द्वन्दपछि त्यहाँ पूर्वाधार पुननिर्माण नै गरिएन । किनकी त्यहाँको सरकारसँग यसो गर्न रकम नै भएन । राजनेताहरू आफ्नो गोजी भर्न यति व्यस्त थिए कि उनीहरूले यसका लागि लेबनानीहरूलाई धर्मका नाममा लडाइरहे । यसले राज्यलाई पूरै खोक्रो बनाइदियो । सरकारसँग पैसा नै बचेन । पैसा नभएपछि सरकारले धमाधम ऋण लिन थाल्यो । ऋण तिर्न जनतामाथि कर थोपर्न थाल्यो । सन् २०१९ को सेप्टेम्बर÷अक्टोबरमा त स्थिति यति खराब थियो कि मानिसहरूले बैंकमा रहेको आफ्नो रकम समेत निकाल्न पाएनन् । एटीएमहरू पूरापूर रित्ता थिए ।यतिखेर लेबनान कुल गाहस्र्थ उत्पादन (जीडीपी) को तुलनामा धेरै ऋण लिने विश्वकै तेस्रो खराब ऋणी बन्यो । त्यहाँको सरकारले जीडीपीको आकारभन्दा १५० गुणा बढी ऋण लियो । सन् २०२१ को अन्त्यसम्ममा यो दर १८५ प्रतिशत पुग्ने प्रक्षेपण गरिएको छ ।त्यहाँ बेरोजगारी दर चरमचुलीमा छ । क्रमशः देशको दुई तिहाइ जनसंख्या निरपेक्ष गरिबीको रेखामुनि झर्ने स्थिति बनिसकेको छ ।ह्वाट्सएप कलमा कर र आन्दोलनको कहरसन् २०१९ अक्टोबर १७ त त्यहाँको सरकारले ह्वाट्सएप कलमा पनि प्रतिमहिना ६ डलरका दरले कर लगाउने घोषणा ग¥यो । यो घोषणा लेबनानीहरूलाई सरकारविरुद्ध उतार्ने अस्त्र बन्यो । लेबनानी जनताले पनि सरकारविरुद्ध अक्टोबर क्रान्ति घोषणा गरे ।आफूविरुद्ध जनता आन्दोलनमा उत्रिएपछि त्यहाँको सरकारले ह्वाट्सएप कर तुरुन्तै हटायो । तर, आन्दोलन त उठिसकेको थियो । प्रदर्शन शुरू भयो, हजारौँ मानिसहरू सडकमा उत्रिए । त्यसअघि विभाजित अलग धार्मिक सम्प्रदायका मानिसहरू पनि आन्दोलनमा एकसाथ देखिन थाले । सरकार र संसदमा रहेका मानिसहरूलाई जेल हाल्नुपर्नेसम्मका माग राखे ।आन्दोलनपश्चात त्यहाँका प्रधानमन्त्री साद हरारीले राजीनामा दिए । हसन दियाब नयाँ प्रधानमन्त्री नियुक्त भए । उनले देशको अवस्था सुधार्न कडा आर्थिक कदम उठाउन जरुरी रहेको बताए । दियाबबाट मानिसहरूले निकै अपेक्षा राखेका थिए । तर, दियाब प्रधानमन्त्री नियुक्त हुँदै गर्दा लेबनान कोरोना महामारीको चपेटामा फस्दै थियो । आर्थिक अवस्था झनै खराब भयो । त्यसैबीच बेरुत बन्दरगाहमा विस्फोट भयो । प्रधानमन्त्री दियाबले सोही कारण राजीनामा दिए ।देश भगवान भरोसामा रहेको त्यो घोषणाविस्फोटपछि लेबनानी नागरिकहरू झनै आक्रोशित भए । आन्दोलन बढ्यो । अन्ततः त्यहाँको मन्त्रिपरिषद्का सबै सदस्यले नै राजीनामा दिनुप¥यो । राजीनामा दिँदै गर्दा प्रधानमन्त्री दियाबले लेबनान अब भगवान भरोसामा रहेको बताएका थिए । साथै, नियन्त्रण नै गर्न नसक्नेगरी  भ्रष्टाचार झाङ्गिएको अभिव्यक्ति दिए ।दियाबले राजीनामा दिँदैमा लेबनानी जनताले आन्दोलन रोकेनन् । उनीहरूको मुख्य माग लेबनानको पूरै राजनीतिक प्रणालीमा बदलाब हुनुपर्ने थियो । साम्प्रदायिक राजनीतिक प्रणालीले लेबनानी जनतालाई अलगअलग सम्प्रदायमा मानिसहरूलाई विभाजित गरेको थियो । यो प्रणालीलाई विस्थापन गर्न अन्य मुलुकले अपनाएको प्रणाली अबलम्बन हुनुपर्ने माग थियो । राजनीतिमा धर्म या सम्प्रदायलाई संलग्न गराउन नहुने माग राखे । भ्रष्टाचार र जनताको ढाड सेक्ने करदर हटाउन माग भयो ।तर, अहिलेसम्म लेबनानमा नागरिकले चाहेको प्रणाली स्थापित भएको छैन । त्यहाँको सरकार र राज्यव्यवस्थामा साम्प्रदायिक जगबाट उठेको राजनीतिक सम्भ्रान्तहरू नै आसिन छन् । उनीहरूलाई हटाउन सजिलो छैन । त्यहाँको सिया मुस्लिम पृष्ठभूमिको शक्तिशाली पार्टी हिज्बुल्लाहलाई अमेरिका र यूरोपेली संघलगायतले आतंककारी ठह-याएका छन् । यो पार्टीले आफ्नो मिलिसिया नै बनाएको छ र विभिन्न संस्था तथा क्षेत्रहरूलाई नियन्त्रणमा राखेको छ ।लेबनानको संकट हटाउन अब गैरसाम्प्रदायिक हिसाबले नयाँ निर्वाचन गर्न आवश्यक रहेको विज्ञहरूले सुझाइरहेका छन् । राज्यशक्ति धार्मिक सम्प्रदायमा विभाजित गर्ने कामलाई सम्पूर्णतः हटाएमात्र समस्या केही हदसम्म समाधान हुने उनीहरूको सुझाव छ । धर्म नदेखिने निर्वाचन गर्न र देशका कोही पनि योग्य नागरिक राष्ट्रपति या प्रधानमन्त्री बन्नसक्ने थिति बसाल्न आवश्यक रहेको र निर्वाचनपछि हुने शक्ति हस्तान्तरण प्रकृयालाई स्वतन्त्र नियामकद्वारा नियमन गर्न आवश्यक रहेको बताइएको छ ।तारन्तार आन्दोलन, सत्तामा निकम्माहरूकै अदली–बदलीसन् १९९० मा आन्तरिक द्वन्द सकिएपछि पनि लेबनान शान्त भएन । तारन्तार सरकारविरोधी प्रदर्शन भयो र बारम्बार सरकार गि¥यो पनि । सत्तामा उही पुराना निकम्मा अनुहारको अदलीबदली भइरह्यो । त्यस्तो सत्ता परिवर्तनले लेबनानको संकट हटेन, बरु बढ्दै गयो ।लेबनानका जनता संघर्षका लागि माहिर मानिन्छन्, तर आफ्ना लागि लड्डालड्दै उनीहरू थाकिसकेका छन् । परिवर्तनका लागि युवाहरूले धेरैपटक आक्रामक आन्दोलन पनि गरे, तर केही हात लागेन । अहिले त युवाहरू आन्दोलनका नाममा सडक सरसफाइमा लागेका छन् । यो राम्रो कुरा हो, तर, व्यवस्था सफा भइरहेको छैन । जनउत्तरदायी राजनीतिक व्यवस्था नभएको देशमा यस्ता सकारात्मक व्यवहारयुक्त आन्दोलनले खासै अर्थ राख्दैनन् पनि ।त्यहाँका राष्ट्रपति मिसेन आनले प्रधानमन्त्रीमा नाजिब मिकातीलाई नियुक्त गरेका छन् । १३ महिना लामो सत्ता रिक्ततापछि मिकाती प्रधानमन्त्री नियुक्त भएका हुन् । उनी त्यहाँका अर्बपति हुन् । उनी यसअघि नै दुईपटक प्रधानमन्त्री भइसकेका नेता हुन् ।विश्व गुहार्दै राष्ट्रसंघयतिखेर लेबनानको एउटै भरोसा संयुक्त राष्ट्रसंघ बनेको छ । सन् १९७८ मा प्यालेस्टाइन लिबरेशन आर्मी र इजरायलले दक्षिणका अधिकांश भूभाग कब्जा गरेपछि लेबनानको आग्रहमा संयुक्त राष्ट्रसंघले त्यहाँ शान्ति सेना पठाएको थियो । नेपालबाट मात्रै त्यहाँ ४५ हजारभन्दा धेरै शान्ति सैनिक परिचालन गरिसकिएको छ ।देशको भूगोल नै संकटमा पर्दा सघाएको राष्ट्रसंघ लेबनानको अवस्थाप्रति फेरि चिन्तित देखिएको छ । किनकी, त्यहाँको संकट अब आन्तरिक या निकटका छिमेकीले थेग्नसक्ने हालतमा छैन ।पछिल्लो समय त्यहाँ मानवीय अवस्था निकै कमजोर हुँदै गएको, आर्थिक अवस्था खस्किएको र कोभिडको बढ्दो सङ्क्रमणसँगै अन्य विभिन्न समस्या देखिएको राष्ट्रसंघले जनाइरहेको छ । उसले हरेक दिनजसो लेबनानलाई सहायता गर्नेबारे आग्रह गरिरहेको छ । मानवीय सहायता पनि पठाइरहेको छ ।#लेबनान#lebanon