उत्तरी मोजाम्बिकस्थित पाल्मा बस्तीमा भएको आक्रमणमा दर्जनौं व्यक्ति मारिएको सुरक्षा विभागका प्रवक्ता ओम सारङ्गाले जनाएका छन् । यस घटनाबाट स्थानीय र विदेशीगरी सयौं नागरिकहरुलाई उद्धार गरिएको पनि अधिकारीहरुले जनाएका छन् । गत बुधबारदेखि यो क्षेत्र इस्लामिक हतियारधारीको निशानामा छ । प्रत्यक्षदर्शीहरुका अनुसार धेरै मानिसहरु होटलबाट भागेर डुंगामा सवार हुँदै अर्को बस्तीतर्फ लागेका थिए । यसक्रममा होटलबाट भाग्न खोजेका ७ जनाको पनि मृत्यु भएको मोजाम्बिकको प्रवक्ता सारङ्गाले बताए । घटनाबाट बाँचेर भागेका एक ठेकेदारका अनुसार उनी होटलबाट भागेर शुक्रबार राति समूूद्री किनारमा लुुकेर बसेका थिए । त्यसपछि शनिबार बिहान डुङ्गामार्फत उनको उद्धार भयो । अहिले के भइरहेको छ ? ७५ हजार जनसंख्या बस्ने काबो डेल्गाडो प्रान्तस्थित पाल्मामा ठ्याक्कै कति मारे भन्ने स्पष्ट छैन । यद्यपी, बस्ती र समूूद्री किनारमा लाशहरु छरिएको देखिएको छ । केही लाशको टाउको छुुट्टिएको अवस्थामा रहेको निजी सुरक्षा कम्पनी डाइक एडभाइजरी ग्रुुपका लियोनल डाइकले बताए । सुरक्षा व्यवस्थाका लागि यस क्षेत्रमा मोजाम्बिक प्रहरीले उनकै कम्पनीसँग सम्झौता गरेको छ । सैन्यधारीहरुले पाल्मा कब्जा गरिसकेको बताइएको छ, यद्यपि सञ्चार विच्छेदका कारण यो दाबी पुष्टि पनि हुन सकेको छैन । 