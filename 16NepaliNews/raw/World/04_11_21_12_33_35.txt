उम्लिएको पानी खन्याएर सुतिरहेका पतिको हत्या गर्ने एक महिलालाई बेलायतमा आजीवन कारावासको सजाय सुनाइएको छ । शुक्रबार चेस्टर क्राउन अदालतले यस्तो सजाय सुनाएसँगै कम्तिमा १२ वर्ष कोरिन्हा स्मिथले जेलमा बिताउनुपर्नेछ । आफ्ना पतिले बालबालिकामाथि यौन दुर्व्यवहार गरेको पत्तो पाएपछि रिसले आगो भएर यस्तो अपराध गरेको बयान यी महिलाले दिएकी थिइन् । यद्यपि, उनका पति दोषी भए–नभएको विषय प्रमाणित हुन नसकेको अदालतले जनाएको छ । यसरी भएको थियो हत्या ५९ वर्षीया कोरिन्हा स्मिथले पानीको बाल्टीमा तीन पोका चिनी मिसाइन् र यसलाई उमालिन् । त्यसपछि ८० वर्षका श्रीमान् माइकल बेनिसमाथि खन्याइन् । यतिबेला बेनिस सुतिरहेका थिए । बेनिसले बालबालिकामाथि यौन दुव्यर्वहार गर्ने गरेको थाहा पाएपछि आक्रोशित बनेको बयान यी महिलाले दिएकी थिइन् ।यी महिलाका आफ्नै छोरा क्रेगले पनि बाल्यकालमा दुर्व्यवहार सहेका थिए, जसले २५ वर्षको उमेरमा २००७ मा आत्महत्या गरेका थिए । स्मिथका अनुसार दुर्व्यवहारले उनको छोराको मानसिक अवस्था बिग्रिएको थियो र एकपटक एक पुरुषलाई गम्भिर रुपमा आक्रमण गरेर उनी जेलसमेत परेका थिए । आत्महत्या गर्नुभन्दा अघिल्लो दिन क्रेगले स्मिथसँग भनेका थिए, ‘ती व्यक्ति बाल दुराचारी भएकाले मैले आक्रमण गरेको हुँ । उसले मलाई खराब नियतले छोएको थियो ।’के भयो ? दुराचारकै कारण छोराले आत्महत्या गर्दाको दुःख आफुले सहेकाले पति नै यस्तो कार्यमा वर्षौंदेखि संलग्न छन् भन्ने थाहा पाउनासाथ सन्तुलन गुमाएको उनको बयान थियो । पति दुराचारी हुन् भन्ने लाग्नासाथ गत वर्षको जुलाई १४ मा उनले आफ्नो बगैँचाबाट बाल्टी निकालिन्, त्यसमा पानी र चिनी हालेर उमालिन् । अधिकारीहरुका अनुसार चिनी मिसाउँदा उमालेको पानीले छालामा धेरै असर गर्छ भन्ने जानेरै उनले यस्तो गरेकी थिइन् । श्रीमान्लाई पानी खन्याएपछि स्मिथ भागेर छिमेकीको घरमा गइन् । जहाँ उनले भनिन्, ‘मलाई लाग्छ, मैले उनको हत्या गरें ।’ प्रहरी घरमा पुग्दा उनका पति अति पीडामा छट्पटाइरहेका थिए । उनलाई विस्टन अस्पतालमा लगियो । उनको शरीरको एक तिहाई भाग जलिसकेको थियो । अवस्था बिग्रँदै गयो र १८ अगस्टमा उनको मृत्यु भयो । न्यायाधीश अमान्डा डिबिईले यस घटनाबारे भनिन्, ‘तपाईको सुनुवाइले तपाईको श्रीमान् विरुद्ध लागेका अपराधको सत्य वर्णन गर्न सक्दैन र सकेन । उनीमाथि आरोप लागेको थियो र यसमा तपाईले विश्वास गर्नुभयो भनेर अधिकारीहरुले स्वीकार गरेका छन् । यो खुलासा तपाईका लागि अति पीडादायी थियो भन्नेमा सन्देह छैन । तपाईले यस्तो किन गर्नुभयो भनेर पृष्ठभूमिले केही वर्णन गरेपनि यसले कुनै माफी मिल्दैन भन्ने तपाईलाई थाहा छ भन्नेमा म ढुक्क छु ।’उनले भनिन्, ‘तपाईका श्रीमान्ले जेसुकै गरेका छन् भन्ने तपाईलाई लागोस् तर तपाईको कदमले त्यसलाई पुष्टि गर्दैन । तपाईले बेनिसको जीवन लिनुभएको छ र उनका छोराछोरीलाई ठूलो पीडा दिनुभएको छ ।  बेनिसलाई मारेर तपाईले यी अभियोगबारे छानविन हुने अवसर पनि दिनुभएन । यसले निष्पक्ष सुनुवाइको उनको अधिकार खोसेको छ । यो याद राख्नुस् कि दोषी प्रमाणित नभएसम्म सबैजना निर्दोष हुन्छन् । यी आरोपहरू अप्रमाणित छन् । यो पुरै परिवारका लागि भयावह अवस्था हो ।’जेल सजायको फैसला आएपछि प्रतिक्रिया दिँदै छानविनमा संलग्न प्रहरी इन्स्पेक्टर पाउल हग्सले भने, ‘स्मिथले आफ्ना श्रीमान्लाई पीडादायी र  कठोर तरिकाले मारिन् । सुतेको मानिसमाथि उम्लिएको पानी खन्याउनु पूर्णत भयावह छ ।’