अमेरिकामा कोरोना संक्रमितको संख्या घटेसँगै जनजीवन फेरि सामान्य तर्फ फर्कन थालेको छ । नेभादा राज्यमा रहेका वेश्यालयहरु फेरि खुल्न थालेका छन्  । त्यस्तै, लास भेगासमा क्यासिनो आउनेको संख्या बढ्न थालेको छ । यसै सप्ताहन्तबाट नाभादाले कडाई खुकुलो गर्दै लगेको छ । गर्भनर स्टिभ सिसोलकले १ जुनसम्म सबै व्यापार पूर्ण रुपमा खुला हुने अपेक्षा गरेका छन् ।  एक वर्षभन्दा लामो समयपछि पहिलोपटक वैध यौन कामदारहरु कार्यालय फर्कन थालेका छन् । तापक्रम जाँच्ने र मास्क लगाउनेजस्ता स्वास्थ मापदण्ड पूरा गरेर उनीहरुले काम गरिरहेका छन् ।आफुलाई उपनामबाट चिनाउन चाहने किकी लभर कार्सन शहरको पूर्वपट्टी सेगब्रस रान्चमा काम गर्छिन्, उनले यस साता आफ्नोमा आउने ग्राहकलाई छुट दिने बताएकी छिन् । ‘म काममा फर्कनका लागि निकै उत्साहित छु र मानिसहरु पनि उत्साहित भएर आउनेछन् भन्ने अपेक्षा छ,’ उनले भनिन् ।आफ्ना ग्राहकलाई गोप्य कोठामा लैजाँदाको समयबाहेक अन्य सबै अवस्थामा अनिवार्य रुपमा यौनकर्मीहरुले मास्क लगाउनुपर्ने नियम बनाइएको छ ।  अमेरिकामा महामारी उच्चमा छदाँ १२ डिसेम्बरमा नेभादामा एकैदिन ३७ सयभन्दा धेरैमा संक्रमण देखिएको थियो । अहिले दैनिक नयाँ संक्रमितको संख्या घटेर ५ सयभन्दा पनि कम छ ।अमेरिकाभर नै संक्रमितको संख्या घटेको छ । यहाँ कुनै समय दैनिक ३ लाखको हाराहारीमा संक्रमित भेटिएका थिए । तर, २ मेइमा नयाँ संक्रमितको संख्या घटेर ३० हजारमा झरेको छ । अमेरिकाले आफ्ना नागरिकलाई खोप लगाउने कार्यक्रम पनि तिव्र रुपमा अघि बढाएको छ । 