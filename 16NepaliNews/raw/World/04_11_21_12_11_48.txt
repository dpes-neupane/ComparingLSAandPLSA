साउदी अरबका एक पूर्व गुप्तचर अधिकारीले युवराज मोहम्मद बिन सलमानमाथि गम्भीर आरोप लगाएका छन् । पूर्व गुप्तचर अधिकारी साद अल जाबरीले युवराज सलमानले साउदी अरबका राजा अब्दुल्लाहलाई विष दिएर मार्ने कुरा गरेको आरोप लगाए ।जाबरीले सीबीएसलाई दिएको अन्तरवार्तामा दाबी गर्दै सन् २०१४ मा सलमानले आफ्ना काकाका छोरासँग आफ्ना पिताका लागि राजगद्दीको मार्ग प्रशस्त गर्ने उद्देश्यले आफूले यस्तो गर्न चाहेको बताएका थिए । साउदी अरबमाथि राज गर्ने परिवारमा त्यतिबेला राजगद्दीका उत्तराधिकारीको विषयमा तनावको स्थिति थियो ।यस्तै, साउदी सरकारले जाबरीलाई एउटा यस्ता पूर्व अधिकारी बताएको छ जसको कथा सिर्जना गर्ने इतिहास र विश्वसनीयता गुमाएका व्यक्तिको रुपमा परिचित छन् ।पूर्व अधिकारीले के भने ?सीबीएसको ६० मिनेट कार्यक्रममा दिएको अन्तरवार्तामा जाबरीले राजा सलमानका छोरा युवराज मोहम्मद बिन सलमानलाई (जसको हातमा देशको वास्तविक सत्ता भएको मान्यता राखिन्छ) एक साइकोप्याथ र हत्याराको संज्ञा दिँदै उनीसँग असिमित शक्ति भएको आरोप लगाएका छन् । उनले भनेका छन्, ‘उनी आफ्नो देशका जनता, अमेरिकी र पूरा संसारकै लागि खतरा हुन् ।’उनले आरोप लगाउँदै भने, ‘सन् २०१४ मा भएको छलफलमा युवराज सलमानले आफ्ना काकाका छोरा र त्यतिबेलाका गृहमन्त्री मोहम्मद बिन नाएफसँग उनले राजा अब्दुल्लाहको हत्या गराउन सक्ने बताएका थिए ।’जाबरीले भने, ‘युवराजले म राजा अब्दुल्लाहको हत्या गर्न चाहन्छु बताए । मैले रुसबाट विषालु औंठी पाएको छु । मेरा लागि उनीसँग हात मिलाउनु नै काफी हुनेछ, त्यसको उनको काम तमाम हुनेछ ।’उनका अनुसार यो घटनालाई शाही दरबार (रोयल कोर्ट) मा गोप्य तरिकाले साम्य पारियो । उनका अनुसार यो भेटको गोप्य तरिकाले भिडियो रेकर्ड गरिएको थियो ।राजा अब्दुल्लाको मृत्यु सन् २०१५ मा भयो । त्यतिबेला उनी ९० वर्षका थिए । त्यसपछि उनका सौतेनी भाइ सलमान राजा बने । राजा सलमानले मोहम्मद बिन नाएफलाई युवराज घोषित गरेका थिए ।तर सन् २०१७ मा मोहम्मद बिन नाएफको साटो मोहम्मद बिन सलमानलाई राजगद्दीको उत्तराधिकारी घोषित गरियो । राजकुमार नाएफलाई गृहमन्त्रीको पदबाट पनि हटाइयो । रिपोर्टका अनुसार सुरुमा उनलाई हाउस अरेस्ट गरियो र त्यसको अर्को वर्ष उनलाई हिरासतमा लिइयो । उनीमाथि के आरोप छ, त्यसबारे केही जानकारी छैन । मोहम्मद बिन नाएफलाई पदबाट हटाइएपछि जाबरी क्यानडा गए ।जाबरीले दिएको जानकारी अनुसार मिडिल इस्टर्न इन्टेलिजेन्स सर्भिसका एक साथीले मोहम्मद बिन सलमानले उनलाई  मार्नका लागि एउटा टिम पठाउन लागेको जानकारी दिए । उनका अनुसार यो सन् २०१८ अक्टोबरको कुरा हो । त्यसको केही दिन अघि साउदी अरबका एजेन्टले टर्कीमा पत्रकार जमाल खग्गोसीको हत्या गरेका थिए ।अघिल्लो वर्ष जाबरीले अमेरिकाको फेडरल कोर्टमा एउटा मुद्दा दर्ता गरेका थिए र युवराजमाथि हत्याको कोसिसको आरोप लगाएका थिए ।युवराज मोहम्मद बिन सलमानले आरोप अस्वीकार गरेका थिए । उनले पत्रकार जमाल खग्गोसीको हत्यामा आफ्नो संलग्नता भएको अस्वीकार गरे । यद्यपि, अमेरिकाको गुप्तचर एजेन्सीले युवराजले नै यो अभियानलाई स्विकृति दिएको आँकलन गरेको छ ।बीबीसीले यी आरोपको विषयमा साउदी सरकारसँग सम्पर्क गर्यो ।वासिङ्टनस्थित साउदी दूतावासले सीबीएसलाई पठाएको एउटा बयानमा भनेको छ, ‘जाबरी एक यस्ता पूर्व अधिकारी हुन् जसले आफ्नो इज्जत गुमाइसकेका छन् । कहानी बनाउने उनको पुरानो इतिहास हो ।  आफ्नो लागि र परिवारका लागि आलीशान जीवनशैली हासिल गर्नका लागि गरिएको आर्थिक अपराधलाई लुकाउनका लागि उनी ध्यान भड्काउने कोसिसमा लागिरहन्छन ।’साउदी अरबका थुप्रै कम्पनीले जाबरीमाथि भ्रष्टाचारको मुद्दा लगाएका छन् । क्यानडाका एक न्यायाधीशले उनको सम्पत्ति जफत गर्नका लागि आदेश दिएका थिए र उनले बेइमानी गरेको प्रमाण भएको बताएका थिए ।जाबरी सरकारी रकमको चोरीको आरोप अस्वीकार गर्छन् । उनका अनुसार उनलाई ती रकम पूर्व कर्मचारीले उनलाई उदारताका साथ इनाम दिएका हुन् ।साउदी अधिकारीले मार्च २०२० मा जाबरीक छोरा उमर र छोरी साराहलाई हिरासतमा लिएको थियो । मानवाधिकार समूहका अनुसार यो उनलाई साउदी अरब फर्कनका लागि बाध्य पार्नुको प्रयास हो ।नोभेम्बरमा दुई भाइ–बहिनीलाई साउदी अरबको एक अदालतले देश छोडेर भाग्ने कोसिस र मनी लन्ड्रिङको मामिलामा सजाय सुनाएको थियो । यी दुबै आरोप गलत बताइएको थियो । उनीहरुले यो सजाय विरुद्ध अपिल गरे तर अदालतले सजाय यथावत् राख्यो ।बीबीसी 