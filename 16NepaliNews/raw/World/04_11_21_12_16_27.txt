 संयुक्त राष्ट्रकी ७६ औं आमसभामा पाकिस्तानका प्रधानमन्त्री इमरान खानको सम्बोधनपश्चात् भारत र पाकिस्तानबीच आरोप–प्रत्यारोपको सिलसिला सुरु भइसकेको छ । शनिबार इमरान खानले भारतमाथि तिखो हमला गरेका थिए । यसको जवाफमा संयुक्त राष्ट्रमा भारतकी पहिलो सेक्रेटरी स्नेहा दुबेले पाकिस्तानमाथि आतंकवादलाई प्रायोजित गरेको आरोप लगाएकी थिइन् ।उनले ‘राइट टु रिप्लाई’ अन्तर्गत भारतको तर्फबाट जवाफ दिँदै पाकिस्तानलाई एउटा यस्तो देशको रुपमा चित्रित गरेकी थिइन् जसले आफैं आगो लगाउँछ छ आफूलाई आगो निभाउनेको रुपमा प्रस्तुत गर्छ । उनले कश्मिरलाई भारतको आन्तरिक मामिला बताएकी थिइन् ।अब एकपटक पुनः पाकिस्तानले भारतलाई जवाफ फर्काएको छ । स्नेहाको जवाफमा पाकिस्तानकी सायमा सलिमले संयुक्त राष्ट्रमा कश्मिर भारतको आन्तरिक मामिला नभएको बताएकी छिन् ।​ सायमा सलिमले भनिन्, ‘भारतले अन्तरराष्ट्रिय स्तरमा मान्यता प्राप्त एक विवादित क्षेत्रमा कब्जा गरिरहेको छ जसको अन्तिम निर्णय संयुक्त राष्ट्रको निगरानीमा एक स्वतन्त्र र निष्पक्ष जनमत संग्रहको लोकतान्त्रिक सिद्धान्तका अनुसार निश्चित गरिनुपर्छ ।’उनले भारतले पाकिस्तानमाथि निराधार आरोप लगाइरहेको र कश्मिरमा मानवाधिकारको उल्लंघनबाट ध्यान हटाउनका लागि झुटको सहारा लिइरहेको बताइन् । उनले भनिन्, ‘पाकिस्तानका लागि भारतको व्यवहार न त नयाँ हो न नै आश्चर्यचकित गर्ने खालको । तर आरएसएस–बिजेपी र हिन्दुत्वबाट प्रेरित सरकारका लागि यो चुनावी र विदेश नीति अन्तर्गत पर्छ ।’उनी थप्छिन्, ‘ईयू डिसइन्फो ल्याबले बताएको थियो कि भारतले पाकिस्तानविरुद्ध कसरी धोका र दुष्प्रचारको तरिका प्रयोग गरेको छ ।’उनका अनुसार कश्मिरमा भारतको मानवाधिकारको उल्लंघनको विषयलाई संयुक्त राष्ट्रका मानवाधिकारका उच्चायुक्तले पनि आफ्ना दुई रिपोर्ट उल्लेख गरेका थिए ।‘पाँच अगस्ट, २०१९ देखि उच्चायुक्तले भारत प्रशासित जम्मू–कश्मीरमा लागू लकडाउनलाई अनलक गर्न र जनताको नागरिक अधिकारलाई पूर्ण रुपमा बहाल गर्न आग्रह गरे ।’सायमाले भनिन्, ‘ह्यूमन राइट्स वाच र एमनेस्टी इन्टरनेशनलसहित प्रमुख मानवाधिकार संगठनले भारतको मानवाधिकार उल्लङ्घनबारे यसै प्रकारको चिन्ता व्यक्त गरेको छ ।’सायमा सलिमले भारतले यीमध्ये कसैलाई पनि जवाफ दिन असफल रहेको आरोप लगाइन् ।