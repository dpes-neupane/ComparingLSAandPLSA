अमेरिकी सिनेटर लिन्डसे ग्राहमले अमेरिकी सैनिक भविष्यमा अफगानिस्तान फिर्ता हुने भविष्यवाणी गरेका छन् ।हार्डटक कार्यक्रमसँग कुराकानीमा उनले भने, ‘हामी जानुपर्नेछ किनभने आतंकको खतरा निकै ठूलो हुनेछ ।’उनले अफगानिस्तानमा अल–कायदा पुनः सल्बलाउने हो कि भनेर आशंका व्यक्त गरे ।अमेरिकाका पूर्व राष्ट्रपति डोनल्ड ट्रम्पका निकट मानिने सांसद ग्राहमले नयाँ तालिबान शासनमा अफगानिस्तान कट्टरवादी इस्लामको एउटा ठूलो आश्रय स्थल हुने बताएका छन् ।उनले भने, ‘यहाँ ट्रम्पको गल्ती वा बाइडेनको गल्ती भनेर कुरा गर्नु बेकार छ । यहाँ महत्वपूर्ण कुरा के छ भने तालिबान अहिले पनि फेरिएको छैन, उनीहरु त्यस्तै छन् र उनीहरुको आधुनिक समयसँग कुनै मेलजोल छैन ।’‘हामी पुनः अफगानिस्तानमा जानुपर्नेछ जस्तो कि हामी इराक र सिरियामा गएका थियौं ।’अघिल्लो हप्ता अमेरिकी सुरक्षाबलले आफ्नो २० वर्ष चलेको अभियान अन्त्य गर्दै अफगानिस्तानबाट निस्किएका थिए ।