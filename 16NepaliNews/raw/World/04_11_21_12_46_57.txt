पछिल्लो एक दशकमा चीनको जनसंख्या दशकौँ पछि सुस्त गतिमा वृद्धि भएको मंगलबार सरकारद्वारा जारी तथ्यांकले देखाएको छ । पछिल्लो १० वर्षमा वार्षिक जनसंख्या वृद्धिदरको औसत ०.५३ प्रतिशत रहेको थियो । सन् २००० देखि २०१० मा यो दर ०.५७ प्रतिशत रहेको थियो । योसँगै चीनको कूल जनसंख्या १.४ अर्ब पुगेको छ ।गत अप्रिलमा नै जारी गरिनुपर्ने तथ्यांक ढिला गरी यो महिना सार्वजनिक भएको हो । यो तथ्यांक सार्वजनिक भएसँगै चीनलाई जनसंख्या घट्न नदिन दम्पतिहरुलाई थप सन्तान उत्पादन गर्न प्रेरित गर्न उपायहरु अपनाउनुपर्ने चुनौति थपिएको बीबीसीले जनाएको छ ।सन् २०२० को अन्त्यमा गरिएको सर्वेक्षणमा जनगणना गर्ने ७० लाख अधिकारीहरु घर–घर पुगेर तथ्यांक संकलन गरेका थिए । राष्ट्रिय तथ्यांक विभागका प्रमुख निङ जिझेका अनुसार गत वर्ष देशमा करिब १.२ करोड शिशुको जन्म भएको थियो । सन् २०१६ मा यो संख्या १.६ करोड थियो । निङका अनुसार चीनको सामाजिक र आर्थिक विकासका कारण प्रजनन दर कम भएको हो । देशहरु विकसित हुँदै गर्दा शिक्षा र करियरजस्ता कारकहरुले प्रजनन दर घट्ने गर्दछ ।उदाहरणका लागि छिमेकी जापान र दक्षिण कोरियामा पनि प्रजनन दर घट्दो क्रममा रहेको छ । गत वर्ष दक्षिण कोरियामा इतिहासमा पहिलोपटक जन्मनेभन्दा मृत्यु हुनेको सख्ंया रहेको पाइएको थियो । विश्वकै न्यून प्रजनन दर रहेको दक्षिण कोरियाका लागि यो चिन्ताको विषय बनेको छ । प्रजनन दर कम हुँदा देशमा युवाभन्दा बृद्धहरूको संख्या बढ्ने गर्दछ । जुन कुनै पनि देशका लागि ठूलो समस्या हो ।यो समस्या समाधान गर्नका लागि चीन सरकारले सन् २०१६ मा नै विवादास्पद एक सन्तान नीतिलाई खारेज गर्दै दम्पतिलाई दुई सन्तान जन्माउने अनुमति दिएको थियो । यद्यपि, यो निर्णयले लगातार दुई वर्ष प्रजनन दरमा वृद्धि देखिएपनि फेरि त्यसमा कमी देखिएको छ ।बीबीसी 