बेलायतमा कोरोना संक्रमण दर उकालो लाग्ने क्रम निरन्तर जारी छ । पछिल्लो २४ घन्टामा संक्रमितको संख्या २६ हजार नाघेको छ । एक साताअघि बुधबार संक्रमित संख्या १६ हजार १३५ थियो । सोमबार करिब २३ हजार संक्रमित थपिएका थिए भने हिजो मंगलबार बीस हजार ४७९ नयाँ संक्रमित थपिएका थिए ।‘डिपार्टमेन्ट अफ हेल्थ एण्ड सोशल केयर’ ले बुधबार सार्वजनिक गरेको तथ्याँकअनुसार पछिल्लो २४ घन्टामा २६ हजार ६८ नयाँ संक्रमित थपिएका छन् । पछिल्लो तथ्याँकअनुसार संक्रमित संख्या  एक हप्तामा झन्डै ७० प्रतिशतले बृद्धि भएको छ । यससँगै बेलायतमा कोरोना संक्रमितको संख्या पनि ४८ लाख नाघेको छ ।यसैगरी पछिल्लो २४ घन्टामा कोरोना संक्रमणका कारण १४  जनाको मृत्यु भएको छ । संक्रमण दरमा बृद्धि भएपनि मृतक संख्यामा भने हालसम्म सामान्य नै रहँदै आएको छ । बेलायतमा हालसम्म कोरोनाबाट एकलाख २८ हजार १४० जनाको निधन भइसकेको छ । बेलायतमा संक्रमण पुष्टि भएको २८ दिनभित्र मृत्यु भएकालाई कोरोनाका मृतकको रुपमा घोषणा गरिन्छ ।कोरोनाविरुद्धको खोप वितरण शुरु गरिएयता बेलायतमा ७ करोड ७५ लाखभन्दा बढी डोज खोप वितरण भइसकेको छ । ‘डिपार्टमेन्ट अफ हेल्थ एण्ड सोशल केयर’ को पछिल्लो  तथ्याङ्क अनुसार यहाँ ६२ दशमलव ४ प्रतिशत वयस्कहरुले खोपको दुवै डोज लगाइसकेका छन् भने ८४ दशमलव ९ प्रतिशतले पहिलो डोज लगाएका छन् ।पछिल्लो तथ्याँकअनुसार बेलायतमा ७ करोड ७५ लाख ९२ हजार २१२ डोज खोप वितरण भइसकेको छ । जसमध्ये चार करोड ४७ लाख १९ हजार ७६२ जनाले पहिलो र तीन करोड २८ लाख ७२ हजार ४५० जनाले दोस्रो डोज लगाएका छन् ।इङ्ग्ल्यान्डमा  लकडाउन खुल्न तीनहप्ता भन्दा कम समय बाँकी रहँदा संक्रमण दर तीव्र रुपमा बढेसँगै मानिसमा थप चिन्ता बढेको छ । जुन महिनामा नै लकडाउन खोल्ने सरकारको प्रतिबद्धता डेल्टा भेरियन्टको प्रभाव बढेपछि जुलाई १९ सम्मका लागि पछि सारिएको थियो । तर, प्रधानमन्त्री बोरिस जोन्सनले भने आगामी जुलाईमा लकडाउन खोल्ने प्रतिबद्धता व्यक्त गर्दै आएका छन् ।#uk corona