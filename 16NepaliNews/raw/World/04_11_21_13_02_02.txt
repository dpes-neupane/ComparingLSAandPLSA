संसारभरी जुम्ल्याहा जन्मने दर हालसम्मकै उच्च रहेको एक अनुसन्धानले बताएको छ ।विश्वव्यापी रुपमा प्रत्येक वर्ष करिब १६ लाख जुम्ल्याहाको जन्म भइरहेको छ । यसमा प्रत्येक ४२ महिलामध्ये एकजनाले जुम्ल्याहा सन्तान जन्माउने गरेका छन् ।ढिला गरी सन्तान जन्माउने र आइभीएफजस्ता चिकित्सा प्रविधिमार्फत् सन्तान उत्पादन गर्ने भएकोले पनि सन् १९८० यता जुम्ल्याह बच्चाहरुको जन्ममा तेब्बर वृद्धि भइरहेको छ ।द जर्नल ह्यूमन रिप्रोडक्सनले विश्वव्यापी रुपमा गरेको अनुसन्धानका अनुसार पछिल्लो ३० वर्षमा जुम्ल्याहा जन्मने दरमा एसियामा ३२ प्रतिशत र उत्तरी अमेरिकामा ७१ प्रतिशतले वृद्धि भएको छ ।अनुसन्धाताले सन् २०१० देखि २०१५ सम्म १ सय ६५ देशको जुम्ल्याह दरबारे जानकारी संकलन गर्दै यसलाई सन् १९८० देखि १९८५ को दरसँग तुलना गरेको छ ।युरोप र उत्तर अमेरिकामा प्रत्येक हजार जन्ममा ९ जुम्ल्याहाको जन्म हुँदै आएकोमा ३ बढेर १२ पुगेको छ ।यद्यपि, अफ्रिकामा पहिले देखि नै जुम्ल्याहा जन्मने दर उच्च नै थियो र यसमा पछिल्लो ३० वर्षमा खासै परिवर्तन आएको छैन ।संसारभरी जन्मने जुम्ल्याहाको दरमा अफ्रिका र एसियाले मात्रै ८० प्रतिशत ओगटेको छ ।युरोप, उत्तर अमेरिका र महासागरीय देशमा जुम्ल्याहाको दर बढ्दो छ । सन् १९७० पछि आइभीएफ, आइसीएसआई, ओभरियन स्टिमूलेशनमार्फत् बच्चा जन्माउने दरमा वृद्धि भएसँगै यसमा पनि वृद्धि भएको हो ।अनुसन्धाताका अनुसार महिलाले ढिला गरी परिवार बसाल्ने योजना बनाउनु, गर्भनिरोधक औषधीको अत्यधिक प्रयोग गर्नु र प्रजनन क्षमतामा आएको कमीले पनि यसमा वृद्धि गरिरहेको छ ।यद्यपि, मानिसहरु अहिले एक्लो सन्तान जन्माउन चाहन्छन् । यो तुलनात्मक रुपमा कम जोखिमयुक्त रहेको प्राध्यापक मोन्डेनले बताए ।‘जुम्ल्याहा सन्तानको जन्म उच्च मृत्युदरसँग सम्बन्धित छ । गर्भावस्थामा र सुत्केरी भएपछि पनि यो महिला र शिशु दुबैका लागि जोखिमयुक्त रहन्छ,’ उनले भने ।जुम्ल्याहा जन्मिसकेपछि पनि जोखिम कायम नै रहन्छ । उनीहरुको समय अगावै जन्म हुनसक्छ र कम तौलका पनि हुनसक्छन् ।बीबीसी#twins