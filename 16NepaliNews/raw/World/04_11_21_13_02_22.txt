कोलकाता । भारतको पश्चिम बंगालकी मुख्यमन्त्री ममता बनर्जीले आफूलाई अज्ञात व्यक्तिले धक्का दिएर घाइते बनाएको बताएकी छन् । बुधबार नन्दीग्राममा उम्मेदवारी मनोनयनपत्र दर्ता गरेकी उनले भिडमा कसैले आफूलाई धक्का दिएको जानकारी साँझमात्र सञ्चारकर्मीमार्फत दिएकी हुन् । गाडीमा बसेरै उनले सञ्चारकर्मीसँग कुरा गर्दै आफूलाई कसैले धक्का दिएको र खुट्टामा चोट लागेको बताइन् ।उम्मेदवारी दर्ता गरेसँगै उनी विभिन्न मन्दिरमा पुगेकी थिइन् । उनीमाथि कहाँ र कसरी हमला भयो भन्नेबारे प्रस्ट भइसकेको छैन । पत्रकारसँग संक्षिप्त कुरा गर्दै उनले आफूलाई कसैले धक्का दिएको र घाइते तुल्याएको बताइन् । उनले भनिन्, ‘मेरो गाडी नजिकै मलाई चारपाँच जनाले धक्का दिए, मेरो खुट्टा कुल्चिने प्रयास गरे, मेरो खुट्टा सुन्निएको छ । म उपचारका लागि कोलकता जाँदैछु ।’उनको दल त्रिणमुल काँग्रेसले पनि मुख्यमन्त्री बनर्जीमाथि हमला भएको बताउँदै यसका बारेमा निर्वाचन आयोगमा उजुरी गर्ने जनाएको छ । उनले आफू उपचारका लागि कोलकाता जान लागेको पनि बताएकी छन् । भारतीय जनता पार्टीले भने ममता बनर्जीले सहानुभूति बटुल्नका लागि यस्तो ‘नाटक’ गरेको जनाएको छ ।पश्चिम बंगाल भाजपाका उपाध्यक्ष अर्जुन सिंहले भने, ‘ममता बनर्जीले सहानुभूतिका लागि यो नाटक गरेकी हुन्, उनको सुरक्षार्थी प्रहरी टोली रहन्छ, यस्तोमा उनको नजिक को पुग्न सक्छ र ?’उनले मुख्यमन्त्री बनर्जीको सुरक्षामा तैनाथ आइपिएस अफिसरलाई निलम्बन गर्नुपर्ने बताए । ‘हमलाकारी अचानक प्रकट हुने हो र ?’ उनले भने, ‘हमला भएकै हो भने कोही किन पक्राउ परेन ?’उल्लेखनीय छ, ममता बनर्जीले नन्दीग्रामबाट उम्मेदवारी दर्ता गराएकी छन् । उनकै क्षेत्रबाट उनका पूर्व सहयोगी शुभेन्दु अधिकारीलाई भारतीय जनता पार्टीले उम्मेदवार बनाएको छ ।​स्रोत : हिन्दुस्तान