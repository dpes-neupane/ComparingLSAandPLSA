लण्डन । बेलायतमा कोरोना संक्रमणका कारण मृत्यु हुनेको संख्या सात महिनायताकै कम भएको छ । इंग्ल्यान्डमा जारी लकडाउन खुल्न केही घण्टामात्र बाँकी रहँदा मृतक संख्यामा कमी आएको हो । कोरोना संक्रमणबाट पछिल्लो २४ घन्टामा ७ जनाको मात्र  जनाको मृत्यु भएको छ । मृतक संख्या गत वर्षको सेप्टेम्बर १३ पछिकै सबैभन्दा कम हो  । सेप्टेम्बर १३ मा ५ जनाको मृत्यु भएको थियो । योसंगै कोरोना संक्रमणका कारण बेलायतमा मृत्यु हुनेको संख्या एक लाख २७ हजार ८७ पुगेको छ ।यसैगरी बितेको २४ घन्टामा १ हजार सात सय ३० जना कोरोना संक्रमित थपिएका छन् ।  एक हप्तामा १८ हजार ४३० जना संक्रमित थपिएका छन्  । यससंगै संक्रमितको कुल संख्या ४३ लाख ६९ हजार ७७५ पुगेको छ । संक्रमित संख्या अघिल्लो हप्ताको तुलनामा ३०.२ प्रतिशतले ह्रास आएको हो ।  खोपको दोस्रो डोज वितरणमा नयाँ रेकर्डबेलायतमा कोरोना विरुद्धको खोपको दोस्रो डोज वितरणमा नयाँ कीर्तिमान कायम भएको छ । शनिबार ४ लाख ७५ हजार २३० जनाले खोपको दोस्रो डोज लगाएका छन् । अघिल्लो दिन शुक्रबार पनि एकैदिनमा ४ लाख ५० हजार भन्दा बढीले दोस्रो डोज लगाएका थिए ।बेलायतमा कोरोना विरुद्धको खोप वितरण शुरु भएयता हालसम्म  तीन करोड ९५ लाख भन्दा बढी डोज खोप वितरण भइसकेको छ ।स्वास्थ्य विभागद्वारा सार्वजनिक पछिल्लो तथ्यांक अनुसार हालसम्म खोपको पहिलो र दोस्रो गरि तीन करोड ९५ लाख ८७ हजार ८९३ डोज खोप वितरण भइसकेको छ ।तीन करोड २१ लाख २१ हजार ३५३ जनाले खोपको पहिलो र ७४ लाख ६६ हजार ५४० जनाले दोस्रो डोज समेत लिइसकेको स्वास्थ्य विभागले जनाएको छ ।बेलायतमा कोरोना विरुद्धको तिन छुट्टाछुट्टै कम्पनीको खोप वितरण गरिएको छ । यसअघि फाइजर बायोनटेक र अक्सफोर्ड एक्सट्राजेनेका खोपको वितरण गरिंदै आएकोमा गत बुधबारबाट अमेरिकी कम्पनीद्धारा उत्पादित ‘मोडर्ना’ खोपको पनि वितरण शुरु गरिएको छ ।