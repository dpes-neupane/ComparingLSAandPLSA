क्यानडाका प्रधानमन्त्री जस्टिन ट्रूडोको लिबरल पार्टीले सोमबार भएको संसदीय चुनाव जितेको छ तर संसदमा बहुमत हासिल गर्नका लागि भने उनी चुकेका छन् । मध्यावधि चुनाव गराउने निर्णय जस्टिनका लागि खासै फाइदाजनक देखिएन ।यसवर्षको नतिजा पनि दुई वर्ष अघिको झैं देखिएको छ । जस्टिन ट्रूडोको लिबरल पार्टी सबैभन्दा ठूलो पार्टी बनेर उदाएको छ । सन् २०१५ मा उनले पहिलोपटक चुनाव जितेका थिए, त्यतिबेला देखि नै उनी सत्तामा आसिन छन् ।लिबरल पार्टीले १५७ सिटमा चुनाव जितिसकेको छ वा जित्ने स्थितिमा छ । सन् २०१९ मा पनि उनको पार्टीले यति नै सिट पाएको थियो । क्यानडाको संसद हाउस अफ कमन्समा बहुमतका लागि १७० सिट आवश्यकता पर्छ ।कन्जरभेटिव्सले १२१ सिटमा जीत हासिल गरिसकेको छ । सन् २०१९ मा पनि उनीहरुको यही स्थिति थियो । वामपन्थी न्यू डेमोक्रेट्स २९ सिटसहित अघि छ । उनीहरुलाई अघिल्लो पटकको तुलनामा पाँच सिटको फाइदा भएको छ ।ब्लक क्यूबेकोइसको सिट घटेर २८ मा आइपुगेको छ र ग्रीन पार्टीको क्यानडाको संसदीय चुनावमा दुई सिटमा चित्त बुझाउनु परेको छ ।एक स्थिर अल्पमत भएको सरकारका नेताको रुपमा ट्रूडोले मध्यावधि चुनाव गराउन निर्णय गरेका थिए । यद्यपि, उनको सरकार ढल्ने कुनै खतरा भने थिएन ।विपक्षले यो मध्यावधि चुनावको कुनै आवश्यकता नभएको र ट्रूडोले निजी महत्वाकांक्षाका लागि यस्तो निर्णय लिएको आरोप लगाएका थिए ।