भारतको झारखण्ड र उत्तर प्रदेशका दुई महिला हराइरहेका थिए । एकजना सन् २००९ देखि गायब थिइन् भने अर्की २०१३ देखि । दुबै भड्किँदै नेपाल आइपुगेका थिए । भारतीय सञ्चार माध्यम दैनिक भास्करकाअनुसार उनीहरुलाई काठमाडौंको आश्रममा लगियो । आश्रमले १२ वर्षसम्म खाना–पानी मात्रै दिएनन् उनीहरुको मानसिक स्थितिको उपचार पनि गराए ।स्रोतका अनुसार जब मानसिक रुपमा उनीहरु निको भए तब आफ्नो घरसँग सम्बन्धित केही जानकारी साझा गर्न सके । त्यसपछि दूतावासबाट सुरु भएको प्रक्रिया हरियाणा क्राइम ब्रान्चको एक असिस्टेन्ट सब इन्सपेक्टरसम्म पुग्यो र ४ सेप्टेम्बरमा यी दुई महिला आफनो घर फर्किए । दुबैका परिवार र यो मामिलामा महत्वपूर्ण भूमिका निभाउने सब इन्स्पेक्टरले यसबारे विस्तृत जानकारी दिएका छन् ।सबैभन्दा पहिलो कहानी सुनिताको हो जो बरेली जिल्लाको रधौली गाउँमा बस्छिन् । उनका छोरा आछूले दिएको जानकारी जस्ताको तस्तैःमेरी आमा सुनिता देवी ६० वर्षकी भइन् । मानसिक स्थिति ठिक नभएका कारण उनी धेरैजसो यताउता हिँडिरहन्थिन् तर वरिपरिका मानिसहरुले सूचना दिन्थे र हामी उनलाई घर फिर्ता ल्याउन सफल हुन्थ्यौं ।एकपटक गाउँबाट पैदल हिँडेर बरेली पुगेकी थिइन् । त्यहाँबाट पनि हामीले खोजेर ल्यायौं तर सन् २०१३ मा थाहा छैन कसरी नेपाल पुगिन् । त्यतिबेला हामीले उनलाई खोज्ने असाध्यै कोसिस गर्यौं तर उनी भेटिइनन् । उनलाई भेट्ने आशा नै मारिसकेका थियौं ।यस वर्ष २१ मेमा अचानक मलाई हरियाणा क्राइम ब्रान्चबाट फोन आयो । कुरा गर्ने मानिसहरुले आफ्नो नाम असिस्टेन्ट सब इन्सपेक्टर राजेश कुमार बताए । भने, ‘तपाईंकी आमा काठमाडौंका एक आश्रममा भेटिइन् । ’ उनीहरुले हाम्रो आधार कार्ड र अन्य कागजपत्र मागे । भिडियो कलमा आमासँग कुरा गर्दा हामीले चिन्यौं कि उनी हाम्रै आमा हुन् ।३ सेप्टेम्बरमा उनीहरुलाई विमानमार्फत् काठमाडौंबाट दिल्ली ल्याइयो । राजेशजीले हामीलाई ‘तपाईंकी आमालाई लिन दिल्ली आउनुपर्ने भयो’ भनेपछि मैले भनेँ, ‘म त कहिल्यै दिल्ली आएको छैन । पैसा पनि छैन । ’ त्यसपछि उनले भने, ‘चिन्ता नगर तपाईंसँग कोही प्रहरी अधिकारी हुनेछन् ।’ त्यसपछि हाम्रा थानाकै एक प्रहरीसँग म दिल्ली गएँ र आफ्नी आमालाई गाउँ लिएर आएँ ।आमाले ‘प्रहरीले उनलाई आश्रममा लिएर गएको र त्यहाँ उनको उपचार पनि भएको ’ बताइन् । जब उनलाई केही कुरा याद आयो तब उनले आश्रमलाई त्यसबारे जानकारी दिएको र उनीहरुले  खोजतलासी सुरु गर्दा हामीसम्म आइपुगे । नेपालमा सुनिताको नाम लिलावती राखिएको थियो । जब उनलाई आफ्नो वास्तविक नाम याद आयो तब उनले यसको जानकारी आश्रमका मानिसहरुलाई दिइन् ।दोस्रो कहानी झारखण्डको लोहरदगा जिल्लामा बस्ने एतबरियाको हो, उनका भिनाजु विजयका अनुसार...सुनिताझैं झारखण्डको लोहरदगा जिल्लाको मसमोना गाउँको एतबरिया उराव पनि पछिल्लो १२ वर्षदेखि हराइरहेकी थिइन् । एतबरिया ३२ वर्षकी हुन् । अहिलेसम्म उनको विवाह भएको छैन ।उनका भिनाजु विजयका अनुसार एतबरिया मानसिक रुपमा थोरै कमजोर छिन् । उनी १२ वर्षअघि आफ्ना पितासँग इट्टा भट्टीमा मजदुरी गर्न गएकी थिइन् । त्यहाँबाट उनी हराएकी थिइन् । उनी कसरी नेपाल पुगिन्, यो अहिलेसम्म थाहा हुन सकेको छैन ।कसैले उनलाई नेपाल छोडिदिएको भनेर अहिले उनी बताउँछिन् । नेपालका प्रहरीले उनलाई काठमाडौंको मंगला साहना आश्रममा लिएर गए । हामीलाई पनि हरियाणा क्राइम ब्रान्चका सब इन्स्पेक्टर राजेश सिंहको फोन आएको थियो । उनले डकुमेन्ट भेरिफाई गरेपछि र पहिचान प्रमाणि भएपछि एतबरियालाई हामीलाई सुम्पिए । हामीले उनलाई घर लिएर आयौं ।१२ वर्षपछि जब उनी गाउँ आइन् तब उनलाई हेर्न त्यहाँ भीड लाग्यो । हामीलाई अहिले पनि विश्वास भइरहेको छैन कि उनी फिर्ता आएकी छिन् ।