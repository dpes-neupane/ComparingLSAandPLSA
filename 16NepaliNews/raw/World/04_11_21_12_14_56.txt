उत्तर कोरियाले आइतबार एक बयान जारी गर्दै संयुक्त राष्ट्रको सुरक्षा परिषद्मा आफ्नो मिसाइल कार्यक्रमबारे गरिएको आचालोनाविरुद्ध चेतावनी दिएको छ । शुक्रबार भएको परिषद्को आपत्कालीन बैठकका दौरान फ्रान्सले उत्तर कोरियाको मिसाइल परीक्षणप्रति चिन्ता व्यक्त गर्दै एक प्रस्ताव राख्दै ब्यालिस्टिक मिसाइल फायरिङमा प्रतिबन्ध लगाउने परिषद्को प्रस्तावलाई पूर्णरुपमा लागू गर्न आह्वान गरेको थियो ।आइतबार उत्तर कोरियाको विदेश मन्त्रालयका एक वरिष्ठ अधिकारी जो चोल सुले संयुक्त राष्ट्रको परिषद्लाई चेतावनी दिँदै भनेका छन् – उनीहरूले सम्झे हुन्छ, उत्तर कोरियाको सम्प्रभुतामाथि कब्जा जमाउने कोसिस गर्दा भविष्यमा के असर हुन्छ भनेर ।सरकारी मिडियाद्वारा प्रसारित यस बयानमा संयुक्त राष्ट्रले दोहोरो मापदण्ड अपनाएका आरोप लगाइएको छ । संयुक्त राष्ट्रमा अमेरिका र उसको सहयोगीले गर्ने यस्तो हतियार परीक्षणको मुद्दा समान रूपले नउठाइने उसको आरोप थियो ।६ महिनाको अन्तरपछि उत्तर कोरियाले सेप्टेम्बरमा पुनः मिसाइल परीक्षण सुरु गरेको थियो । १३ सेप्टेम्बरमा उत्तर कोरियाको मिडियाले ११ र १२ सेप्टेम्बरमा देशले नयाँ प्रकारको लामो दुरीको क्रुज मिसाइलको परीक्षण गरेको जानकारी दिएको थियो । यसले १५ सय किलोमिटर टाढासम्म प्रहार गर्न सकिने सरकारी मिडियाको दाबी थियो । सो घोषणाको दुई दिनपछि कुद्दै गरेको रेलबाट प्रहार गर्न सकिने मिसाइलको परीक्षण गरिएको थियो भने २८ सेप्टेम्बरमा हाइपरसोनिस मिसाइल परीक्षण गरिएको थियो ।बीबीसी हिन्दी