अमेरिकी बजेट इतिहासमा निम्तिन लागेको २२ औँ ‘गभर्मेन्ट सटडाउन’ टरेको छ । सरकारी कोषबाट सरकारले खर्च गर्न नपाउने स्थिति नै गभर्मेन्ट सटडाउन हो । यो स्थिति निम्तिन केही घण्टा मात्रै बाँकी रहँदा अमेरिकी कंग्रेसले वित्त विधेयक पारित गरेको हो ।बजेट अभावमा सरकारी काम बन्द हुनुभन्दा केही घण्टा पहिले राष्ट्रपति जो बाइडेनले वित्त विधेयकमा हस्ताक्षर गर्दै आगामी डिसेम्बर पहिलो सातासम्मका लागि अस्थायी बजेट ल्याएका हुन् । विधेयकमा हस्ताक्षर गरे पनि उनले भने, ‘बजेटसम्बन्धी धेरै काम गर्न बाँकी नै छ, तर यो विधेयक पारित हुँदै गर्दा दलहरूबीच मिलेर काम गर्न सम्भव छ भन्ने महसुस भएको छ ।’रिपब्लिकन र डेमोक्र्याट पार्टीबीच एक अस्थायी बजेट ल्याउन सम्झौता भएसँगै अब आगामी डिसेम्बर ३ तारिखसम्म सरकारी कामकाज चलाउन पाउने स्थिति बनेको छ । विधेयक पारित नभएको भए सरकारी सङ्ग्रहालय, राष्ट्रिय पार्क  र सुरक्षा कार्यक्रम बन्द हुने थियो । यस वित्त विधेयकमा समुद्री आँधीको राहत कार्य र अफगान शरणार्थीहरूको पुनर्वासका लागि पनि रकम जारी गरिएको छ ।यो वित्त विधेयकले सरकारी कामकाज निम्ति बजेट निर्धारण गरेको छ । अब त्यहाँ सरकारी कर्मचारीको तलब रोकिने चिन्ता पनि हटेको छ । विधेयक पारित नभएको भए अमेरिकामा आजदेखि नै सरकारी काम बन्द हुने अवस्था निम्तन्थ्यो । हजारौँ सरकारी कर्मचारीहरू बेतलबी छुट्टीमा बस्न बाध्य हुन सक्थे । साथै, कोरोना महामारीबाट थलिएको त्यहाँको स्वास्थ्य प्रणालीमा थप दबाब पर्ने पक्कापक्की थियो ।अहिलेसम्म अमेरिकाले २१ पटक गभर्मेन्ट सटडाउन’ भोगिसकेको छ । पछिल्लो पटक त्यहाँ डोनाल्ड ट्रम्प राष्ट्रपति भएका बेला सन् २०१८ डिसेम्बर २२ देखि २०१९ जनवरी २५ सम्म ३५ दिन लामो सटडाउन भएको थियो । त्यतिखेरको सटडाउन अवधि अर्थात् ३५ दिनभित्र ११ बिलियन डलर (झण्डै १३ खर्ब रुपैयाँ) गुमाएको थियो । आठ लाख सङ्घीय कर्मचारी बेतलबी बिदामा बसेका थिए ।आप्रवासन र मेक्सिको सीमामा पर्खाल लगाउने विषय बजेटमा नसमेटिएसम्म बजेट विधेयकमा हस्ताक्षर नगर्ने ट्रम्पले अडान लिएका थिए । विपक्षीले पनि ट्रम्पको सो योजना बजेटमा नराख्न आपत्ति जनाएसँगै बजेटसम्बन्धी विधेयक पारित नहुँदा अमेरिकी सरकार सटडाउनमा फसेको थियो ।