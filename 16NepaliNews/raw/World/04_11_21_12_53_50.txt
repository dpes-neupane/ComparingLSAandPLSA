अफगानिस्तानबाट अमेरिकी सैनिक सेप्टेम्बर ११ सम्म फिर्ता भइसक्ने बताइएको छ । अमेरिकी अधिकारीले मिडियासँगको कुराकानीमा राष्ट्रपति जो बाइडेनले केही दिन भित्रै यसबारे घोषणा गर्ने अनुमान लगाएका छन् ।ट्रम्प प्रशासनको तालिबानसँग भएको वार्तामा अमेरिकाले अफगानिस्तानबाट आफ्नो सैनिकलाई मेसम्म फिर्ता बोलाउने  निश्चित भइसकेको छ । तर अब अमेरिका यो समयसीमाको पालना गर्न नसक्ने अवस्थामा देखिएको छ ।अफगानिस्तानबाट अमेरिकी सैनिक फिर्ता हुने नयाँ समयसीमा संयोगवश वर्ल्ड ट्रेड सेन्टर र पेन्टागनमा सन् २००१ मा भएको हमलाको २० औं वर्षगाँठ वरिपरि हुनेछ ।जो बाइडेनले यसअघि १ मेको समयसीमा पालना गर्न मुश्किल हुने बताएका थिए ।अमेरिका र नेटोका अधिकारीले कट्टरपन्थी इस्लामी संगठन तालिबानले अहिलेसम्म हिंसा कम गर्ने आफ्नो बचन पूरा गर्न असफल रहेको बताएका छन् ।बाइडेन प्रशासनका एक अधिकारीले मिडियासँगको कुराकानीमा यदि अफगानिस्तानबाट अमेरिकी सैनिकको फिर्तीका बेला कुनै हमला गरे यसको पूरा शक्तिसहित जवाफ दिइने बताएका छन् ।