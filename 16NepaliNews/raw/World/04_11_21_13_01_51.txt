 अमेरिका, भारत, अस्ट्रेलिया र जापानका नेताहरुले शुक्रबार चार देशको समूह क्वाडको पहिलो भर्चुअल बैठकमा भाग लिए । भारतीय प्रधानमन्त्री नरेन्द्र मोदी, अमेरिकी राष्ट्रपति जो बाइडेन, अस्ट्रेलियाली प्रधानमन्त्री स्कट मरिसन र जापानी प्रधानमन्त्री योशीहीदे सूगा भर्चुअल बैठकमा सहभागी भएका थिए ।भारतीय विदेश सचिव हर्षवर्धन शृङ्गलाले बैठकपछि चार नेता हिन्द–प्रशान्त छेत्रमा कोरोना भ्याक्सिनको उत्पादन र वितरणमा सहयोग गर्न सहमत भएको जानकारी दिए । मिडिया रिपोर्टका अनुसार चार देशले अगामी वर्षसम्म कोरोनाविरुद्धको खोपको एक अर्ब डोज तयार गर्न सहमत भएका छन् । अन्तर्राष्ट्रिय मामिलाका जानकार कशिश परपियानीले यस बैठकलाई ऐतिहासिक बताउँदै भने, ‘चार राष्ट्राध्यक्षहरु बैठकमा सामेल हुनु नै आफैमा ऐतिहासिक हो । यस बैठकबाट क्वाड समूहप्रति यी देशहरुको गम्भीरता पनि व्यक्त भएको छ ।’यस बैठकको केही समयअघि चीनले एक वक्तव्य जारी गर्दै यी राष्ट्रहरुले कुनै तेस्रो पक्षको हितमाथि निशाना साँध्न वा नोक्सान पुर्याउन नहुने बताएको थियो । चीनले राष्ट्रहरुले कुनै विशेष ‘ब्लक’ बनाउन नहुने धारणा सार्वजनिक गरेको थियो । तर, परपियानी चीनको आलोचनालाई खारेज गर्दै क्वाड समूहलाई चीनविरोधी समूहमात्र ठान्न नहुने बताउँछन् । उनी भन्छन्, ‘यसको उद्देश्य एसिया–प्रशान्त क्षेत्रमा आपसी सहयोग बढाउनु हो ।’बैठकपछि कुनै औपचारिक घोषण नभए पनि चारै देशका नेताहरुले हिन्द–प्रशान्त छेत्रमा आपसी  सहयोग बढाउन जोड दिए । कोरोना खोपको उत्पादन र वितरणका लागि संशाधन जुटाउन पनि सहमति बनेको छ । भारतीय विदेश सचिव हर्षवर्धन शृङ्गलाले भने, ‘क्वाडका लागि भ्याक्सिन सबैभन्दा महत्त्वपूर्ण विषय रहेको छ । चारै देश भ्याक्सिन उत्पादनका लागि आफ्ना वित्तीय संशाधन, उत्पादन क्षमता र सञ्चार सञ्जाललाई एकै साथ प्रयोग गर्न सहमत भएका छन् । केही मिडिया रिपोर्टमा चार देश कोरोना भ्याक्सिनको उत्पादनलाई लिएर सम्झौता गर्न सक्ने बताए पनि त्यसबारे थप जानकारी प्राप्त भएको छैन ।बैठकपछि भारतीय प्रधानमन्त्री नरेन्द्र मोदीले एक ट्वीट गर्दै भनेका छन्, ‘कोभिड–१९ विरुद्धको लडाइँमा हामी एकजुट छौँ । हामीले सुरक्षित कोभिड–१९ खोपको उपलब्धता सुनिश्चित गर्नका लागि ऐतिहासिक क्वाड सहयोग शुरु गरेका छौँ । हिन्द–प्रशान्त क्षेत्रमा देशहरुको सहयोगका लागि भारतको भ्याक्सिन उत्पादनको क्षमता जापान, अमेरिका र अस्ट्रेलियाको सहयोगबाट थप विस्तृत बन्नेछ । परपियानी भन्छन्, ‘जबसम्म सबै जानकारी बाहिर आउँदैन जबसम्म भ्याक्सिनको सहयोग प्रतीकात्मक मानिनेछ ।अमेरिकी राष्ट्रपति जो बाइडेनले क्वाड हिन्द–प्रशान्त छेत्रमा सहयोग बढाउनका लागि अहम हुने बताएका छन् । यो क्वाड समूहको पहिलो बैठक थियो । सबैको नजर राष्ट्रपति बाइडेनले चीनका लागि अमेरिकी नीतिको केही संकेत दिन्छन् भन्नेमा थियो । परपनिया भन्छन्, ‘बाइडेन प्रशासनको दुई महिनामा अहिलेसम्म चीनप्रति अमेरिकाको नीतिबारे मिश्रित संकेत मात्र प्राप्त भएको छ । बाइडेनले चीनप्रति ट्रम्पको नीतिलाई लागू गर्छन् या गर्दैनन् भन्ने थियो । बाइडेन यो बैठकमा भाग लिनु ठूलो सङ्केत हो ।’‘जी–७ पछि यो बाइडेनको पहिलो पहिलो बहुराष्ट्रिय बैठक थियो । यसको सङ्केत हो कि हिन्द–प्रशान्त क्षेत्रमा आफ्नो भूमिका प्रति अमेरिका गम्भीर छ । जापान र अस्ट्रेलियासँग अमेरिकाको पहिले नै सम्झौता थियो । अहिले भारतसँग पनि अमेरिका गतिशील सम्बन्ध स्थापित गरिरहेको छ,’ उनको भनाइ छ ।क्वाडको गठन तत्कालिन प्रधानमन्त्री सिन्जो आबले सन् २००७ मा गरेका थिए । सो वर्ष चार देशका नौसेनाले साझा युद्धाभ्यास गरेका थिए । तर, त्यसपछि यसमा ठोस प्रगति हुन सकेको थिएन । सन् २००८ मा अस्ट्रेलियापछि हटेको थियो । तर, चीनसँगको बढ्दो सैन्य तनावबीच भारतले यस समूहलाई पुनः ब्यूँताउने प्रयास सुरु गरेको थियो । उता, अस्ट्रेलियासँग पनि चीनको व्यापार, सुरक्षा र जासुसी मुद्दामा तनाव बढिरहेको बेला अमेरिका र उसको सहयोगी देशलाई नजिक ल्याएको थियो ।अब क्वाडले चीनको बढ्दो प्रभावलाई कम गर्न सक्ला भन्ने प्रश्न उठेको छ । त्यस्तै यो चीन विरुद्ध सैन्य सहयोग बढाउने प्रयास मात्र हो कि यसका अन्य आयामहरू पनि छन् भन्नेबारे पनि प्रश्नहरु रहेका छन् । परपनिया भन्छन्, ‘चार देशको यो सहमति छ कि यो मात्र चीनविरोधी गुट हुनुहुँदैन, यो बहुआयामिक हुनुपर्दछ । यसले फरक–फरक मुद्दामा काम गर्नुपर्छ ।’अब यो हेर्नु छ कि यो समूहमा मात्र चार देशमात्र रहन्छन् कि चीनसँग समस्या रहेका अन्य देश पनि सामेल हुन्छन् ।बीबीसी हिन्दीबाट