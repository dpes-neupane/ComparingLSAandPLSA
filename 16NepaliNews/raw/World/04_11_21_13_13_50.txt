लन्डन । बेलायतमा कोरोनाका भाइरस संक्रमणका बितेको २४ घण्टाभित्र थप १७ सय २५ जनाको मृत्यु भएको ‘डिपार्टमेन्ट अफ हेल्थ एण्ड सोसल केयर’ ले जानकारी दिएको छ । यससँगै बेलायतमा कोरोनाका कारण मृत्यु हुनेको संख्या एक लाख एक हजार ८८७ पुगेको छ । स्वास्थ्य विभागको तथ्याङ्कअनुसार एकसाताभित्र बेलायतमा ७ हजार ७६६ जनाको मृत्यु भएको छ । मंगलबार बेलायतमा मृत्यु हुनेको संख्या एक लाख नाघेको थियो । युरोपियन मुलुकमा मृतक संख्या एक लाख बढी हुनेमा बेलायत पहिलो मुलुक बनेको छ भने विश्वमा मृतक संख्याको आधारमा बेलायत पाँचौं स्थानमा छ । यसैगरी पछिल्लो २४ घन्टामा २५ हजार ३०८ जना नयाँ संक्रमित थपिएका छन् । यससँगै बेलायतमा कोरोना संक्रमितको संख्या ३७ लाख १५ हजार ५४  पुगेको छ ।पछिल्ला दिनमा बेलायतमा नयाँ संक्रमितको संख्यामा कमी हुँदै आएपनि अघिल्लो दिनको तुलनामा आज झन्डै पाँच हजार बढी संक्रमित थपिएका छन्  । संक्रमित संख्या बढेपछि बेलायतका अस्पतालमा भर्ना हुनेको संख्या अत्यधिक रुपमा बढेको छ । हाल यहाँका अस्पतालमा ३७ हजार भन्दा बढी संक्रमितको उपचार भइरहेको छ भने झन्डै चार हजार  कोरोना संक्रमितको भेन्टिलेटर बेडमा उपचार भइरहेको छ ।७१ लाख भन्दा बढीले लगाए कोरोनाको खोपबेलायतमा बुधबारसम्म ७१ लाखभन्दा बढीले कोरोना विरुद्धको खोप लगाएका छन् । बेलायतमा हाल कोरोना विरुद्धको दुईवटा खोप वितरण भइरहेको छ । संक्रमित संख्या र मृतक संख्यामा वृद्धि भएसँगै खोप अभियानलाई प्रथामिकताकासाथ् अघि बढाइएको छ  । पछिल्लो जानकारीअनुसार बेलायतमा हालसम्म  ७१ लाख ६४हजार ३८७ जनाले कोरोना विरुद्धको खोपको पहिलो डोज लिइसकेका छन् ।जसमध्ये चार लाख ७४ हजार १५६ जनाले खोपको दोस्रो तथा अन्तिम डोज लिइसकेको स्वास्थ्य विभागले  जनाएको छ । । खोप वितरण कार्यलाई तीव्रता दिने उद्देश्यले खोप वितरण केन्द्रको वृद्धि गरिएको छ । कोरोनाको खोप लगाएपछि पनि तत्कालको लागि सामाजिक दुरी जस्ता नियम पालना गर्न स्वास्थ्यमन्त्रीले आग्रह गरेका छन् । इम्युन सिस्टमले काम गर्न कम्तिमा तीन हप्ता समय लाग्ने हुँदा सो अवधिमा सबैलाई सचेत रहन भनिएको छ ।#uk corona