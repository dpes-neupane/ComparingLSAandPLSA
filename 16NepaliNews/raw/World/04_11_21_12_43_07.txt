कोभिड १९ बारे अमेरिकाले गर्न लागेको थप छानविनको चीनले आलोचना गरेको छ । यसअघि अमेरिकी राष्ट्रपति जो बाइडेनले कोरोना भाइरसको उद्‍गमबारे अध्ययन गरेर ९० दिनभित्र रिपोर्ट सार्वजनिक गर्न निर्देशन दिएका थिए । प्रयोगशालाबाट कोभिड फैलिएको हो वा होइन भन्ने विषय पनि अध्ययन हुने उनले बताएका थिए । चीनको विदेश मन्त्रालयले अमेरिकाको यस कार्य राजनीतिक रुपमा अभिप्रेरित रहेको जनाएको छ । चीनको उहान शहरस्थित भाइरस अनुसन्धन ल्याब र कोभिड १९ बीच कुनै सम्बन्ध नरहेको मन्त्रालयले जनाएको छ ।उहानमा २०१९ मा पहिलोपटक कोभिड १९ पहिचान भएको थियो । अहिलेसम्म आइपुग्दा विश्वका १६ करोड ८० लाखभन्दा  धेरै मानिसमा कोरोना पुष्टि भइसकेको छ र ३५ लाखभन्दा धेरैले ज्यान गुमाइसकेका छन्  । चिनियाँ अधिकारीहरुले उहानस्थित समुद्री बजारबाट कोरोना फैलिएको जनाएका थिए । जसकारण, वैज्ञानिकहरुले जनावरबाट यो भाइरस मानिसमा फैलिएको सिद्धान्त माने । विश्व स्वास्थ संगठन (डब्लयुएचओ) ले पनि ल्याबबाट यो भाइरस फैलिएको हुनसक्ने संभावना अति कम रहेको बताएको थियो । यसै वर्षको सुरुवातमा उहानमा कोरोना महामारीको उद्गमस्थल खोज्नका लागि डब्ल्युएचओको टोली गएको थियो ।त्यस अनुसन्धान टोलीमा रहेका डब्ल्युएचओको भिरोलोजिस्ट मारियोन कोपम्यान्सले अमेरिकी अधिकारीहरुसँग कुनै सुचना भए, उनीहरुले त्यो सेयर गर्नुपर्ने बताएका छन् ।बुधबार विज्ञप्ति जारी गर्दै अमेरिकी राष्ट्रपति बाइडेनले कोरोनाको उद्गमबारे थप छानविन गर्नुपर्ने बताएका थिए । राष्ट्रपतिको पदभार ग्रहण गरेपछि कोभिड १९ को उद्गमबारे रिपोर्ट तयार गर्न आदेश दिएको पनि उनले बताएका थिए ।उनले संक्रमित जनावरबाट मानिसमा कोरोना सर्‍यो वा दुर्घटनाबस् ल्याबबाट फैलियो भन्ने विषय समेत समेटेर  अध्ययन गर्न निर्देशन दिएका थिए । यसै महिना उक्त रिपोर्ट हात पारेपछि थप छानविन आवश्यक रहेको निष्कर्षमा आफु पुगेको पनि उनले बताएका थिए । 