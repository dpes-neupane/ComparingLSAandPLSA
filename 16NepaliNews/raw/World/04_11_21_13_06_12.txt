अमेरिकी जेलमा जन्मकैदको सजाय काटिरहेका खुंखार डन अल–चापोकी श्रीमती एमा कोरोनेल एसपूरोलाई अमेरिकामा पक्राउ गरिएको छ ।३१ वर्षीय एमाविरुद्ध कोकिन, मेथाम्फेटामाइन, हिरोइन र गाँजाको वितरण गर्ने षड्यन्त्र रचेको अभियोग लगाइएको छ ।सिनालोआ कार्टेलका प्रमुख अल चापो यतिबेला न्यूयोर्कको एक जेलमा मनी लन्ड्रिङ र ड्रग्सको तस्करीको मामिलामा जन्मकैदको सजाय काटिरहेका छन् ।अमेरिकी अधिकारीका अनुसार अल चापो अमेरिकामा सबैभन्दा बढी ड्रग्स ल्याउन जिम्मेवार थिए ।सन् २०१९ मा अल चापोको मुद्दाको सुनुवाईका बेला उनको जीवनसँग सम्बन्धित निकै चकित पारिदिने घटना सार्वजनिक भएको थियो ।यसमा ड्रग्सको तस्करीका लागि १३ वर्षका बालिकाहरु बलात्कार र पूर्व कार्टेल सदस्य एवं प्रतिद्वन्द्वीको खुल्लमखुल्ला हत्याजस्ता जानकारी समावेश थिए ।अमेरिकाको न्याय विभागले एमा कोरोनेल एसपूरोलाई वासिङ्टन डीसीस्थित एक संघीय अदालतमा भिडियो कन्फरेन्सिङमार्फत् पेश गरिनेछ ।एमाविरुद्ध ड्रग्सको तस्करीका साथै सन् २०१५ मा आफ्ना श्रीमानलाई मेक्सिकोको जेलबाट छुटाउने षड्यन्त्रमा समावेश भएको पनि अभियोग छ ।जब विशेष मोटरसाइकलमा भागे अल चापोःयो मामिलामा अल चापोका छोराहरुले आफ्ना पितालाई बाहिर निकाल्नका लागि मेक्सिकोको सबैभन्दा सुरक्षित जेल नजिकै एक सम्पत्ति खरिद गरेका थिए ।त्यसपछि जेलमा आफ्ना पितासम्म जिपिएस डिभाइस पुर्याए जसमार्फत् सुरुङ खरिद गर्नेहरुले अल चापोसम्म पुग्ने सटिक जानकारी पाए ।त्यसपछि अल चापो सुरुङमा गुड्नका लागि विशेष रुपमा बनाइएको एउटा मोटरसाइकलमा सवार भएर जेलबाट भागे ।अदालतको दस्तावेजका अनुसार अल चापोलाई अमेरिकालाई सुम्पिनु अघि एमा कोरोनेल कथित रुपमा सन् २०१७ मा जनवरीमा पनि आफ्ना श्रीमान्लाई जेलबाट भगाउन योजना बनाउन समावेश थिइन् ।एमाको तर्फबाट अहिलेसम्म यी आरोपमाथि कुनै प्रकारको टिप्पणी गरिएको छैन ।अल चापोप्रति इमान्दारःएमा कोरोनेलसँग मेक्सिको र अमेरिका दुबै देशको नागरिकता छ र उनी अल चापोमार्फत् जन्मिएका जुम्ल्याहा बच्चाकी आमा पनि हुन् ।न्यूयोर्कमा आफ्ना श्रीमानविरुद्ध चलेको सुनुवाईको क्रममा उनी लगभग प्रत्येक दिन उपस्थित भइन् ।यतिबेला एमाले हत्या र बलात्कारका डरलाग्दो वृत्तान्त सुनिन् । अल चापोले आफ्ना अन्य प्रेमिकाको पनि जासुसी गराउने गरेको बारे पनि उनले सुनुवाईको क्रममा थाहा पाइन् ।यो सुनुवाई समाप्त भएपछि अल चापोप्रति इमान्दार रहँदै उनले भनिन्, ‘म आफ्ना श्रीमानलाई त्यो रुपमा चिन्दिनँ जसमा उनीहरुले देखाउने कोसिस गरिरहेका छन् । म उनलाई ती व्यक्तिको रुपमा चिन्दछु जसले मलाई भेटेका थिए र जोसँग मेरो विवाह भएको थियो ।’अल चापो गूसम्यान मेक्सिकोको उत्तरी–पश्चिमी इलाकामा रहेको सिनालोआ प्रान्तको एउटा असाध्यै गरिब परिवारबाट आएका थिए ।तर उनको संगठित आपराधिक कारोबार यतिसम्म बढेको थियो कि सन् २००९ मा संसारका सर्वाधिक धनाढ्यको सूचीमा उनी १ अर्ब अमेरिकी डलर सम्पत्तिसहित ७०१ स्थानमा पुगेका थिए । 