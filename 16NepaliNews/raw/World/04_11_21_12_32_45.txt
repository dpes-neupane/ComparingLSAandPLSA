दक्षिण अफ्रिकामा एउटी आमाले आफ्नो बच्चालाई जलिरहेको घरको माथिबाट तल फ्याँकेकी छिन् । उनको घरमा लुटेराले आगो लगाइदिएपछि उनले छोरीको ज्यान बचाउन यसो गरेकी हुन् ।नालेडी मान्योनीले आफ्नी छोरीलाई घरको पहिलो तलाबाट छिमेकीको हातमा पर्ने गरी फ्याँकेकी छिन् ।दक्षिण अफ्रिकाका पूर्व राष्ट्रपति जाकोब जुमालाई अघिल्लो हप्ता जेलमा राखेदेखि नै त्यहाँ हिंसा र लुटपाटका घटना मच्चिएका छन् ।पसललगायत विभिन्न व्यवसायमा हिंसा र लुटपाट र आगजनीका घटनाका कारण हालसम्म ७२ जनाको मृत्यु भइसकेको छ  ।मानयोनीलगायत अन्य मानिसहरु उक्त भवनमा फसेका थिए । उक्त भवनमा भुइँतलाबाट आगो फैलिएको थियो ।मानयोनीले आफ्नी छोरीलाई छिमेकीको हातमा फ्याँकिरहेको भिडियो सोसल मिडियामा सार्वजनिक भएको छ ।‘म असाध्यै आत्तिएकी थिएँ, साँच्चै नै । तर बाटोमा मानिसहरु थिए,’ उनले बीबीसीलाई भनिन् ।‘मानिसहरुले चिच्याउँदै भनिरहेका थिए, ‘उसलाई फ्याँक, फ्याँक’ । म त्यतिबेला जति आत्तिरहेकी थिएँ, मैले मेरी छोरी जिम्मा लगाउनका लागि जोसुकैलाई पनि विश्वास गरिरहेकी थिएँ । म भएको ठाउँ बलिरहेको थियो र त्यहाँ जताततै धुँवा थियो ।’उनकी छोरीलाई केही पनि भएन र उनीहरुको पछि भेट भयो ।मायोनीले रोयटर्ससँगको कुराकानीमा भनिन्, ‘छोरीलाई फ्याँकेपछि, मैले बेस्सरी टाउको समातेँ तर उहाँहरुले उसलाई समात्नुभयो ।’‘उसलाई सुरक्षित राख्नु नै मेरो एउटै उद्देश्य थियो । मैले उसलाई छोडेर भाग्न पनि सकिनँ ।’