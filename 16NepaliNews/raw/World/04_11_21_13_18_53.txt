 सत्ताबाट नियमित प्रक्रियाअन्तर्गत हट्न सात दिनमात्रै बाँकी छँदा अमेरिकाका राष्ट्रपति डोनाल्ड ट्रम्पमाथि लागेको महाभियोगको प्रस्ताव अमेरिकाको प्रतिनिधिसभाले पारित गरेको छ ।केहीदिनअघि राजधानीमा नवनिर्वाचित राष्ट्रपतिको विजय घोषणाको औपचारिक तयारी भइरहेको बेला राजधानीमा विद्रोह भड्काएको आरोपमा उनीमाथि महाभियोग लागेको हो । उनीविरुद्धको महाभियोगको प्रस्ताव अमेरिकाको प्रतिनिधिसभा (हाउस अफ रिप्रेजेन्टेटिभ्स) ले पारित गरेको छ । ‘वासिंगटनस्थित क्यापिटल बिल्डिङमा भएको आक्रमणको सन्दर्भमा ट्रम्पको कार्य र भनाइले विद्रोहीहरुलाई उक्साएको’ आरोपसहितको ट्रम्प विरुद्धको महाभियोगको प्रस्तावलाई हिजो बुधबार दिउँसो १९७ का विरुद्ध २३२ भोटले पारित गरिएको छ ।हामीलाई थाहा छ, अमेरिकाका राष्ट्रपतिले यो दंगाफसाद र हाम्रो राष्ट्रविरुद्धको सशस्त्र विद्रोहलाई उक्साएका छन्,’ अमेरिकाको सभामुख नान्सी पेलोसीले भोटपूर्व भएको बहसको क्रममा भनेकी थिइन् ।उनले राष्ट्रपति ट्रम्पलाई औंल्याउँदै थप भनेकी थिइन्, ‘ऊ जानैपर्छ । उनी सुस्पष्ट छन् र हामीले माया गर्ने राष्ट्रका विरुद्ध उनले खतरा पैदा गरेका छन् ।’ डेमोक्र्याट्सहरुले अमेरिकाको प्रतिनिधि सभामा ट्रम्पले उच्च खालको अपराध गरेको तथा जानाजान अमेरिकाको सरकारकाविरुद्ध हिंसा भड्काएको आरोप लगाउँदै आएका छन् ।ट्रम्पविरुद्धको महाभियोगको यो प्रस्तावका पक्षमा डेमोक्र्याट्सका तर्फबाट २२२ र स्वयं ट्रम्पको पार्टी रिपब्लिकनको तर्फबाट पनि १० भोट खसेको थियो । ट्रम्पका सत्तारुढ रिपब्लिकन पार्टीका जोन काट्को, लिज चेनेइ, आदम किनजिङ्गर, फ्रेड उप्टोन, जाइमे हेरेरा बेउटलर, डान न्युहाउस, एन्थोनी गोन्जालेज, पिटर मेइजिर, टोम राइस र डेभिड भेलाडाओले ट्रम्पविरुद्धको महाभियोगको प्रस्तावको पक्षमा भोट हालेका थिए । यसले सन् २०२०को राष्ट्रपतीय चुनावको नतिजा उल्टाउन खोज्ने सत्तारुढ अमेरिकी राष्ट्रपतिको कोशिशका विरुद्ध द्विपक्षीय प्रतिरोध सिर्जना गरिदिएको छ ।राष्ट्रपतीय चुनावमा डेमोक्रेटिक उम्मेदवार बाइडेन विजयी भएको औपचारिक घोषणा हुने तरखर भइरहेकै बेला गत जनवरी ६ का दिन वासिंगटनस्थित क्यापिटल विल्डिङमा ट्रम्प समर्थकहरुले सशस्त्र धावा बोलेका थिए । त्यसक्रममा पाँच जनाको मृत्यु भएको थियो भने उक्त घटनाले सारा विश्वलाई स्तब्ध तुल्याएको थियो । तर पछि स्थिति नियन्त्रणमा लिएर अमेरिकाको कंग्रेसले वाइडेन विजयी भएको औपचारिक घोषणा गरेको थियो । सोही कारण नै सत्ताबाट औपचारिक रुपमा विदा हुन केही दिन मात्रै बाँकी छँदा पनि डोनाल्ड ट्रम्पका विरुद्ध महाभियोग लगाउनुपर्ने माग तीब्र रुपमा उठेको थियो र सोहीअनुसार डेमोक्रेटिक पार्टीले उनीविरुद्ध महाभियोगको प्रस्तावलाई अघि बढाएको थियो ।ट्रम्पविरुद्धको महाभियोग प्रस्तावमा जनवरी ६ भन्दा महिनौं अगाडिदेखि नै ट्रम्पले चुनावमा धाँधली भएको र त्यसको नतिजालाई स्वीकार्न नहुने भन्दै समर्थकहरुलाई भड्काएको आरोप लगाइएको छ ।प्रस्तावमा ट्रम्पले सचेत रुपमा नै ‘तिमीहरुले प्रतिरोध गरेनौं भने तिमीहरुसँग मुलुक रहनेछैन’ भनेर वक्तव्यवाजी गरेको र समर्थकहरुलाई उक्साएको परिणामस्वरुप राजधानीमा कानूनविरोधी कार्य भएको उल्लेख गरिएको छ ।यो घटनापछि डोनाल्ड ट्रम्पले अमेरिकाको इतिहासमा एउटा नयाँ रेकर्ड कायम गरेका छन् । त्यो हो– दुई पटक महाभियोग लागेका पहिलो अमेरिकी राष्ट्रपति ।ट्रम्पविरुद्ध प्रतिनिधि सभाले पास गरेको यो महाभियोगको प्रस्ताव अब सिनेटमा पठाइनेछ । तर यसमाथिको कारवाही कसरी र कहिले अगाडि बढाइनेछ भन्ने कुरा अझै प्रष्ट भइसकेको छैन । कम्तिमा यो प्रक्रिया जोन बाइडेनले जनवरी २० मा सत्ता सम्हाल्नुअघि शुरु हुनेछैन ।तर अब डोनाल्ड ट्रम्पको राजनीतिक भविष्य सिनेटको हातमा पुगेको छ । उनको कार्यकाल सकिएपछि पनि उनीविरुद्ध  सिनेटमा ट्रायल चल्नेछ, जसले उनी दोषी हुन् वा होइनन् भन्ने कुराको टुंगो लगाउने छ ।यतिखेर ट्रम्पको हालत दाँत नंग्रा फुकालिएको बाघ जस्तै बनेको छ । कदाचित उनीविरुद्धको महाभियोगको प्रस्ताव सिनेटले पनि पास गरेमा उनको राजनीतिक भविष्यमाथि पूर्णविराम लाग्ने निश्चित छ ।अलजजिरामा प्रकाशित रिपोर्टहरुका आधारमासम्बन्धितट्रम्पविरुद्धको महाभियोगमाथि तल्लो सदनमा बहस जारी  #डोनाल्ड ट्रम्प