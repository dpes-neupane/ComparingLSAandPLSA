सन् १९५० यता फ्रेन्च क्याथोलिक धर्मगुरु, डिकन र अन्य पादरीहरुले करिब २ लाख १६ हजार बालबालिकामाथि यौन दुर्व्यवहार गरेको एक स्वतन्त्र अध्ययनले पत्ता लगाएको छ । ती घटनाहरूलाई ‘शून्यताको घुम्टो’ भित्र लुकाइएको २५ सय पृष्ठ लामो अध्ययनले आरोप लगाएको छ ।मंगलबार सार्वजनिक गरिएको रिपोर्टले रोमन क्याथोलिक चर्च थप दबाबमा परेको छ । विश्वभरबाट चर्चका विभिन्न यौनकाण्डहरु बाहिर आइरहेका छन्, जसमा विशेष गरेर बालबालिकाहरु संलग्न रहेका छन् । जाँचबुझ आयोगका प्रमुख जिन र्माक साउभेले फ्रान्समा यौन दुर्व्यवहार ‘प्रणालीगत’ रहेको र यसमा करिब ३ हजार धर्मगुरु र पादरी संलग्न रहेको बताए ।पीडितमध्ये ८० प्रतिशत बालकहरू रहेको पनि उनले खुलाए । उक्त रिपोर्टलाई सार्वजनिक गर्दै उनले चर्चले पीडितलाई भन्दा आफूलाई बचाउन ‘क्रूर’ उदासीनता देखाएको पनि आरोप लगाए । चर्चले त्यस्ता घटना रोक्न आवश्यक कदम चाल्न असफल रह्यो भने त्यस्ता घटनामा आँखा चिम्लनुका साथै जानाजान बालबालिकाहरुलाई पीडकको सम्पर्कमा पुर्याएको उनले बताए ।‘यसको परिणाम निकै गम्भीर देखिएको छ,’ साउभेले भने, ‘यौन दुर्व्यवहारमा परेका करिब ६० प्रतिशत पुरुष र महिलाले आफ्नो मानसिक र यौन जीवनमा जटिल समस्या ब्यहोरिरहेका छन् ।’ पोप फ्रान्सिसले पीडितहरु बाहिर आएकोमा धन्यवाद व्यक्त गरेका छन् । भ्याटिकनले एक वक्तव्य जारी गदै यसको मोचनको बाटोमा अघि बढ्ने बताएको छ । -अलजजिरा#child rape