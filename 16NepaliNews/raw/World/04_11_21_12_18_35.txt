 ९/११ हमलाबारे एफबीआईको केही गोप्य दस्तावेज सार्वजनिक भएपछि साउदी अरबले उक्त हमलामा साउदी अरबको कुनै भूमिका नभएको दस्तावेजले पुष्टि गर्ने बताएको छ ।साउदी अरबका विदेशमन्त्री फैसल बिन फरहानले साउदी अरबले पहिल्यैदेखि ११ सेप्टेम्बरसँग सम्बन्धित सबै दस्तावेज सार्वजनिक गर्नुपर्ने बताउँदै आएको थियो ।अस्ट्रियाका विदेशमन्त्रीसँग एक पत्रकार सम्मेलनका क्रममा उनले भने, ‘हामी एक दशकभन्दा पनि बढी समयदेखि त्यो पीडादायी दिनसँग सम्बन्धित सबै दस्तावेज सार्वजनिक गर्न माग गरिरहेका छौं । हामी पूर्ण विश्वाससहित यो भन्छौं कि दस्तावेजको कुनै पनि डाटाले उक्त घटनामा साउदी अरबको कुनै पनि रुपमा संलग्नता भएको कुरा पुष्टि गर्दैन । ’‘आतंकवाद अहिले पनि विश्वव्यापी सुरक्षाका लागि खतरा’प्रिन्स फैसलले साउदी अरब त्यससँग सम्बन्धित अतिरिक्त दस्तावेज पनि सार्वजनिक गर्ने कुराको समर्थन गर्ने बताए ।उनले भने, ‘हामी एक दशकदेखि आतंकवादविरुद्ध विश्वव्यापी लडाईंका मुख्य साझेदार हौं र हामी यो जारी राख्नेछौं । यी दस्तावेज जारी हुँदा कुनै पनि प्रकारको असर पर्दैन ।’साउदी अरबका विदेशमन्त्रीले उग्रवाद र आतंकवाद अहिले पनि विश्वव्यापी सुरक्षाका लागि खतरा भएको बताए ।९/११ का हमलाकर्ता र साउदी अरबबीच कथित संलग्नताको विषयमा एफबीआईले आइतबार गोप्य दस्तावेज जारी गरेको थियो ।आशिंक रुपमा सेन्सर गरिएका यी दस्तावेजमा अमेरिकाविरुद्ध षड्यन्त्रमा साउदी अरब सरकारले समर्थन गरेको कुनै प्रमाण भेटिएन । 