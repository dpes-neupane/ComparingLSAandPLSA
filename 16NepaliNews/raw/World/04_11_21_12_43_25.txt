अमेरिकी राष्ट्रपति जोड बाइडेनले कोरोनाको उद्गमस्थलबारे तीव्र छानविन गरेर ९० दिनभित्र रिपोर्ट पेशगर्न गुप्तचर निकायहरुलाई निर्देशन दिएका छन् । यसअघि चीनको उहान इन्स्टिच्युट अफ भिरोलोजीमा कार्यरत धेरै अनुसन्धानकर्ताहरु नोभेम्बर २०१९ मा बिरामी भएको तथ्य अमेरिकी गुप्तचरहरूले फेला पारेको थियो । त्यसयता, भाइरसको उद्‍गमबारे अझै गहिरोसँग अध्ययन गर्नका लागि बाइडेन प्रशासनमाथि जनदबाब परिरहेको छ ।यो भाइरस जनावरबाट फैलियो वा प्रयोगशालाबाट भन्ने विषयमा पनि स्पष्ट जाँच गर्न उनले गुप्तचर निकायहरूलाई निर्देशन दिएका छन् ।बाइडेनले यस छानवीनमा सहयोग गर्न अन्तर्राष्ट्रिय समुदायसँग अपिल गरेका छन् । ‘अमेरिकाले विश्वभरका ती देशहरुसँग सहयोग जारी राख्नेछ, जसले भाइरसको छानविन सही ढंगले गर्न चाहेका छन् । यसबाट चीनमाथि पारदर्शी हुन र अन्तर्राष्ट्रिय जाँचमा सहभागी हुनका लागि दबाब पर्नेछ ।’यसअघि अमेरिकाका संक्रामक रोग विशेषज्ञ डाक्टर एन्थोनी फाउचीले विश्व स्वास्थ संगठन (डब्ल्युएचओ) सँग कोरोनाको उत्पतिबारे छानविन अघि बढाउन माग गरेका थिए ।डाक्टर फाउचीले भाइरसका बारेमा अहिलेसम्म शतप्रतिशत थाहा नभएका कारण जाँच जरुरी रहेको बताएका थिए । कोभिड रेस्पोन्सका लागि ह्वाइट हाउसका वरिष्ठ सल्लाहकार एन्डी स्लाविटले वास्तविकता बाहिर ल्याउनका लागि डब्ल्युएचओको सहयोग आवश्यक रहेको बताएका थिए ।