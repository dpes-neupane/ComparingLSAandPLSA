हाल कोरोनाभाइरसको प्रकोप पूरा दुनियाँभर फैलिएको छ । सामान्य मानिसको जीवनमा कोभिडको महामारीले निकै असर पारेको छ । आर्थिक समस्या, स्वास्थ्यसम्बन्धी समस्या र अन्य समस्याबाट मानिसहरु गुज्रिरहेको अवस्था छ । यस कारणले गर्दा मानिसहरुको दिनचर्यामा समेत परिवर्तन आएको छ । समस्या नै समस्याको बीचमा स्वास्थ्यकर्मीहरुले काम गरिरहेका छन् ।आफन्त, साथीभाइ र परिवारभन्दा टाढा रहेर जीवनको बाजी लगाई स्वास्थ्यकर्मीहरुले काम गरिरहेको अवस्था छ । स्वास्थ्यकर्मीहरूले निरन्तर तनावको स्थितिमा काम गर्नुपर्ने अवस्थाको सिर्जना भएको छ । यसरी तनावको स्थितिमा काम गरिरहँदा समेत स्वास्थ्यकर्मीहरूमाथि निरन्तर आक्रमण हुने क्रम जारी छ ।  स्वास्थ्यकर्मीलाई भगवानको रुप मान्ने गरिन्छ । कसैको ज्यान बचाउने मानिसलाई भगवान भन्दा पनि सायद फरक नपर्ला । तर, अचेल यस पेशामा संलग्न व्यक्तिहरूमाथि निरन्तर आक्रमण हुने क्रम जारी छ । राजनीतिक शक्तिको आडमा होस् वा रीसको आवेगमा स्वास्थ्यकर्मीहरूमाथि आक्रमण हुने क्रम निरन्तर उकालो लाग्दैछ ।हालसालै देशका विभिन्न भागमा बिरामीहरू र तिनका नातेदारहरूले  स्वास्थ्यकर्मीहरूलाई कुटपिट गरेका घटना मिडियामा हेडलाइन बनिरहेका छ । यस्ता घटना नेपालमा मात्र नभएर अमेरिका, प्यालेस्टाइन, श्रीलंका, र अन्य धेरै देशहरूमा समेत रेकर्ड गरिएको छ । मृत्युको मुखमा पुगेको व्यक्ति होस् वा सामान्य बिरामी भएको व्यक्ति होस्, स्वास्थ्यकर्मीहरुको काम सबैलाई स्वस्थ्य पार्ने नै हो । ती व्यक्तिहरुलाई सामान्य अवस्थामा फर्काउन स्वास्थ्यकर्मीहरुले अथक प्रयास गर्ने गर्छन् । यदि कुनै स्वास्थ्यकर्मीको लापरवाहीले कोही कसैको मृत्यु भइहालेको खण्डमा समेत स्वास्थ्यकर्मीलाई कानूनले कारवाही गर्छ । कानूनको विपरीत गई आफैं सर्वेसर्वा भन्ने भाव राखी स्वास्थ्यकर्मीमाथि आक्रमण गर्नु हुँदैन ।थोरै घटनामा मात्रामा स्वास्थ्यकर्मीको लापरवाहीको कारणले ज्यान जाने गर्छ । त्यसका बाबजुद पनि स्वास्थ्यकर्मीका कारणले गर्दा नै ज्यान गएको भन्ने दोषारोपण लगाई स्वास्थ्यकर्मीमाथि आक्रमण हुने गर्छ । स्वास्थ्यकर्मीको अथक प्रयासपछि पनि कयौं बिरामीको मृत्यु हुने गर्छ भन्ने कुरालाई विचार नगरी प्रतिशोधको भावनासहित स्वास्थ्यकर्मीमाथि आक्रमण हुने गरेका छन् ।स्वास्थ्य विज्ञान जर्नल, २०१४ को लेखमा नेपालमा स्वास्थ्यकर्मीहरू विरुद्ध हुने हिंसाले नेपाली डाक्टर र नर्सहरू रोजगारीका लागि देश छोड्नुको मुख्य कारणका रूपमा उल्लेख गरेको छ ।नेपाल मेडिकल काउन्सिलले प्रयोग गरेको अपूर्ण डाटाअनुसार २००७ र २०१२ बीचमा चिकित्सा पेसा गर्नेहरू विरुद्ध हिंसा र उत्पीडनका ६१ घटनाहरू रेकर्ड गरिएको थियो । त्यसमध्ये एकजना अपराधीलाई पनि दण्डित नगरिएको रिपोर्टमा दाबी गरिएको छ । नेपाल चिकित्सक संघले तयार पारेको तथ्यांक अनुसार २०७० देखि २०७७ साल चैतसम्म ३४ घटनामा स्वास्थ्यकर्मीमाथि हातपात र अस्पताल तोडफोड भएका रहेछन् ।हालसालै पनि स्वास्थ्यकर्मीहरूलाई हिंसा गरेको थुप्रै समाचारहरु आएका छन् । बिरामीको उपचारका क्रममा मृत्यु भइसके पश्चात बिरामीका आफन्तले आक्रमण गर्ने गरेका हुन् । कैयौं स्वास्थ्यकर्मीहरु आक्रमणबाट घाइते भएका छन् । स्वास्थ्यकर्मीमाथि आक्रमण हुने प्रक्रिया बढ्दो रुपमा रहेको छ ।नेपाल चिकित्सक संघले चिकित्सकमाथि हुने आक्रमणमा बारम्बार विज्ञप्ति जारी गर्ने गरेको छ । नेपाल चिकित्सक संघले डाक्टर र स्वास्थ्यकर्मीमाथि हातपात गर्नेलाई कडा कारवाहीको माग गरेको छ । आक्रमणको संख्या दिनानुदिन बढिराख्ने र दोषीलाई कारवाही नभएको कुराले स्वास्थ्यकर्मीको सुरक्षाको निमित्त सरकारले उचित ध्यान नपुर्याएको हो कि भन्ने कुराको समेत भान हुने गर्दछ ।राष्ट्र बन्ने कुरा केवल भौतिक विकासमा आधारित हुँदैन । विकासको निमित्त जनताको सोच र व्यवहारमा समेत परिवर्तन हुन जरूरी छ । स्वास्थ्यकर्मी माथि हुने हिंसाले देशले जति नै विकास गरेपनि जनताको स्थिति उही नै रहेको देखाउँछ ।स्वास्थ्यकर्मीहरू विरुद्ध हुने हिंसाले स्वास्थ्यकर्मीलाई मात्र नभएर समग्रमा पूरा समाजलाई हानी पु¥याउँछ । स्वास्थ्यकर्मीहरू जोखिममा परेका कारण यसले स्वास्थ्य सेवामा काम गर्नेको मनोबल समेत गिराउँछ । पेशाप्रतिको सम्मान र मनोबल उच्च भएमा मात्र जो कोहीले काम गर्न सक्छन् । यी दुवै कुरामा कमी आएमा कुनै पेशामा आवद्ध व्यक्तिहरुले काम गर्न नसक्ने कुरा स्पष्ट छ ।  स्वास्थ्यकर्मीहरूमाथि पटक–पटक आक्रमण हुने क्रम भने श्रृंखलावद्ध रुपमा बढ्दो छ । स्वास्थ्यकर्मीहरू विरुद्ध हुने हिंसाको विरोधमा दोषीलाई कारवाही गर्न स्वास्थ्यकर्मीहरुले मागसमेत राख्ने गरेका छन् । दोषीलाई कारबाही गर्ने र उनीहरूको सुरक्षाको ग्यारेन्टी गर्ने कुरालाई पनि अघि सारेको पाइन्छ । निरन्तर मिहिनेत र लगनशीलताले भइने स्वास्थ्य कर्मी सामान्य पेशाहरु भन्दा महत्वपूर्ण पेशा हो । तर, स्वास्थ्यकर्मीहरू विरुद्ध बढ्दो हिंसाको घटनाले यस पेशामा अरुचि समेत बढ्दै गएको छ ।स्वास्थ्य सेवाको सुधार निमित्तसमेत स्वास्थ्यकर्मीमाथि हुने आक्रमणलाई रोक्नुपर्छ । सरकार र त्यस अन्तर्गतका निकायले समेत त्यसलाई रोक्न प्रभावकारी कदम चाल्नुपर्छ । यस समयमा सरकारले स्वास्थ्य क्षेत्रमा हिंसा समाधान गर्न अझ प्रभावकारी स्वास्थ्य नीति निर्माण गर्न जरुरी छ ।हामीले स्वास्थ्यकर्मीहरूका लागि हिंसामुक्त कार्यस्थल बनाउन आवश्यक  छ । अस्पताल र स्वास्थ्य केन्द्रहरुमा हुने आक्रमण रोक्नका लागि नीतिहरूको निर्माण गरिनुपर्छ । यसका साथै पर्याप्त सुरक्षासमेत प्रदान गरिनुपर्छ । आक्रमण गर्ने जोकोहीलाई कानुनी कारवाही गर्नुपर्छ । स्वास्थ्यकर्मीहरू विरुद्ध हुने हिंसाको मामिलामा रोक्न सबै कुराको परिपूर्ति गर्नुपर्छ ।आफू संलग्न पेशामा सुरक्षा पाउनु व्यक्तिको हकसमेत हो । स्वास्थ्यकर्मीको सुरक्षाको निमित्त नेपाल सरकारले विभिन्न ऐन कानूनको निर्माण गरेको छ । स्वास्थ्यकर्मीको सुरक्षाका लागि स्वास्थ्यकर्मी तथा स्वास्थ्य संस्थाको सुरक्षा सम्बन्धी ऐन, २०६६ छ । उक्त ऐनमा स्वास्थ्यकर्मी अथवा स्वास्थ्य संस्थामा हातपात, तालाबन्दी तथा तोडफोड जस्ता कार्य गर्न नहुने भनी स्पष्ट रुपमा उल्लेख गरिएको छ ।यदि त्यस्तो भएको खण्डमा स्वास्थ्यकर्मीले सुरक्षा माग गर्न सक्ने व्यवस्थासमेत गरिएको छ । त्यस्तै गरेर स्वास्थ्यकर्मीको सुरक्षाको लागि स्वास्थ्यकर्मी तथा स्वास्थ्य संस्थाको सुरक्षासम्बन्धी नियमावली, २०६९ छ । यस नियमावलीमा समेत स्वास्थ्यकर्मी तथा स्वास्थ्य संस्थाको सुरक्षा सम्बन्धमा अन्य आवश्यक काम गर्ने बारे उल्लेख  छ ।स्वास्थ्यकर्मीको सुरक्षाको निमित्त  कानुनहरूको निर्माण भएता पनि सो कानूनको पालना हुन सकेको छैन । स्वास्थ्यकर्मीका निमित्त आवश्यक कानूनको निर्माण गरेर कायम भएको कानूनको समेत पालना हुनुपर्दछ । स्वास्थ्यकर्मी माथि हुने आक्रमणमा संलग्न व्यक्तिहरुलाई कारवाही नहुनु समेत पीडादायी कुरा हो । हाल कायम रहेका कानून र ऐनको पालना र आवश्यक परिमार्जनका साथ स्वास्थ्य सेवामा खटिएका व्यक्तिहरुको रक्षा गरिनुपर्दछ । यसै सन्दर्भमा सरकारले हालै स्वास्थ्य सुरक्षासम्बन्धी अध्यादेश जारी गरेको छ, त्यसको कार्यान्वयन जरुरी छ ।हाल स्वास्थ्यकर्मीको सुरक्षाको कुरा गम्भीर विषय भएर उठान भएको छ । हामी आफ्नो परिवारसँग सुरक्षितरुपमा घरमा बसिरहेका हुन्छौं । ज्यानको बाजी लगाई हामीलाई स्वास्थ्य सेवा प्रदान गर्ने स्वास्थ्यकर्मीहरुको हामीहरुले मनोबल उच्च राख्नुपर्छ । यसमा नेपाल सरकारले ध्यान दिनुपर्ने देखिन्छ ।कोभिड– १९ को महामारीमा सरकारले स्वास्थ्यकर्मीलाई थप हौसला प्रदान गर्नुपर्छ । स्वास्थ्य सेवामा खटिएका व्यक्तिको पारिश्रमिक शुल्कमा समेत वृद्धि गरिनुपर्छ । त्यतिमात्र नभई स्वास्थ्यकर्मीलाई जुनसुकै बेला आक्रमण गर्नेलाई कडा भन्दा कडा कारबाही समेत गरिनुपर्छ ।#health worker