 काठमाडौं । शारीरिक विकास एउटा चरणमा पुगेपछि महिलामा रजस्वला सुरु हुन्छ । यसलाई ‘महिनावारी’ पनि भनिन्छ । साधारणतया किशोरी अवस्थामा पुगेपछि महिलामा महिनावारी सुरु हुन्छ । महिनावारी सुरु हुनुलाई महिला शारीरिक रुपमा परिपक्व भएको प्राकृतिक संकेतका रुपमा पनि बुझिन्छ ।गर्भाशयले बनाएको रगतको तह योनीमार्ग हुँदै शरीरबाट बाहिर निस्कन्छ । यो प्रक्रिया सामान्यतया २८ दिनको अन्तरमा चलिरहन्छ । तर यो नियमित नै हुन्छ भन्ने होइन । पहिलो पटक महिनावारी भइसकेपछि कतिपयमा यो चक्र अनियमित पनि हुन सक्छ ।नियमित समयमा महिनावारी हुनुलाई नियमित महिनावारी भन्ने गरिन्छ । नियमित महिनावारी भन्नाले प्रत्येक २८ दिनमै हुनुपर्छ भन्ने होइन । कसैमा महिनावारीको अन्तराल २८ दिनभन्दा कम पनि हुन सक्छ भने कसैमा त्योभन्दा बढी पनि हुन सक्छ । महिनावारीको अन्तराल समान रुपमा भइरहन्छ भने त्यसलाई नियमित महिनावारी भनिन्छ ।३ देखि ५ हप्ताको अन्तरालमा महिनावारी हुनुलाई सामान्य मानिन्छ । तर, औसत महिलाहरुमा ४ हप्ताको अन्तरालमा यो चक्र पूरा हुने भएकाले यसलाई ‘महिनावारी’ भनिएको हो । यदि ५ हप्ताभन्दा पनि बढी समयको अन्तरालमा महिनावारी भयो भने त्यसलाई ढिलो वा अनियमित भनिन्छ । त्यसैगरी कहिले धेरै छिटो र कहिले धेरै ढिलो रजस्वला हुनुलाई पनि अनियमित महिनावारी भनिन्छ ।कतिपयमा महिनावारी बन्द भइसकेपछि पनि अनियमित रुपमा रगत बग्ने गर्दछ । तर त्यसलाई महिनावारी भन्न नमिल्ने डा. कृतिपाल सुवेदी बताउँछन् । योनीमार्गको सतह पातलो भइ रक्तकोषिका फुटेर रगत जानुलाई चिकित्सकीय भाषामा ‘भजाइनल एट्रोफी’ भनिन्छ । पाठेघरको भित्रको सतह पातलो भएर रगत बग्नुलाई ‘एट्रोफिक इन्डोमेट्राइटिस’ भनिन्छ । पाठेघर र पाठेघरको मुखको क्यान्सर हुँदा यसरी रगत बग्न सक्ने डा. सुवेदी बताउँछन् ।महिनावारी हुन सुरु भएदेखि रजनोवृत्ति नहुन्जेल र रजनोवृत्ति भएपछि पनि कतिपय महिलाहरुको स्वास्थ्यमा विभिन्न किसिमका समस्या देखापर्ने उनी बताउँछन् ।महिनावारी किन गडबड हुन्छ भन्नेबारे धेरैले वास्ता गरेको पाइँदैन । तर जानकारीको अभावमा धेरैले पछि गएर ठुलो समस्या झेल्नु परेको पाइन्छ ।प्रस्तुत छ, परोपकार प्रसूति तथा स्त्रीरोग अस्पतालका डा. कृतिपाल सुवेदीका शब्दमा महिनावारी र यससँग सम्बन्धित सामान्य जानकारी–महिनावारी किन गडबड हुन्छ ?—किशोरीमा शारीरिक परिपक्वतामा ढिलो/छिटो हुँदा महिनावारीको चक्र प्रभावित हुन सक्छ । किशोरीको मेच्युरिटी नपुगेर पहिलो पटक महिनावारी भएपछिको एक÷ढेड वर्षसम्म पनि महिनावारी नहुने वा अनियमित हुन सक्छ ।—महिनावारी ढिलो÷छिटो हुँदा औषधि सेवन गरेमा महिनावारी झन् अनियमित हुन सक्छ । किनभने औषधि विक्री गर्ने सबैलाई हर्मन कसलाई कति दिने भन्ने थाहा हुँदैन ।—परिवार नियोजनको अस्थायी साधनका रुपमा औषधि सेवन गर्नेहरुले बीचमै छाड्दा पनि महिनावारी गडबड हुन्छ ।—परिवार नियोजनका साधनहरुको अनियमित प्रयोग र साइड इफेक्टले पनि महिनावारी अनियमित हुन्छ ।—गर्भपतन गराउँदा, सुत्केरी हुँदा र सालबाट उत्पन्न हुने ट्युमरहरुका कारण पनि महिनावारी अनियमित हुन्छ ।—यौन अंगमा संक्रमण वा प्रजनन् अंगमा ट्युमर पलाउँदा महिनावारी अनियमित  हुन सक्छ ।रजनोवृत्ति हुने क्रममा महिनावारी किन गडबड हुन्छ ?महिनावारी बन्द हुने क्रममा पनि यो अनियमित हुन्छ । नेपालमा महिलाहरुको महिनावारी कुन उमेरमा बन्द हुन्छ भनेर प्रभावकारी ढंगले अनुसन्धान भएको छैन । एउटा पुरानो अनुसन्धानले ४७ देखि ५० वर्षसम्मको उमेरमा महिनावारी बन्द हुन सक्ने देखाएको छ ।    —महिनावारी सुरु भएदेखि बन्द नहुँदासम्मको अवधि प्रजनन् अवधि हो । सुरुको महिनावारीलाई रजस्वला (मेनार्की) भनिन्छ भने अन्तिम वा बन्द हुने  महिनावारीलाई रजनोवृत्ति (मेनोपज) भनिन्छ ।— महिनावारी नियमित रुपमा हुँदै आएको महिलामा एकै पटकमा बन्द वा रजनोवृत्ति हुन पनि सक्छ ।—केही महिलामा रजनोवृत्ति हुनुभन्दा अघि अनियमित महिनावारी हुन्छ । जस्तै, एक–एक महिनामा भएको महिनावारी सरेर तीन–तीन महिनामा हुने, त्यसपछि पुनः सरेर सात–सात महिनामा हुने, अनि बल्ल महिनावारी बन्द हुन सक्छ ।—रजनोवृत्ति हुनु पूर्व महिनावारी हुँदा कहिले धेरै रगत बग्ने र कहिले कम रगत बग्ने पनि हुन्छ । त्यसपछि महिनावारी सुक्छ ।रजनोवृत्ति बन्द भएपछि यस्ता समस्या देखापर्न सक्छमहिनावारी बन्द हुनु भनेको अण्डासयले काम गर्न छाड्नु हो । त्यसैले यस्तो अवस्थामा निम्न समस्या देखा पर्न सक्छ ।—रजनोवृत्ति भएपछि मुटु ढुकढुक भएर डर लाग्ने पनि हुन्छ ।—एकैछिनमा जाडो भएजस्तो हुने, एकैछिनमा गर्मी भएकोजस्तो अनुभव हुन सक्छ— यौनाङ्ग सुखा हुने, पोल्ने, चिलाउने आदि अल्पकालीन समस्या पनि देखिन सक्छ ।—रजनोवृत्ति भएपछि दीर्घकालीन समस्याको रुपमा हड्डी खिइन थाल्छ । सामान्य तरिकाले ठोक्किँदा, लड्दा हड्डी फुट्ने, भाँचिने हुन्छ ।– रजनोवृत्ति भइसकेपछि यौन क्षमतामा ह्रास आउने, यौनाङ्ग सुखा हुने, पोल्ने, चिलाउने, चिटचिट हुने आदि समस्याका कारण केही महिला डिप्रेसनमा पुग्ने गरेको पनि पाइन्छ ।महिनावारी अनियमित हुनबाट बच्ने उपाय—महिनावारी धकेल्न वा रोक्नका लागि औषधि सेवन नगर्ने ।—चिकित्सकसँग सल्लाह गरेरमात्रै गर्भनिरोधक औषधि सेवन गर्ने ।—महिनावारी गडबड भएमा विशेषज्ञको सल्लाहविना कुनै हार्मोन वा औषधि सेवन नगर्ने ।  —नियमित रुपमा शारीरिक अभ्यास गर्ने ।—महिनावारी हुँदा पेट, कम्मर दुखेमा हटवाटर ब्यागले दुखेको भागमा सेक्ने । पेट दुखेर गाह्रो भएमा चिकित्सकको सल्लाह अनुसार औषधि सेवन गर्ने ।– सफा पानीले नियमित रुपमा यौनाङ्ग सफा गर्ने ।—महिनावारी हुँदा तरल पदार्थ बढी सेवन गर्ने र नियमित रुपमा आइरन, भिटामिन र पोषणयुक्त खानेकुरा सेवन गर्नुपर्छ ।#महिनावारी