चिकित्सक तथा स्वास्थ्यकर्मीलाई कोरोनाभाइरस विरुद्धको युद्धमा ‘फ्रन्ट लाइनका लडाकु’ मानिन्छ । देश–देश बीचको युद्धमा सेनाको जस्तो भूमिका हुन्छ, अदृष्य कोरोना भाइरसविरुद्धको युद्धमा चिकित्सक तथा स्वास्थ्यकर्मीको भूमिका त्यति नै महत्त्वपूर्ण मानिएको छ । बिरामीको स्वास्थ्य परीक्षण एवं उपचारका क्रममा कयौं चिकित्सक तथा स्वास्थ्यकर्मी आफै पनि कोरोनाबाट संक्रमित भएका छन् । विश्वमा कोरोना भाइरसविरुद्धको युद्धका क्रममा कयौं स्वास्थ्यकर्मी एवं चिकित्सकले ज्यान गुमाएका छन् । त्यसैले पनि विभिन्न मुलुकले चिकित्सक तथा स्वास्थ्यकर्मीलाई विशेष सुविधा तथा भत्ताको व्यवस्था गरेर कोरोनाविरुद्धको युद्धमा परिचालन गरेको पाइन्छ ।नेपालले पनि चिकित्सक एवं स्वास्थ्यकर्मीलाई जोखिम भत्ताको घोषणा गरेको छ । तर चितवनको भरतपुरस्थित कलेज अफ मेडिकल साइन्सेज (पुरानो मेडिकल कलेज) मा कोरोना संक्रमितको हेरचाह तथा उपचार खटिएका नर्सले जोखिम भत्ता त परै जाओस्, दुई महिनादेखि मासिक तलबसमेत नपाएको गुनासो गरेका छन् ।आइसोलेशनमा संक्रमितको उपचारमा दिनरात खटिने नर्सहरूलाई अस्पतालले बेवास्ता गरेको त्यहाँ कार्यरत एक नर्सले बताइन् । कोभिड र नन्–कोभिडको उपचारमा खटिने नर्सहरूले मासिक तलबसँगै जोखिम भत्ता र सुरक्षात्मक सामग्री ‘पीपीई’को माग गरे पनि अस्पताल प्रशासनबाट सुनुवाई नभएको उनले सुनाइन् ।६ महिना अघिदेखि प्रयोगमा ल्याएको पीपीई नै धोइपखाली गरेर पुनः प्रयोग गरी आइसोलेनमा रहेका संक्रमितको हेरचाह गर्न बाध्यको भएको सो अस्पतालका नर्सहरूको भनाइ छ । हालसम्म उक्त अस्पतालमा ३० जनाभन्दा बढी नर्सहरू कोरोना संक्रमित भइसकेका छन् ।अस्पतालले आइसोलेशन खटिने स्वास्थ्यकर्मीलाई व्यक्तिगत रुपमा पीपीईको व्यवस्थापन गर्न सकेको छैन । पुराना पीपीई लगाउँदा हातखुट्टामा चिलाउने, छालामा स–साना फोका निस्कने गरेको नर्सहरु बताउँछन् ।  जोखिम भत्ता र सुरक्षात्मक सामग्री पीपीईको माग गर्न जाँदा अस्पताल प्रशासनले ‘कोरोनाको बिमा’ गराइदिन्छु भनेर टार्न खोजेको उनीहरुको गुनासो छ । तर कोरोनाभाइरस संक्रमण नेपालमा फैलिएको ६ महिनाभन्दा बढी भइसकेको अवस्थामा प्रायः सबै नर्सले व्यक्तिगत रुपमा बिमा गरिसकेका छन् ।अस्पतालमा कार्यरत नर्सहरूले जोखिम भत्ता र पीपीईको व्यवस्था गरिदिन आइतबार माग गरे पनि प्रशासनले चार÷पाँच दिनपछि छलफल गरेर अगाडि बढ्ने आश्वासन दिएको एक नर्सले रातोपाटीलाई बताइन् । तर चार÷पाँच दिन बित्दा पनि मागको कुनै सुनुवाइ हुन नसकेको उनको भनाइ छ । राजधानीमै पनि जोखिम भत्ता नपाएकाे गुनासाे नर्सहरुबाट आउने गरेको छ ।नेपालमा कोरोनाभाइरसको बिरामी बढ्न थालेसँगै स्वास्थ्यकर्मीमा पनि संक्रमण दर बढ्न थालेको छ । निजी तथा सरकारी अस्पतालहरूले कोभिड तथा नन्–कोभिड बिरामीको उपचारमा संलग्न स्वास्थ्यकर्मीलाई गुणस्तरीय सुरक्षात्मक सामग्री ‘पीपीई’ उपलब्ध नगराएको कारण झन् जोखिम बढ्दै गएको सरोकारवालाहरु बताउँछन् ।कोरोना संक्रमितको उपचारमा संलग्न चिकित्सक तथा नर्सलाई  पीपीई तथा जोखिम भत्ताको व्यवस्थापन समयमै गर्न नसक्दा स्वास्थ्यकर्मीको मनोबल घट्दै जाने चेतावनीसमेत जनस्वास्थ्यविद्हरूले बेलाबेलामा दिइरहेका छन् ।अस्पतालमा नन्–कोभिड बिरामी भनेर उपचार गर्न आए पनि तीमध्ये परीक्षणका क्रममा दिनमा ३/४ जना कोरोना संक्रमित फेला पर्ने गर्छन् । नन्–कोभिड बिरामी भनेर पीपीई नलगाइकन उपचारमा संलग्न हुँदा झन् जोखिम बढेको नर्सहरूको भनाइ छ ।नन्–कोभिड भनेर उपचार गर्न आएका बिरामीको स्वाब रिपोर्ट चार/पाँच दिन पछि आउने र कतिपय संक्रमितसमेत हुने गरेका कारण उक्त अवधिमा स्वास्थ्यकर्मी तथा नर्सहरू घरमा जाने–आउने गर्दा परिवार तथा समुदायका मानिस झन् जोखिम बढ्ने गरेको उनीहरु बताउँछन् ।टेकुस्थित शुक्रराज ट्रपिकल तथा सरुवा रोग अस्पतालका डाक्टर अनुप बास्तोलाका अनुसार मापदण्ड पुरा नगरिकन निर्माण गरिएको पीपीई पुनः प्रयोगमा ल्याएमा समस्या तथा जोखिम बढ्न सक्छ । पछिल्लो समय नेपालमै उत्पादन गरिएको पीपीईलाई विभिन्न अस्पतालले धोएर पुनः प्रयोग गर्दै आएका छन् । धोइपखाली गरेर पुनः प्रयोगमा ल्याइएका पीपीई लगाउँदा स्वास्थ्यकर्मीहरूले छाला सम्वन्धी विभिन्न समस्या भोग्नुका साथै संक्रमणको जोखिममा परेको सुनाउँदै आएका छन् ।हालसम्म विश्व स्वास्थ्य संगठनले होममेड पीपीईको बारेका केही भनेको छैन । पछिल्लो समय पीपीईको सेटमध्ये गाउन् पुनः प्रयोग गर्ने गरिएको छ । धोएर घाममा सुकाएर फेरि प्रयोग गर्न मिल्ने गरी गाउन् निर्माण भएको संक्रामक रोग विशेषज्ञ डा. प्रभात अधिकारी बताउँछन् । कोभिड तथा नन्–कोभिड बिरामीको उपचार संलग्न स्वास्थ्यकर्मीले पुनः प्रयोग गर्ने गाउन् सही तरिकाले नधोएको वा सफा नभएको अवस्थामा कोरोना संक्रमणको जोखिम बढ्ने उनी ठान्छन् । उता कोरोना महामारीका कारण लकडाउन, सटडाउन र निषेधाज्ञा आदिले गर्दा अस्पतालले चाहेर पनि नर्सहरूलाई महिनावारी रुपमा तलब दिन नसकेको अस्पतालकी नर्सिङ सुपरिटेन्डेन्ट सिता पराजुलीले स्वीकारिन् । विगतमा नन्– कोभिड बिरामीको उपचार गर्दै आएको मेडिकल कलेज लगायतका अस्पताललाई सरकारको आदेशपछि एक्कासी कोरोनाभाइरस संक्रमित बिरामीको उपचारमा प्रयोग गर्दा केही समस्या देखिएको उनले बताइन् । नर्सहरूका के–के समस्या छन् र ती समस्या समाधानका लागि कसरी पहल गर्ने भन्ने बारेमा छलफल गरेर अगाडि बढ्न अझै १५÷१६ दिन लाग्न सक्ने उनी बताउँछिन् । कोरोना संक्रमित नर्समध्ये होमआइसोलेशनमा बस्न चाहनेलाई घरमै पठाउने गरेको र असम्भव हुनेलाई अस्पतालको आइसोलेशनमा राखेको उनले बताइन् । कोरोनाभाइरस संक्रमित बिरामीको उपचारमा संलग्न नर्स र नन्–कोभिडको उपचारमा संलग्न नर्सहरूको मागका बारेमा सम्बन्धित निकायसँग छलफल गरेर अगाडि बढ्ने उनको भनाइ छ । #नर्स