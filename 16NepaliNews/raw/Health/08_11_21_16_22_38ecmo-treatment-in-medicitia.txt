स्वास्थ्य अवस्था जटिल बन्दै गएपछि विवेकशील साझा पार्टीका पूर्व अध्यक्ष उज्ज्वल थापाको ECMO (एक्मो) प्रविधिबाट उपचार भइरहेको अस्पतालले जनाएको छ ।यस्तै, परिवार, साथी र शुभेच्छुकहरुको तर्फबाट आइतबार जारी विज्ञप्तिमा एक्को प्रविधिबाट विशेषज्ञहरुबाट, अस्पतालभन्दा बाहिरका विशेषज्ञहरुको राय सल्लाहलाई समेत मध्यनजर गर्दै उपचार भैरहेको भए तापनि अवस्था जटिल बन्दै गएको जानकारी दिइएको छ ।थापाको जुन प्रविधिमार्फत् उपचार भइरहेको छ, त्यो नेपाल मेडिसिटी अस्पतालमा मात्रै उपलब्ध भएको अस्पतालले जनाएको छ ।के हो एक्मो प्रविधि ?ECMO, एक्स्ट्राकर्पोरियल मेम्ब्रेन अक्सिनेसन (एक्मो) बिरामीको स्वास्थ्य अवस्था जटिल बनेको अवस्थामा प्रयोग गरिन्छ । भेन्टिलेटरमा बिरामी राखेपछिको अर्को स्टेपको उपचारमा यो प्रविधि अपनाउने गरिन्छ ।बिरामीको मुटु र फोक्सोले काम गर्न छोडेको वा नाजुक  भएको अवस्थामा अस्थायी रुपमा मुटु र फोक्सोको काम गर्ने प्रविधि नै एक्मो पद्धति हो ।एक्मो प्रविधिले बाहिरी पम्पहरु र अक्सिजनेटरको सहायताले रगतबाट कार्बनडाइअक्साइड हटाई अक्सिजनको मात्रा बढाएर रक्तसञ्चार सही बनाउन मद्दत गर्छ । यो उपकरण मुटु, फोक्सो वा दुबै अंगलाई सहयोग पुर्‍याउन सक्षम भएको बताइन्छ ।कस्ता बिरामीलाई प्रयोग गरिने ?सुरुमा यो प्रविधि मुटुका बिरामीलाई मात्र प्रयोग गरिएको भएपनि अहिले यो स्वाइन फ्लू, विषादी सेवन गरेका बिरामीहरुलाई पनि प्रयोग गरिएको छ । यही उपचार पद्धति कोरोनाद्वारा संक्रमित उज्ज्वल थापामाथि पनि प्रयोग गरिएको हो ।  सामान्यतः असम्भव जस्तै मानिने जटिल न्युमोनिया, स्वाइन फ्लू र बर्ड फ्लूका साथै पानीमा डुबेकाहरुको आकस्मिक उपचारमा धेरै ठूला राष्ट्रहरुले एक्मो उपचार पद्धती अपनाउने गर्छन् ।याे पनिःउज्वल थापाको स्वास्थ्य अवस्था जटिल  अस्पतालका अनुसार यस प्रविधिको प्रयोगबाट भेन्टिलेटरमा राखिएका ८० प्रतिशत बिरामीले ज्यान गुमाउँदै आएकोमा यस प्रविधिले ८० प्रतिशत बिरामीको ज्यान बचाउन सन्छ ।कति सफल ?नेपाल मेडिसिटीमा यस प्रविधिबाट विषादी सेवन गरेका एक बिरामीको विषादी सेवन गरेको ६ घण्टापछि ज्यान बचाइएको छ । शरीरमा एलुमिनियम फोस्फाइड विषादीको मात्रा रहेका बिरामीको मृत्युदर लगभग ९६ प्रतिशत हुनेमा एक्मोको सहायताले उपचार गर्दा मृत्युदर ३६ प्रतिशतमा घटाउन सकिने अस्पतालले बताएको छ ।खर्च कति ?एक्मो प्रविधिबाट उपचार गराउँदा सुरुमा ३ देखि ४ लाखसम्म खर्च लाग्ने र त्यसपछि दैनिक ५०–६० हजार खर्च हुने जानकारी दिइएको छ । यहि प्रविधिबाट भारतमा उपचार गर्दा सुरुमा ७–८ लाख रुपैयाँ लाग्ने र त्यसपछि दैनिक २–३ लाख सम्म लिने गरेको पाइएको छ । कोरोना भाइरसबाट संक्रमित भई करिब दुई हप्तादेखि ह्याम्स, ग्रान्डी अस्पताल लगायतका अस्पतालमा उपचार गराएका थापाको विगत तीन दिनदेखि नेपाल मेडिसिटी अस्पतालमा उपचार भैरहेको छ । 