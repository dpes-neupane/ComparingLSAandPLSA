   कोरोनाभाइरस कोभिड—१९ विरुद्धको कोभिशिल्ड खोप पहिलो मात्रा लगाएर दोस्रो मात्रा लगाउन नपाएकाहरुले अब छिट्टै दोस्रो मात्रा लगाउन पाउने भएका छन् । ६५ वर्षभन्दा माथिका ज्येष्ठ नागरिकहरुले अबको करिब १७ दिनपछि  दोस्रो मात्रा लगाउन पाउने स्वास्थ्य राज्य मन्त्री उमेश श्रेष्ठले बताए । एष्ट्रेजेनेकाका खोप प्राप्त गरेको तीन दिन भित्रमा सरकारले वितरण गर्ने स्वास्थ्य मन्त्रालयमा आयोजना गरिएको पत्रकार सम्मेलनमा राज्य मन्त्री श्रेष्ठले बताएका हुन् ।जापानमा ओलम्पिक सकिएलगत्तै एष्ट्रेजेनेकाको खोप नेपाल आउने उनले बताए । स्वास्थ्य तथा जनसंख्या राज्यमन्त्रीको पदभार सम्हालेको १० औं दिनमा १०० दिनको आफ्नो भावी कार्ययोजना प्रस्तुत गर्दै राज्य मन्त्री श्रेष्ठले १३ लाख ४८ हजार नागरिकलाई खोप दिइने बताए । कोभिशिल्ड खोप पहिलो मात्रा लगाएको ९ महिनासम्म दोस्रो मात्रा लगाउँदा थप प्रभावकारिता बढेको पाइएको अध्ययनले देखाएको मन्त्रालय प्रवक्ता कृष्ण प्रसाद पौडेलले पत्रकार सम्मेलनमा बताए । 