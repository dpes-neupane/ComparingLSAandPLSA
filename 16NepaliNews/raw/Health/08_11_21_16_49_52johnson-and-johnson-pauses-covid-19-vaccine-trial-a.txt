औषधी निर्माता कम्पनी जोनसन एन्ड जोनसनले कोभिड–१९ विरुद्धको सम्भावित खोपको क्लिनिकल परीक्षणलाई रोकेको सोमबार जानकारी दिएको छ । खोप दिएका एक स्वयम्सेवक बिरामी परेपछि कम्पनीले परीक्षणलाई रोकेको कम्पनीले जानकारी दिएको हो ।‘हाम्रो निर्देशिकाअनुसार ती स्वयम्सेवकको रोगलाई इन्डिपेन्डेन्ट डाटा सेफ्टी मोनिटरिङ बोर्ड (डीएसएमबी) ले समीक्षा र मूल्याङ्कन गरिरहेको छ । त्यस्तै, हाम्रा आन्तरिक डाक्टरहरुले पनि यसबारे जाँच गरिरहेका छन्,’ कम्पनीले वक्तव्य जारी गर्दै भनेको छ ।जोनसन एन्ड जोनसनको जानसेन भ्याक्सिनले उक्त खोपको विकास गरिरहेको छ । कम्पनीले ती स्वयम्सेवकमा देखिएको बिरामी के हो भनेर खुलाएको छैन । तर, क्लिनिकल परीक्षणको उद्देश्य भनेकै खोपको खतरनाक साइड इफेक्ट छ कि छैन भनेर जाँच गर्नु हो । त्यस्तो देखिए परीक्षणलाई रोकेर डाक्टरहरुले उक्त अवस्था खोपका कारण या अन्य कारणले आएको भनेर सुनिश्चित गर्छन् ।हाल ६० हजार जनामा कम्पनीले खोपको परीक्षण गरिरहेको छ । खोपको परीक्षणलाई रोक्नु अहिले नै चिन्ताजनक नभएको ब्राउन युनिभर्सिटी स्कुल अफ पब्लिक हेल्थका डिन डा. आशिष झा बताउँछन् । कम्पनीले पनि अध्ययनलाई रोक्नु र नियामकले स्थगित गर्न लगाउनुमा ठूलो भिन्नता भएको बताएको छ ।अमेरिकामा दोस्रो पटक खोपको परीक्षण रोकिएको हो । यसअघि, अस्ट्राजेनेकाको खोपको अध्ययनलाई पनि गत महिना रोकिएको थियो । अन्य देशमा खोपको पुनः परीक्षण सुरु गरिए पनि अमेरिकी फुड एन्ड ड्रग एडमिनिस्ट्रेसनले यसबारे अनुसन्धान गरिरहेकाले अमेरिकामा भने अझै सुरु भएको छैन ।जोनसोनको तेस्रो चरणको परीक्षण गत सेप्टेम्बरमा शुरु भएको हो । अमेरिकामा परीक्षण भइरहेका ६ मध्ये एक खोप हो भने उन्नत चरणमा रहेको यो चारमध्ये एक खोप हो । यस खोपको एक मात्र डोज संक्रमितलाई दिइने हुँदा अन्य खोपको तुलनामा यसको परीक्षण चाँडै सकिने आशा गरेका छन् । मोडर्ना र पीफाइजरको संक्रमितलाई दुई डोज दिनुपर्छ ।सीएनएन