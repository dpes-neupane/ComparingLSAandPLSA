राष्ट्रिय युवा संघ नेपालका अध्यक्ष किरण पौडेलले कोभिड भ्याक्सिन सहजताका लागि भ्याक्सिन भोलिन्टियर परिचालन गर्ने बताएका छन । संघको गण्डकी प्रदेश कमिटीद्वारा आज पोखरामा आयोजित स्वास्थ्य सामाग्री हस्तान्तरण कार्यक्रममा उनले तीन महिनाभित्र हरेक जनतालाई खोप सेवा उपलब्ध गराउने सरकारी प्रतिबद्धताको स्वागत गर्दै धन्यवाद समेत ब्यक्त गरे । सरकारको उक्त खोप अभियानलाई सहज तथा प्रभावकारी बनाउन टोल–टोल तहसम्म स्वयंसेवक परिचालन गर्ने उनले बताए । संघका गण्डकी प्रदेश कमिटी प्रमुख महेन्द्र गुरुङको पहलकदमीमा सङ्कलित उक्त सामाग्रीहरु गण्डकी स्वास्थ्य विज्ञान प्रतिष्ठानका उप कुलपति डा. डुकबहादुर क्षेत्रीलाई हस्तान्तरण गरिएको थियो ।कार्यक्रममा ५० थान अक्सिजन सिलिन्डर, पीपीई, मास्क, ग्लोभ्स आदि गरी  रु १० लाख रकम बाराबरको सामग्री हस्तान्तरण गरिएको आयोजकले बताएका छन् ।