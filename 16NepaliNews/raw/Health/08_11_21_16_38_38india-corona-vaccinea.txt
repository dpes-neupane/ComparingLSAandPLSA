भारतमा कोरोनाभाइरस भ्याक्सिनको परीक्षण अन्तिम चरणमा पुगिसकेको छ, भ्याक्सिनको उत्पादन पनि तीब्र गतिमा सुरु भइसकेको छ ।भारत सरकारले एक महिनाभित्र कोरोनाको भ्याक्सिन लगाउन मिल्ने गरी चाँजोपाँजो मिलाएको छ ।भारतको भ्याक्सिनमा नेपालको पनि रुची छ ।भारतका लागि नेपालका राजदूत निलाम्बर आचार्यले बीबीसी हिन्दीसँगको कुराकानीमा आफूले भारतमा भ्याक्सिन निर्माता र सरकारी अधिकारीसँग दिल्लीमा चर्चा गरेको जानकारी दिएका छन् ।पश्चिमी देशमा खोप अभियान सुरु भएसँगै नेपलामा कोरोना भ्याक्सिनको आपूर्ति कसरी गरिन्छ भन्ने बारे थुप्रैले चासो तथा चिन्ता व्यक्त गर्न थालेका छन् ।राजदूत आचार्यले भारतमा एक भ्याक्सिन निर्माता, सिरम इन्स्टिच्युटका एक वरिष्ठ अधिकारी तथा भारतका नीति आयोगका प्रमुख अभिताभ कान्तसँग कुराकानी गरेको बीबीसीले बताएको छ ।सिरम इन्स्टिच्युट कम्पनी एस्ट्राजेनेकासँग मिलेर बेलायतको अक्सफोर्ड विश्वविद्यालयद्वारा विकसित भ्याक्सिनको उत्पादन गरिरहेको छ ।यो भ्याक्सिनलाई ७० देखि ९० प्रतिशतसम्म प्रभावकारी बताइएको छ ।आचार्यको भनाई उद्धृत गर्दै बीबीसीले भनेको छ, ‘सिरम इन्स्टिच्युटको क्षमता निकै ठूलो छ । यसले नेपालको आवश्यकता पनि पूरा गर्नसक्छ । यो सम्बन्धमा सिरम इन्स्टिच्युटसँग कुराकानी भइरहेको छ । उनीहरुसँगको कुराकानी आशा गरेअनुसार नै भइरहेको छ ।’भारतबाट कति भ्याक्सिन आउनेछ ?गत महिना नेपाल भ्रमणका बेला भारतीय विदेश सचिव हर्ष श्रृङ्गलाले नेपालको भ्याक्सिनको आवश्यकता भारतको प्राथमिकतामा हुने बताएका थिए ।आचार्यले नेपालले सुरुमा आफ्नो २० प्रतिशत जनसंख्यालाई भ्याक्सिन दिन कोसिस गर्ने जानकारी दिएको बीबीसीले बताएको छ  ।बीबीसीसँगको कुराकानीमा आचार्यले यो दुई चरणमा गरिने बताएका छन् । सुरुमा तीन प्रतिशतलाई भ्याक्सिन उपलब्ध गराइनेछ भने दोस्रो चरणमा १७ प्रतिशत मानिसहरुलाई भ्याक्सिन दिइनेछ ।उनी भन्छन्, ‘यसको अर्थ हो लगभग ६० लाख अर्थात् एक करोड २० लाख भ्याक्सिन । हामीलाई आशा छ कि हाम्रो प्रारम्भिक आवश्यकता भारतबाट पूरा हुन सक्छ । यो एकैपटक हुँदैन, एकपटक उत्पादन सुरु भएपछि स्थिती स्पष्ट हुनेछ ।’भारतको भ्याक्सिन नेपालका लागि उपयोगी किन ?विशेषज्ञका अनुसार भारत वा छिमेकी देशमा बनेको खोप विभिन्न कारणले नेपालका लागि फाइदाजनक हुनसक्छ । विशेषगरी भारतमा बनेको खोप सस्तो र आपूर्तिका लागि सहज हुने विशेषज्ञको ठम्याइँ छ ।यो विषयमा डाक्टर समिर मणी दिक्षित भन्छन्, ‘नेपाल भ्याक्सिनका लागि धेरै टाढा जानुपर्दैन । अक्सफोर्ड युनिभर्सिटी–एस्ट्रेजेनेका भ्याक्सिनको निर्माण भारतमा सिरम इन्स्टिच्युटमा गरिँदैछ । दुबै डोजको मूल्य १५ सय रुपैयाँ हो ।’उनका अनुसार भ्याक्सिन सस्तो छ र सामान्य कोल्ड चेनको प्रयोग गरेर सुरक्षित राख्न सकिन्छ । दीक्षितले चीनमा बन्ने खोप पनि नेपालका लागि फाइदाजनक हुनसक्ने बताए ।भारतमा कुन खोप अन्तिम चरणमा ?भारतको सिरम इन्स्टिच्युटको एस्ट्राजेनेका कोवशिल्ड भ्याक्सिन अन्तिम परीक्षणको चरणबाट गुज्रिरहेको छ र यसको आपतकालीन उपयोगका लागि भारत सरकारसँग अनुमति मागिएको छ ।हैदराबादस्थित कम्पनी भारत बायोटेक भारतीय चिकित्सा अनुसन्धान परिषदको सहयोगले कोभ्याक्सिन नामको बनाइरहेको छ जुन अहिले क्लिनिकल ट्रायलको तेस्रो चरणमा छ ।यसको आपतकालीन प्रयोगका लागि मञ्जुरी मागिएको छ ।तेस्रो चरणमा केडलेक हेल्थकेयरको जाकोव–डी भ्याक्सिन र रुसी भ्याक्सिन स्पुतनिक–फाइभको पनि परीक्षण गरिँदैछ । #vaccine#COVID-19#corona virus#india