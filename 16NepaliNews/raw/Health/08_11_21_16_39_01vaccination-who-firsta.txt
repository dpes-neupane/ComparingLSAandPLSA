अमेरिका । कोरोनाभाइरसको प्रकोपले यस धर्तीमै सबैभन्दा बढी पीडित राष्ट्र । अहिले त्यहाँ व्यापक रुपमा कोरोनाविरुद्धको खोप अभियान चालिएको छ । तर त्योसँगसँगै त्यहाँ नयाँ बहस पनि शुरु भएको छ : खोपको पहिलो हकदार को – राजनीतिकर्मी कि स्वास्थ्यकर्मी ?खोपका बारेमा अमेरिकी जनमत विभाजित छ । दु्रत गतिमा आएको कोरोनाभाइरसविरुद्धको खोपका बारेमा अधिकांश जनतामा द्विविधा छ– यो सुरक्षित छ कि छैन भनेर ? यो स्थितिमा जनतामा रहेको द्विविधालाई हटाउन र खोप सुरक्षित छ भनेर भन्दै खोप लगाउने प्राथमिकतामा त्यहाँका प्रमुख राजनीतिकर्मीहरुले खोप लगाएका दृश्यहरु अखबार, अनलाइन तथा टिभीहरुमा प्राथमिकताका साथ प्रशारण पनि भइरहेकै छन् ।तर यसरी विश्वास दिलाउने नाममा राजनीतिकर्मीहरु कोरोनाविरुद्धको खोप लगाउने कुरामा प्राथमिकतामा परेपछि खोप लगाउने मामिलामा स्वास्थकर्मीहरु उपेक्षित बन्न पुगेको आवाज पनि उठ्न थालेको छ । विशेषतः कोरोनाविरुद्धको खोपका सबैभन्दा मुख्य आवश्यकता कोरोना संक्रमितहरुको उपचारमा अग्रमोर्चामा खटिएका स्वास्थ्यकर्मीहरु बन्नुपर्ने आवाज अमेरिकामा उठ्न थालेको छ ।यतिखेर अमेरिकी कंग्रेसका सबै सदस्यहरुलाई खोप लगाउने मामिलामा प्राथमिकतामा राखिएको खबर आइरहेको छ । उता अग्रपंक्तिमा खटिएका तथा कोरोनाको सबैभन्दा बढी जोखिममा रहेका स्वास्थ्यकर्मीहरुको पालो चाहिँ कहिले आउँला भन्ने कुराको कुनै सुनिश्चित नरहेका भनी असन्तोष प्रकट हुन थालेका छन् ।विशेष गरेर हिजो कोरोनाको जोखिमका विरुद्ध मास्क लगाउनुपर्छ, भौतिक दूरीको पालना गर्नुपर्छ भन्ने जनस्वास्थ्यविदहरुको आव्हानलाई लत्याउने र त्यसको पालना नगर्नेहरु अहिले खोप पाउने कुरामा अग्रपंक्तिमा राखिएपछि स्वास्थ्यकर्मीहरु निराश बनेको र त्यसले उनीहरुमा आक्रोश पैदा हुन थालेका खबरहरु आउन थालेका छन् ।यतिखेर अमेरिकामा फाइजर–बायोएनटेकका खोपलाई आपतकालीन रुपमा उपयोग गर्न अनुमति दिइएको छ । तर खोपको सीमित उपलब्धताका कारण कोभिडका उपचार भइरहेका अस्पतालहरुमा पनि पहिलो चरणमा खोपका सीमित मात्रा मात्रै पठाइएका छन् । यो स्थितिमा राजनीतिकर्मी र प्रशासनिक पदाधिकारीहरुलाई हैन, बरु स्वास्थ्यकर्मीहरुलाई चाहिँ खोपको प्रयोगमा अग्राधिकार दिइँदा आम मानिसमा खोपप्रतिको विश्वास बढ्ने आवाज पनि उठ्न थालेका छन् ।यसबीच अमेरिकाका कतिपय अस्पतालमा कोभिडका विरामीको उपचारमा नखटिने पदाधिकारीहरुले चाहिँ खोप लगाउने तर अग्रमोर्चामा खटिएका स्वास्थयकर्मीले चाहिँ खोप लगाउन नपाएको घटनाले गम्भीर असन्तोष पैदा गरेको खबर पनि आएका छन् ।एजेन्सीहरुको सहयोगमा . Title Photo: https://www.washingtonpost.com