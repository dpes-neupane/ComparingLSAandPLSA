 काठमाडौं । पछिल्लो समय निजी प्रयोगशालामा पिसिआर परीक्षण गराउनेको संख्या बढ्न थालेको छ । कोरोना संक्रमणको आशंकामा पिसिआर परीक्षण गराउनेहरुले सरकारी प्रयोगशालामाको तुलनामा निजी प्रयोगशालालाई प्राथमिकता दिन थालेका हुन् ।राष्ट्रिय जनस्वास्थ्य प्रयोगशाला र देशका विभिन्न भागमा रहेका सरकारी प्रयोगशालामा पिसिआर परीक्षण दर घटेको जनस्वास्थ्य प्रयोगशालाका प्रमुख डा. रुना झाले बताइन् ।   टेकुस्थित राष्ट्रिय जनस्वास्थ्य प्रयोगशालामा परीक्षण दर स्वाट्टै घट्दै गएको स्वास्थ्य तथा जनसंख्या मन्त्रालयको तथ्याङ्कले पनि देखाउँछ ।कार्तिक १२ देखि १७ गतेसम्मको तथ्याङ्क विश्लेषण गर्दा विगतको तुलनामा राष्ट्रिय जनस्वास्थ्य प्रयोगशालामा पिसिआर परीक्षण अत्यन्त न्यून देखिन्छ । सो प्रयोगशालामा १२ गते बुधबार ६ जनाको, बिहीबार १३१, शुक्रबार १८४ र शनिबार २५३ जनाको पिसिआर परीक्षण गरिएको थियो । यस्तै, आइतबार ५५०, सोमबार १७८ जनाको पिसिआर परीक्षण गरिएको थियो ।केही साता अघिसम्म राष्ट्रिय प्रयोगशालामा देशभरबाट परीक्षणका लागि स्वाबको नमूना आउने गर्दथ्यो भने परीक्षणका लागि पालो कुर्नुपर्ने अवस्था थियो । त्यतिबेला दैनिक करिब २ हजार जति पिसिआर परीक्षण गरेको डा. झाले बताइन् ।विगतमा सरकारी प्रयोगशालाहरुले समयमै स्थानीय तहहरुलाई पिसिआर परीक्षणको नतिजा उपलब्ध गराउन नसक्दा हाल निजी प्रयोगशालामा पिसिआर परीक्षणको चाप बढेको जनस्वास्थ्यविद् डा. बाबुराम मरासिनी बताउँछन् ।उनका अनुसार स्थानीय तहहरुले स्वाब संकलन गरेर पठाएको १०÷१२ दिनसम्म रिपोर्ट नपाएर क्वारेन्टिनमा बसेका मानिसहरु घर फर्किसकेपछि मात्र पोजेटिभ भएको जानकारी पाउँथे । १०÷१२ दिनको अवधिमा पोजेटिभ रिपोर्ट आएका मानिसबाट कतिलाई संक्रमण स¥यो, कति गम्भीर बिरामी भए भन्नेसमेत थाहा हुन नसक्ने अवस्था सिर्जना भएको थियो ।‘कोरोना संंक्रमितको संख्या आज ह्वात्तै बढेको देखाउँछन्, भोलि स्वात्तै घटेको रिपोर्ट सार्वजनिक हुन्छ,’ उनले भने, ‘सामान्यतया त्यस्तो हुुँदैन, अस्वाभाविक किसिमको रिपोर्ट आउनुमा पनि सरकारी प्रयोगशालाको कहीँ न कहीँ कमजोरी छ ।’स्वास्थ्य तथा जनसंख्या मन्त्रालयले कोरोनाभाइरस परीक्षणसम्बधी प्रोटोकल परिवर्तन गरेर अशक्त, असहाय, विपन्न, एकल महिला, अति अपाङ्गता भएको नागरिक र ७० वर्ष नाघेका ज्येष्ठ नागरिक, अग्रपंक्तिमा खटिने स्वास्थ्यकर्मी, सरसफाइ कर्मचारी, सुरक्षाकर्मीलगायत जोखिम क्षेत्रमा कार्यरत कर्मचारीहरुलाई लक्षण देखिएमा निःशुल्क परीक्षण गर्ने नीति बनाएको छ । असोज २६ गतेदेखि सरकारले यस्तो नीति अघि सारेपछि पनि सरकारी प्रयोगशालामा स्वाब परीक्षण दर बढ्न सकेको छैन ।कोरोनाभाइरस परीक्षणसम्बधी प्रोटोकल परिवर्तन गरेपछि प्रोटोकलमा आधारित भएर निःशुल्क रुपमा परीक्षण गर्न पठाइएको स्वाब रिपोर्ट ढिला आउने र शुल्क तिरेर पठाइएका स्वाबको नतिजा छिटो आउने गरेकाले पनि निजी प्रयोगशालामा स्वाब परीक्षण गराउनेको संख्या बढ्दै गएको हुनसक्ने डा. मरासिनी बताउँछन् ।स्थानीय तहहरुले नै निजी प्रयोगशालाहरुमा परीक्षणका लागि स्वाब पठाउन थालेपछि सबै सरकारी प्रयोगशालामा परीक्षण दर कम हुँदै गएको हो ।कोरोनाभाइरस संक्रमितको संख्या दिन प्रतिदिन बढ्दै गइरहेका बेला कन्ट्याक्ट ट्रेसिङको जिम्मा स्थानीय तहहरुले पाएका छन् । त्यसैले सरकारी प्रयोगशालाको तुलनामा निजी प्रयोगशालाबाट छिटो रिपोर्ट आउने आशमा निजी प्रयोगशालामा पिसिआर परीक्षण गराउन थालिएको हुनसक्ने विज्ञहरुको भनाइ छ ।जनस्वास्थ्य प्रयोगशाला लगायत अन्य सरकारी प्रयोगशालामा पूर्ववत् जनशक्ति र पिसिआर मेसिन तथा प्रविधि भएकाले समयमै परीक्षणको रिपोर्ट बुझाउन सकिने डा. झाको भनाइ छ । कोरोनाभाइरस परीक्षणसम्बन्धी प्रोटोकल अनुसार र त्यस बाहेककालाई शुल्क लिएर प्रयोगशालाले समयमै नतिजा दिन सक्ने उनले बताइन् ।टेकुमै रहेको शुक्रराज ट्रपिकल तथा सरुवारोग अस्पतालमा निःशुल्क पिसिआर परीक्षण गराउनेको भिड लाग्ने गरेको छ । टेकु अस्पतालमा १३ गते बिहीबार २२५ जनाको पिसिआर परीक्षण भएको थियो । यस्तै शुक्रबार २४६, आइतबार २२५ र सोमबार १५८ जनाको पिसिआर परीक्षण गरिएको थियो ।स्वाब परीक्षणका लागि प्रदेश नम्बर १ मा ७ वटा प्रयोगशाला छन् भने प्रदेश नम्बर २ मा ६ प्रयोगशाला छन् । यस्तै, बाग्मती प्रदेशमा २४, गण्डकी प्रदेशमा ४, लुम्बिनी प्रदेशमा ८, कर्णाली प्रदेशमा ४ र सुदूरपश्चिम प्रदेशमा ६ वटा प्रयोगशालाबाट पिसीआर परीक्षण हुँदै आएको छ । नेपाल भर ६६ प्रयोगशालामा स्वाब परीक्षण हुँदै आएकोमा तीमध्ये सरकारी प्रयोगशाला ४२ वटा छन् भने २४ वटा निजी प्रयोगशाला छन् । सरकारी प्रयोगशालाको तुलनामा निजी प्रयोगशालाको संख्या कम भए पनि पिसिआर परीक्षणमा निजी अस्पतालतर्फ नै मानिसहरुको आकर्षण बढेको देखिन्छ ।सरकारले ४२ वटा प्रयोगशालाका जनशक्ति, पिसिआर मेसिन पूर्ण रुपमा परिचालन गरेर सस्तो र सुलभ दरमा छिटो नतिजा उपलब्ध गराउन सकेमा सरकारी प्रयोगशालाप्रति आकर्षण बढ्न सक्ने जनस्वास्थ्यविद् डा. मरासिनी बताउँछन् । #pcr test