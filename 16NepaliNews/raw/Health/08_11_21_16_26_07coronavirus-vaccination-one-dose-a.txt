 पश्चिमा देशहरुमा भएको नयाँ अध्ययनले एकपटक कोरोना जितिसकेका मानिसहरूका लागि खोपको एउटै डोज नै पर्याप्त हुने दाबी गरेको छ । अर्थात्, कोरोना संक्रमित भएर त्यसबाट मुक्त भएका मानिसहरुले खोपको एक डोज लगाए पुग्छ ।धेरै देशहरुले खोप लगाउने रणनीति बदल्न सक्ने भएकाले यो निकै महत्त्वपूर्ण विषय हो । खोपको अभाव सामना गरिरहेको नेपालसँगै विश्वका धेरै देशका लागि यो वरदान हुनसक्छ । छिमेकी भारतले पनि आफ्नो जनसंख्याका लागि आवश्यक खोप उत्पादन गर्न सकिरहेको छैन र त्यहाँ दोस्रो लहरले ठूलै आतंक मच्चाइरहेको छ । त्यसैले यस अध्ययनले भारतका विशेषज्ञहरूमा आशाको सञ्चार गराएको छ । यस अध्ययनको उद्देश्य के थियो ? यसको नतिजा कस्तो आयो र यसले के परिवर्तन गर्नेछ ?यो अध्ययन किन भइरहेको छ ? आउनुस् यी सवालबारे सरल भाषामा बुझौँ :– अहिले विश्वभर नै खोपको अभाव छ । यही समय भाइरसविरुद्ध शरीरको लडाइँबारे अनुसन्धान गरिरहेका वैज्ञानिकहरुले नयाँ कुरा पत्ता लगाउँदैछन् । जब मानिसको शरीर कुनै पनि भाइरससँग लड्न सफल हुन्छ, तब एन्टीबडी बन्छ । यो एन्टीबडी दुई तरिकाको हुन्छ । एउटा टी किलर सेल्स हुन्छ, जसले भाइरसलाई खतम गर्छ । अर्को एक एन्टीबडी मेमोरी बी सेल्स हो । यदी भविष्यमा भाइरसले फेरि शरीरलाई हमला गर्‍यो भने त्यसलाई पहिचान गर्ने र प्रतिरोध प्रणालीलाई सचेत गराउने काम बी सेल्सले गर्छ, ताकि प्रतिरोध प्रणालीले भाइरसलाई समाप्त गर्नका लागि किलर सेल्स बनाउन सुरु गरोस् ।– जबदेखि कोरोना महामारी फैलियो, तबदेखि नै निको भएका मानिसको शरीरमा एन्टीबडी कति समयसम्म कायम रहन्छ भन्ने विषयमा पनि अध्ययन भइरहेको छ । कुनै पनि व्यक्ति दोहो¥याएर संक्रमित हुने सम्भावना कत्तिको छ भन्ने थाहा पाउनका लागि यो जान्नु जरुरी छ ।केही मानिसमा वर्ष दिनका लागि त केही मानिसमा केवल ६ महिनाका लागि एन्टिबडी भेटिएको छ । खोप लगाउन सुरु भएयता नै कोरोना संक्रमित भएका र नभएका व्यक्तिमा खोपको पहिलो र दोस्रो डोजले कस्तो असर गरिरहेको छ भन्नेबारे पनि अध्ययन सुरु भयो ।नयाँ अध्ययनको नतिजा के छ ?सबैभन्दा पहिले, अघिल्लो हप्ता साइन्स इम्युनोलोजीमा छापिएको पेन इन्स्टिच्युट अफ इम्युनोलोजीको अध्ययनको चर्चा गरौं । यस अध्ययनअनुसार अमेरिकामा कोरोनालाई जितेका मानिसमा एमआरएनए (mRNA) खोपको पहिलो डोजपछि एन्टीबडी रेस्पोन्स अति राम्रो देखियो ।– तर दोस्रो डोजपछि प्रतिरोध रेस्पोन्स पहिलेजस्तो थिएन । अध्ययनकर्ताहरुका अनुसार जसलाई कोरोनाको संक्रमण भएको थिएन, ती व्यक्तिहरुमा एन्टीबडी रेस्पोन्स दोस्रो डोज खोप लगाएको केही दिनसम्म देखिएको थिएन । – युनिभर्सिटी अफ पेन्सिल्भेनियाका तर्फबाट जारी गरिएको विज्ञप्तिमा पेन इन्स्टीच्युट अफ इम्युनोलोजीका सिनियर लेखक ई जोन बेरीले भनेका छन्, ‘अध्ययनको यो नतिजा खोपको अल्पकालिन र दीर्घकालिन प्रभावका लागि प्रोत्साहित गर्नेखाले छ । यसले मेमोरी बी सेल्सको विश्लेषणमार्फत खोपको प्रतिरोधी प्रतिक्रियालाई बुझाउन पनि सहयोग गर्नेछ ।के यो पहिलो अध्ययन हो ?होइन, यस्ता दाबी निरन्तर आइरहेका छन् । इटाली, इजरायल र अन्य केही देशमा पनि यस्तैखाले अध्ययन भएको छ । सिएटलमा फ्रेड हचिसन क्यान्सर रिसर्च इन्स्टिच्युटका इम्युनोलोजिट एन्ड्रियु म्याकगुइरेले यस्तै अध्ययन गरेका थिए । सिएटल कोभिड कोहर्ट स्टडीमा १० वालटियरमा यो अध्ययन गरिएको थियो । पहिलो डोज खोप लगाएको दुईदेखि तीन हप्तापछि रगतको नमुनामा लिँदा एन्टीबडीको स्तरमा उछाल देखिएको थियो । अर्को डोजपछि ती व्यक्तिमा एन्टीबडीको स्तरमा यति ठूलो बदलाव देखिएको थिएन ।– अनुसन्धानकर्ताका अनुसार जसले इम्युन सेल भाइरसलाई याद राख्छन् र लड्छन्, त्यसको संख्या बढेको देखिएको थियो । म्याकगुइरेका अनुसार खोपको पहिलो डोजले शरीरमा पहिलेदेखि कायम इम्युनिटीलाई बढाउने स्पष्ट छ ।– न्युर्योक विश्वविद्यालयमा अर्को एक अध्ययन भयो । धेरैजसो मानिस आठ या नौ महिना पहिले कोरोनाबाट संक्रमित भएका थिए । जब खोपको पहिलो डोज दिइयो, तब उनीहरुको शरीरमा एन्टीबडी सयौँ–हजारौँ गुणा बढ्यो । दोस्रो डोजपछि एन्टीबडी लेभल यसरी बढेन । यस अध्ययनका मुख्य लेखक न्युर्योक विश्वविद्यालय लङगोन खोप सेन्टरका निर्देशक डाक्टर मार्क जे मलिगनका अनुसार यो अध्ययनले इम्युनोलोजिकल मेमोरीको ताकत बताउँछ, जो पहिलो डोज लिएपछि कयौं गुणा बढ्छ ।यस्तै एक अध्ययन न्युर्योकको माउन्ट सिनाईस्थित इकान स्कुल अफ मेडिसिनका इम्युनोलोजिस्ट फ्लोरियन क्रैमरले पनि गरे । उनका अनुसार जो व्यक्तिहरुलाई कोरोना भइसकेको थियो, उनीहरुमा खोपको एक डोजपछि साइड इफेक्ट्स देखिएको छ । तर, ती व्यक्तिहरुमा संक्रमित नभएका व्यक्तिको दाँजोमा धेरै एन्टीबडी भेटिएको थियो । डाक्टर क्रैमरका अनुसार यदी तपाईंले बाँकी अध्ययनलाई राखेर हेर्नुहुन्छ भने संक्रमित भइसकेका व्यक्तिलाई एक डोज नै पर्याप्त हुनेछ भन्ने स्पष्ट हुन्छ ।– क्रैमर र अन्य अनुसन्धानकर्ताले आफ्नो अध्ययनपछि अमेरिकामा सेन्टर फ डिजिज कन्ट्रोल एन्ड प्रिभेन्सनसँग पनि सम्पर्क गरेका थिए । एकपटक कोरोना संक्रमित भएर निको भइसकेकालाई केवल एक डोज दिइयोस् र यसो गर्दा धेरैभन्दा धेरै मानिससमक्ष खोप पुर्‍याउन सकिन्छ भन्ने उनीहरुको सुझाव थियो । तर, तथ्याङ्कको कमी भएको भन्दै यस दाबीलाई तत्कालका लागि अमेरिकामा खारेज गरियो ।के यस्ताखाले अध्ययनबाट के बदलिएको छ ?हो, धेरै बदलिएको छ । ब्लुमबर्गको एक रिपोर्टअनुसार फेब्रुअरीदेखि फ्रान्स, स्पेन, इटली र जर्मनीजस्ता केही युरोपेली देशहरुले कोरोना जितिसकेका मानिसहरुलाई खोपको खोपको एक डोज दिने रणनीति बनाएका छन् । तीव्र रुपमा आफ्ना जनतालाई खोप लगाइरहेको इजरायलले पनि कोरोना जितिसकेका व्यक्तिहरुलाई एक डोजमात्रै दिने घोषणा फेब्रुअरीमै गरेको थियो । – इटलीको अध्ययनले त यसभन्दा पनि अगाडि बढेर कुरा गर्छ । न्यू इङ्ल्यान्ड जर्नल अफ मेडिसिनमा छापिएका यस अध्ययनअनुसार यदी तपाईंलाई संक्रमण भएको थियो र तपाईंले खोपको एक डोज लिनुभयो भने तपाईंमा एन्टीबडीको स्तर ती व्यक्तिहरुभन्दा धेरै हुनेछ, जसलाई कहिल्यै इन्फेक्सन भएको थिएन र उनीहरुले दुई डोज लिइसकेका छन् ।–मेरिल्यान्ड स्कुल अफ मेडिसिनका इम्युनोलोजिस्ट मोहम्मद सजादी र उनका साथीहरुले निकालेको हिसाबअनुसार यदी पहिले संक्रमित भइसकेका मानिसहरुलाई केवल एक डोज खोप दिइयो भने mRNA खोपकै कम्तिमा ११ करोड डोज अतिरिक्त वचत हुनेछ ।भारतमा यसबारे के भइरहेको छ ?भारतमा १६ जनवरीमा खोप लगाउने काम सुरु भएको थियो । तर, के निको भइसकेका मानिसलाई खोपको एकै डोज काफी हुन्छ ? यसबारे अध्ययन भएको छैन । अध्ययनको अभावमा वैज्ञानिकहरुले पनि केही दाबी गरिरहेका छैनन् ।त्यसकारण दुई डोज खोप नै सबैका लागि अनिवार्य गरिएको छ , चाहे पहिले संक्रमित भएको होस् वा नहोस् । केही विज्ञहरुका अनुसार भारतमा यस विषयमा ठूलो स्तरमा अध्ययन जरुरी छ । किनकी, यहाँ लाखौं मानिसहरु कोरोनाबाट निको भइसकेका छन् । यदी अध्ययनमार्फत भारतको स्वास्थ मन्त्रालय वा इन्डियन काउन्सिल अफ मेडिकल रिसर्चले यस दिशामा कुनै कदम उठायो भने चाडैं नै धेरैभन्दा धेरै मानिस खोपको दायरामा आउनसक्छन् ।स्रोत : दैनिक भास्कर#corona vaccine#कोरोना भाइरसको खोप