



 
झापा, असोज २० । बिर्तामोडस्थित वीएण्डसी टिचिङ हस्पिटलमा बीना चिरफार टाउकोको शल्यक्रिया उपचार सेवा सुरु भएको छ । इन्टरभेसनल न्युरो सर्जरी भनिने सो विधिबाट टाउकोमा रहेका रगतको नसा फुट्ने (ब्रेन एन्युरिजम)। पक्षघात जस्ता नसा सम्वन्धी समस्याको सहज ढंगले उपचार हुने बताइएको छ ।

‘यसअघि यस्ता समस्या आउँदा टाउको खोलेर (चिरफार गरी) उपचार गर्नुपर्दथ्यो । तर अब रगतको नलिबाट भित्रभित्रैबाट क्याठेतर हाल्छौँ र मस्तिष्कसम्म पुर्‍याउछौं । त्यसबाट रोग पत्ता लगाउने देखि उपचार गर्ने सम्मको काम हुन्छ । अत्याधुनिक यो विधिले बिरामीलाई सजिलोसंग सुरक्षित ढंगले छिटो उपचार गर्न सजिलो हुन्छ र जोखिम पनि कम हुन्छ, ‘ मंगलबार बीएण्डसीमा गरिएको पत्रकार सम्मेलनमा न्युरो सर्जन डा करुणा ताम्राकारले भनिन् ।

उनका अनुसार इन्टरभेसनल न्यूरो सर्जरी विधिका लागि आवश्यक सामग्री बाहिरबाट झिकाउनुपर्ने भएकाले सुरुमा खर्चिलो देखिए पनि उपचार थालेपछि बिरामीलाई तत्काल डिस्चार्ज गर्न सकिने, बिना चिरफारले जोखिम कम हुने र बिरामी तथा उनका आफन्तले लामो समय हस्पिटलमै बस्नुपर्ने बाध्यता हुने छैन ।

टाउकोमा रहेका रगतको नशा फुट्ने (ब्रेन एन्यूरिजम), पक्षघात, मस्तिष्कघातजस्ता नशासम्बन्धी रोगका लागि बिना चिरफारको अप्रेसन बिएन्डसी हस्पिटलमा सम्भव भएकाले नयाँ आयाम थपिएको डा ताम्राकारको दाबी छ । उनले काठमाडौँबाहेक पूर्वाञ्चलको बिर्तामोडमा मात्र यो उपचार रहेको पनि दाबी गरिन् ।
 
