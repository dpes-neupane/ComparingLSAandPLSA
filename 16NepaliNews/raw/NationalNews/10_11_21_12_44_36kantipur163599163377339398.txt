टीकापुर — कैलालीको टीकापुर नजिकैको वनगाउँ । गाउँका अधिकांशको पेसा खेतीपाती । यो बेला धेरै किसान धान भित्र्याउने र तोरी छर्नमा व्यस्त छन् । वनगाउँका सीताराम चौधरी भने तिहारका लागि सयपत्रीको माला र फूल बिक्रीवितरणमा खटेका छन् ।५ वर्षअघिदेखि फूलखेती सुरु गरेका सीतारामले विस्तार गर्दै लगेका छन् । उनले भने, ‘सुरुमा १० कठ्ठाबाट सुरु गरेको हुँ । अहिले एक बिघामा फूल खेती गरेको छु ।’ तिहारमा कैलालीको टीकापुर, लम्की, जोशीपुर, बौनियालगायतका ठाउँमा र बर्दियाको राजापुरसम्म फूल तथा माला बिक्री गरिरहेको उनले बताए । ‘यो वर्ष १६ कट्ठामा सयपत्री र ४ कट्ठामा मखमली फूलको खेती गरेको छु’ उनले भने ।फूलको माग बढ्दै गएपछि खेती पनि विस्तार गर्दै लगेको उनले सुनाए । फूलको माला प्रतिमाला एक सयमा र खाली फूल प्रतिकिलो ५ सयमा बिक्री गर्ने गरेको उनले बताए । यही फूलको खेतीले दैनिकी र रोजीरोटी चलेको उनले सुनाए । ‘सुरुमा बजारको समस्या हुने हो कि भन्ने लागेको थियो,’ सीताराम भन्छन्, ‘बजारमा समस्या भएन । स्थानीय बजारमै फूलको खपत भइरहेको छ ।’ उनले तिहारमा दिदीबहिनीले दाजुभाइलाई फूलको मालाको साटो प्लास्टिकजन्य सामग्रीबाट बनेका माला लगाइदिएको पाएपछि पुष्प खेतीको सम्भावना देखे र फूल खेती सुरु गरेको बताए ।‘सभा, समारोह, उत्सव या जुनसुकै शुभ कार्यमा फूलको प्रयोग हुन्छ । प्राकृतिक फूलको ठाउँमा कृत्रिम फूलको प्रयोगले पनि आवश्यकता पूर्ति गरेको पाइन्छ तर त्यसको ओज भने फरक हुन्छ’ उनले भने । उत्पादित फूल दाङसम्म पठाउने गरेको सीतारामले बताए । उनले भने, ‘यहाँ कसैले फूलखेती गरेका थिएनन् । चुनौती निकै थियो । चुनौती भएपछि अवसर पनि होला भन्ने सोचेर नयाँ काममा हात हाले । अहिले राम्रै भएको छ ।’एउटा बोटमा ३ देखि ५ वटासम्म माला बनाउने फूल फुलेको सीतारामले बताए । ‘एउटा माला एक सय रुपैयाँसम्ममा स्थानीय बजारमा बिक्री भइरहेको छ’ उनले भने । फूल उत्पादनदेखि प्याकिङसम्मको तालिम लिएका चौधरीले फूल उत्पादक संघ फ्लोरिकल्चर एसोसिएसन अफ नेपाल (फ्यान) सँग आबद्ध भएर काम गरिरहेको बताए । उनले भने, ‘फूलको आयात रोक्न फूल खेती विस्तार गर्दै जाने सोच छ ।’घर आँगनमा फूल रोप्नु घरको वातावरण राम्रो बनाउनु सबैको सोख हो । टीकापुर नगरपालिका–१ वनगाउँका सीतारामले पनि आफ्नो घर आँगन ढकमक्क फूलले सिँगार्दै आएका हुन् । तर अहिले भने उनको आम्दानी नै फूल भएको छ । टीकापुरलगायत यस क्षेत्रका साना–ठूला बजारमा हुने कार्यक्रम र विभिन्न संघसंस्थामा हुने कार्यक्रममा टीकापुरको सयपत्री फूल देख्न पाइन थालेको छ । टीकापुर उद्योग वाणिज्य संघका अध्यक्ष रामबहादुर भण्डारीले संघको कार्यक्रमका लागि भारतबाट फूल ल्याउने गरिएकोमा त्यो बाध्यता रोकिएको बताए । उनले भने, ‘फूल आवश्यक भयो कि सीतारामलाई सम्झन्छौं ।’तिहारमा मात्र करिब १० करोड बराबरको फूल खपत हुने गरेको तथ्यांक छ । करोडौं रुपैयाँको फूल भारतबाट आयात हुने गरेको पुष्प व्यवसायीहरू बताउँछन् । कैलालीमा त व्यावसायिक रूपमा पुष्प व्यवसाय सुरु भएकै थिएन ।