लुम्बिनी — रुपन्देही प्रहरीले ठूलो परिमाणमा प्रतिबन्धित विस्फोटक पटाका बरामद गरेको छ । तिहार पर्वलाई लक्षीत गर्दै विभिन्न नाकाबाट नेपाल भित्र्याउँदै गरेको अवस्थामा ठूलो परिमाणको विस्फोटक पटाका बरामद भएको रुपन्देही प्रहरीले जनाएको छ ।विभिन्न स्थानमा गरी मंगलबार ३ लाख ३ हजार ३ सय मुल्य बराबरको पटाका बरामद गरेको जिल्ला प्रहरी कार्यालय रुपन्देहीका प्रवक्ता डीएसपी सत्यनारायण थापाले बताए ।उनका अनुसार जिल्ला प्रहरी कार्यालय रुपन्देहीको गस्ती टोलीले सिद्धार्थनगर १ बाट ९० हजार रुपैयाँको, प्रहरी चौकी मेउडिहवाको टोलीले ६० हजार ५ सय बराबरको २ सय ६२ प्याकेट पटाका बरामद भएको छ ।यस्तै, मर्यादापुर चौकीले ५० हजार ३ सय बराबरको, मैनिहवा चौकीले ३६ हजार बराबरको, इलाका प्रहरी लुम्बिनीले ३५ हजार बराबरको तथा इलाका प्रहरी कार्यालय मंगलापुरको टोलीले ३२ हजार बराबरको पटाका बरामद गरेको डीएसपी थापाले बताए ।बरामद भएका पटाकामा सामान्य खुर्सानी बमदेखि शक्तिशाली आवाज दिने लसुन बमसम्मका रहेको थापाले बताए । बरामद भएका पटाकामा चक्र बम, लम्बा बुलेट, जुम्नु बुलेट, मिनी फलास बुलेट बम, बोल क्याम्पस, र झिरमिरे लगायत रहेकोसमेत थापाले जानकारी दिए । बरामद गरिएका पटाका आवश्यक प्रक्रिया पूरा गरी नष्ट गरिने प्रहरीले जनाएको छ ।