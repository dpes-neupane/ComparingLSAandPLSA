ताप्लेजुङ — 'भाइरल झाँक्री'का नामले परिचित फुङलिङ नगरपालिका-९, हाङदेवा, ताप्लेजुङका कृष्णबहादुर घतानीको सर्पले टोकेर मृत्यु भएको छ । शुक्रबार बेलुका दसैंको टीका लगाएर देवलिङगेबाट साँझ घर फर्किएका उनलाई घरमै सर्पले टोकेको र उपचारको क्रममा जिल्ला अस्पतालमा मृत्यु भएको छिमेकी सञ्चपाल मादेनले जानकारी दिए । मादेनकाअनुसार सर्प खुट्टामा बेरिएपछि हातले समाएर फाल्न खोज्दा देब्रे हातको हत्केलामा टोकेको थियो । करेत सर्पले टोकेको र सर्पपनि उनैले मारेको मादेनले बताए । सर्पले टोकेपछि झारफुकका लागि हिँडेको र ढिलो अस्पताल ल्याउँदा उनको मृत्यु भएको हो । २५ वर्षिय घतानी आफूपनि धामी झाँक्रीको काम गर्ने गर्दथे ।अस्पताल भर्ना गरेको केही समय पश्चात नै उनको उपचारको क्रममा मृत्यु भएको जिल्ला प्रहरी कार्यालयका प्रहरी निरिक्षक एवं प्रवक्ता राकेश यादवले जानकारी दिए । ताप्लेजुङमा प्रत्येक वर्ष सर्पले टोकेर मानवीय क्षती हुने गरेको छ । अलैंची टिप्ने यो सिजनमा सबैभन्दा बढी सर्पले टोक्ने घटनाहरु हुने गरेको छ ।