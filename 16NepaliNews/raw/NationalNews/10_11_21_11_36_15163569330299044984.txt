विराटनगर — तिहारको आगमनसँगै भारतबाट नेपालतर्फ भित्र्याउने क्रममा बरामद भएको भारी परिमाणको पटका आइतबार मोरङ प्रहरीले नष्ट गरेको छ । पानीले भरिएको खाल्डोमा हालिएको पटका ओसिएपछि प्रहरीले माटोले पुरेको थियो ।स्थानीय जनप्रतिनिधिको उपस्थितिमा प्रहरीले खाल्डो खन्ने, पानी भर्ने, पट्का हाल्ने र पुर्ने काम गरेको थियो ।बरामद पटकाको मूल्य करिब ३ लाख ३४ हजार ८ सय रुपैयाँ भएको प्रहरीले जनाएको छ । ‘सबैभन्दा बढी रंगेली एवं रानी नाका र महानगर विराटनगरको सीमाभित्र बरामद भएको हो,’मोरङ प्रहरी प्रमुख एसपी जनार्दन जीसीले भने । उनका अनुसार मोरङको प्रहरी कार्यालयहरुले पटका बरामद गरेको हो । पर्यावरण, स्वास्थ्य, सामाजिक शान्ति एवं सुरक्षाको दृष्टिकोणले पटका घातक भएकोले निगरानी एवं कारबाही जारी रहने एसपी जीसीले बताए ।