बागलुङ — झण्डै ४ वर्षअघि जिल्ला प्रशासन कार्यालयले नयाँ भवन बनायो । उक्त भवन बनाउँदा प्लम्बिङको काम गरेका बागलुङ नगरपालिका–२ का नारायण शर्माले अझै ज्याला पाएका छैनन् । केही सामानको बिलसमेत गरेर झन्डै ८ लाख रुपैयाँ पाउन बाँकी रहेको उनले बताए । निवेदन लेखेर पटकपटक प्रशासनमा धाए पनि नपाएको उनको गुनासो छ ।बानपा–३ का शम्भुराज पन्तले उक्त भवनमा विद्युतीय वायरिङ गरेका थिए । तार, बल्बलगायतका सामान र काम गरेको पारिश्रमिकसमेत गरी ४ लाख रुपैयाँ पाएका छैनन् । ‘अरू जनता ठगिए भने प्रशासनले हेर्छ भन्थे तर हामी ठगिँदा कसले बोलिदिने ?’ पन्तले भने, ‘प्रशासनबाटै न्याय पाइएला भन्ने लागेको थियो, अब कसलाई उजुरी गरौं ?’ उनले आफूजस्तै धेरै जना पीडित भएको बताए ।जिल्लाभर सुशासन कायम गर्ने, समस्यामा परेकालाई सेवा दिने काम जिल्ला प्रशासन र प्रजिअको हो । तर प्रशासनकै भवन बनाउँदा काम गरेका कामदारले पारिश्रमिक र ज्याला पाएका छैनन् । भवन हस्तान्तरण नभएकाले ठेकेदारले केही भुक्तानी लिन बाँकी रहेको प्रजिअ शिवकुमार कार्कीले बताए । गुनासो आएपछि ठेकेदारलाई आएर काम टुंगो लगाउन ताकेता गरेको उनले दाबी गरे । ‘हामीले ताकेता गरेका छौं, सार्वजनिक खरिद ऐनअनुसार काम हस्तान्तरण गर्नुपर्छ नत्र ठेकेदारलाई नै प्रशासनिक झमेला पर्छ,’ कार्कीले भने, ‘पाउनुपर्ने केही रकमबाट उजुरीको छानबिन गरी भुक्तानी दिलाउँछौं ।’जयबाबा गोरख संयुक्त निर्माण कम्पनीले २०७० मा ४ करोडमा ठेक्का लिएर २ वर्षमा भवन बनाइसक्ने सम्झौता गरेको थियो । तर पटकपटक म्याद थप्दा पनि काम सकिएन । गत फागुनमा अलपत्र भवनबाटै प्रशासनलेसेवा दिन थालेको थियो । ठेकेदार श्याम श्रेष्ठले भुक्तानीका बारेमा बोल्न चाहेनन् । 