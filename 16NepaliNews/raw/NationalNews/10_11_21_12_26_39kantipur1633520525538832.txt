बुटवल — लुम्बिनी प्रदेश सरकारले अध्ययन, अनुसन्धान र व्यवहारिक सीपमा आधारित गुणस्तरीय शिक्षा प्रदान गर्न लुम्बिनी विश्व विद्यालय स्थापना गर्ने भएको छ । चालू आर्थिक वर्षको बजेट प्रदेश सभामा प्रस्तुत गर्दै आर्थिक मामिला तथा सहकारी मन्त्री कृष्णध्वज खड्काले लिम्बिनी विश्वविद्यालय स्थापना गर्ने बताएका हुन् ।यस्तै, चालू आर्थिक वर्षमा प्राविधिक तथा व्यावसायिक विषयमा प्रशिक्षण तथा शैक्षिक कार्यक्रम सञ्चालन गर्न प्युठान जिल्लामा लुम्बिनी सीप विकास प्रतिष्ठान स्थापना र सञ्चालन गरिने बजेटमा उल्लेख छ । यस्तै, बुटवल धागो कारखानालाई पुर्नसंरचना गरी सञ्चालनमा ल्याउन र कपास खेतीलाई विस्तार गर्न सम्भाव्यता अध्ययन गरिने छ । लुम्बिनीमा प्रसूति हुन आउने बौद्ध धर्मालम्बीलाई लक्षीत गरी बौद्ध अन्तराष्ट्रिय बर्थीङ सेन्टर स्थापना गर्न सम्भाव्यता अध्ययन गर्ने बजेटमा उल्लेख छ ।स्थानीय तह, जग्गाधनी र लगानीकर्ताहरुको साझेदारीमा एक हजार बिगाह क्षेत्रफलमा सुगन्धित धान तथा प्याज खेती विस्तार गरिने बजेटमा उल्लेख छ । लुम्बिनी र स्वर्गद्वारी क्षेत्रमा स्थानीय समुदाय वा सहकारी वा सामूहिक कम्पनीमा हस्तकलामा आधारित चिनो उद्योग स्थापना गर्ने बजेटमा उल्लेख छ ।प्रदेश सरकारले द्वन्द्व प्रभावित परिवारलाई स्वरोजगार बनाउन प्रभावित परिवार रोजगार कार्यक्रम सञ्चालन गर्ने, प्रदेश स्तरीय गढी , कोट, दरबार एवं मन्दिर संरक्षण गर्न १० करोड विनियोजन गरेको छ । स्वर्गद्वारीमा केवलकार निर्माण र प्रदेशभित्र २ स्थानमा थिम पार्क निर्माण गर्न मोडालिटी तयार गर्ने बजेटमा उल्लेख छ । पत्रकारहरुको दुर्घटना बिमा गरिदिने र पत्रकारको क्षमता विकास र समावेशी विकासमा जोड दिने बजेटमा उल्लेख छ । सवारी चालक प्रमाण पत्रको लागि परिक्षा र ट्रायललाई डिजिटल प्रविधि प्रयोग गरि छिटोछरितो बनाउने योजना छ ।बजेट प्रस्तुतिमा प्रमुख प्रतिपक्ष एमालेको सहभागिता रहेन । प्रतिपक्षको कुर्सीमा नेकपा समाजवादीका रमा घर्ती बसेपछि प्रदेश सभा सञ्चालन भएको थियो । केहीबेर स्थगित भएको प्रदेश सभाको बैठक बजेटमाथि छलफल गर्न ५ बजेपछि पुनः सुरु हुने छ ।