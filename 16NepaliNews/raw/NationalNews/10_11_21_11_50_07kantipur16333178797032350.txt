पर्सा — कृषि कर्ममा रमाएका पर्साका एक युवाले एकै पटक ठूलो परिमाणमा च्याउ खेती गरेका छन् । ठोरी गाउँपालिका–५, सुवर्णपुरमा स्थानीय ३९ वर्षीय सूर्यबहादुर फिवाले ८ हजार पोका च्याउ खेती गरेका हुन् ।२ दशकदेखि चितवनमा केरा र च्याउको व्यावसायिक खेती गर्दै आएका फिवाले आफ्नै गाउँमा खेती सुरु गरेका हुन् । उनले १७ बिघा जग्गा भाडामा लिएर व्यावसायिक केरा खेती पनि गरिरहेका छन् । ‘चितवनमा १२ हजार पोका च्याउ खेती गरेका छु,’ उनले भने, ‘यहाँ अझै १६ हजार पोका च्याउ थप्ने योजना छ, चितवनको अनुभवले मलाई यहाँ कृषि कर्म गर्न सहज भएको छ ।’ हाल पानी पर्न नरोकिएकाले परालको पोका बनाउन समस्या भएको उनले जनाए । ‘स्थिति सहज हुनासाथ १६ हजार पोका तयार पारेर च्याउ खेती विस्तार गर्ने योजना छ,’ उनले भने । ८ हजार पोका च्याउ खेती गर्न तथा त्यसको स्याहार गर्न उनले ३ लाख ५० हजार रुपैयाँ लगानी गरेका छन् । २ जनालाई प्रत्यक्ष रोजगारीसमेत दिएका छन् । कात्तिक दोस्रो सातादेखि च्याउ उत्पादनसमेत हुन थाल्ने उनले बताए । उत्पादन हुने च्याउको बजारको आफूलाई जानकारी रहेकाले च्याउ बिक्री हुने चिन्ता आफूलाई नरहेको उनले बताए ।खेतीका लागि चाहिने उपकरण तथा बीउबिजनको जोहो पनि गरेका छन् । एक पोकाबाट ३ देखि ४ किलोसम्म उत्पादन हुने र प्रतिकिलो च्याउ २ सयदेखि २ सय ५० रुपैयाँसम्ममा बिक्री हुने उनले बताए ।