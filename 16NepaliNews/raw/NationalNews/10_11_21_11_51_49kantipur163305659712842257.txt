रौतहट — चालु आर्थिक वर्षको योजना तर्जुमाका लागि गत असार १० भित्र परिषद् सम्पन्न गरिसक्नुपर्ने भए पनि कुरा नमिल्दा देवाही गोनाही नगरपालिका प्रमुख धर्मेन्द्र पटेल तनावमा परे । उनलाई उपप्रमुख पनरिया देवीले साथ नदिएपछि परिषद् हुन सकेन । यसबीचमा सहमतिमा ल्याउन निकै प्रयास गरे पनि सकेनन् । ४ दिनअघि मात्र भनेको जति बजेट दिन्छु भनेपछि देवीले मानिन् । प्रमुख र उपप्रमुखबीच ६०/४० प्रतिशत बजेट बाँडफाँट गर्ने सहमति जुटेको हो । पटेल अहिले वडामा सिलिङ माग्न व्यस्त छन् । राजस्व परामर्श समितिको बैठक र विकास निर्माणको योजनासहितको वडाबाट सिलिङ आएपछि तुरुन्तै कार्यपालिकाको बैठक राखेर परिषद्को मिति तय गर्ने तयारीमा उनी छन् । ‘मागेको जति बजेट नदिई कुरा मिल्दै मिलेन,’ पटेलले भने, ‘बल्लबल्ल मनाएँ । मिलाउनै ३ महिना लाग्यो ।’ पनरियालाई यस आवका लागि १ करोड ७० लाख बजेट छुट्याउने प्रतिबद्धता जनाएपछि परिषद्का लागि राजी भएको उनको भनाइ छ । पनरियाले गत वर्ष पनि समयमै परिषद् बस्न अवरोध गरेकी थिइन् । गत वर्ष ३५ करोड बजेट विनियोजन भएको थियो । जसमध्ये १ करोड ४९ लाख बजेट आफ्नो पक्षका योजनामा आउने निश्चित भएपछि मात्र पनरियाले परिषद्मा सघाएकी थिइन् । यसरी छुट्याइएको बजेट प्रमुख र उपप्रमुखले आफू खुसी विकास निर्माणमा खर्च गर्न पाउँछन् ।पटेलले अब समय निकै कम भएकाले सबैभन्दा पहिला परिषद्मै केन्द्रित रहेको सुनाए । यो नगरपालिकामा प्रमुख र उपप्रमुखबीच सुरुको वर्षदेखि नै ‘टसल’ छ । यही कारण गएको ४ वर्षमा एकपटक पनि ऐनअनुसार असार १० भित्र परिषद् हुन सकेन ।यता, गरुडा नगरपालिकामा परिषद्कै विषयलाई लिएर अहिले पनि भाँडभैलो छ । प्रमुख इन्नुराय यादव र उपप्रमुख रंगीलादेवी जयसवालबीचको विवादले परिषद् हुन नसकेको हो । बजेट बाँडफाँट, योजना तर्जुमालगायतका विषयलाई मूर्तरूप दिँदै आर्थिक वर्षको कार्ययोजनासहित स्थानीय तहलाई दिगो बनाउन गरिने नगर परिषद् गरुडा र देवाही गोनाहीले गर्न नसकेका हुन् ।गरुडा प्रमुख यादवले असोज १७ का लागि परिषद्को मिति तय भएको बताए । तर उपप्रमुख जयसवालका अनुसार राजस्व परामर्श समितिको बैठक बसेको छैन । कुनै पनि वडाबाट बजेट सिलिङको माग गरिएको छैन । कार्यपालिकाको बैठकसमेत नबसी परिषद्को मिति तय हुनु दुःखद भएको उनको भनाइ छ । ‘हेपाहा शैलीमा, नियम कानुन मिचेर एकलौटी ढंगले परिषद्को मिति तय भएको छ,’ उनले भनिन्, ‘कानुनभन्दा माथि रहेर काम गर्न खोज्नु हुन्छ भने मेरो भन्नु केही छैन । हैन भने नियमअनुसार समयमा परिषद् गरौं भन्दा उहाँले मान्नुभएन ।’ नियमअनुसार नगर परिषद् अगाडि राजस्व परामर्श समितिको बैठक बसेर छलफल गर्नुपर्छ । त्यसपछि कार्यक्रम तर्जुमा समितिले निर्णय गर्छ । आगामी आवको व्यय बजेट पारित गर्नुअगावै नगरपालिकाको बैठक बसी नीति तथा कार्यक्रम पास गराउनुपर्छ । यही क्रममा वडामा कार्ययोजनाको सिलिङ पठाउनुपर्छ । वडाले योजना बनाएर परिषद्मा पेस गर्छ । परामर्श समितिको संयोजक उपप्रमुख हुने व्यवस्था छ । यी प्रक्रिया पूरा गर्न गरुडा प्रमुख यादव अग्रसर नदेखिएको उपप्रमुख जयसवालको गुनासो छ । यादवले परिषद्का लागि समय तोक्न उपप्रमुखलाई पटक–पटक छलफलका लागि बोलाउँदा आउन नमानेपछि हुलाकबाट पत्र पठाइएको बताए । अघिल्लो वर्ष पनि गरुडामा नगर प्रमुखले एकलौटी ढंगले परिषद् गर्न लागेको भन्दै उपप्रमुखलगायतका जनप्रतिनिधिले बहिष्कार गरेका थिए । जयसवाल आफ्ना समर्थकसहित नाराबाजी गरेर परिषद् स्थलबाट बाहिरिएकी थिइन् । त्यसपछि यादवले कडा सुरक्षाबीच परिषद् सकेका थिए । यसपटक पनि उस्तै विवाद देखिएको छ । यादव विवादकै बीच परिषद् गर्न जुटेका छन् । परिषद् नभएपछि नगर बजेट नै अन्योलमा छ ।आगामी आवको बजेट ल्याउन असार १० भित्रै नगरसभा गरिसक्नुपर्ने कानुनी व्यवस्था छ । अन्तरसरकारी वित्त व्यवस्थापन ऐन २०७४ अनुसार स्थानीय तहले असार १० भित्र बजेट ल्याउनुपर्ने र साउन लाग्नुअगावै पास गरिसक्नुपर्ने कानुनी व्यवस्था छ । तर यहाँ बर्सेनि जनप्रतिनिधिबीच परिषद्अघि झमेला हुन्छ । उनीहरूबीच बजेट बाँडफाँटमै विवाद हुने गरेको छ । पछि स्थानीय तहका प्रमुख र उपप्रमुखले बजेट बाँडेर खर्च गर्ने परिपाटी नै बसेको छ । 