नवलपुर — गण्डकी प्रदेशका मुख्यमन्त्री कृष्णचन्द्र पोखरेल‘नेपाली’ले त्रिवेणी-दुम्किबास सडकलाई सुरुङमार्ग बनाएर भए पनि विस्तार गर्ने बताएका छन् । राष्ट्रिय निकुञ्ज र युनेस्कोसँग सहमतिका लागि केन्द्र सरकार मार्फत् पहल भइरहेको उनको भनाइ छ । तर अनुमति नपाएको खण्डमा सुरुङमार्ग निर्माण गरेर भए पनि सडक विस्तार गरेरै छाड्ने प्रतिवद्धता व्यक्त गरे ।बुधबार पूर्वी नवलपरासीको मध्यविन्दु नगरपालिकामा कोल्हुवा खोनपानी तथा सरसफाई उपभोक्ता समितिको आठौं साधारणसभाको उद्घाटन गर्दै मुख्यमन्त्री पोखरेलले यस्तो बताएका हुन् ।‘हामीले कोरला-त्रिवेणी सडकलाई प्रदेशको गौरव आयोजनामा राखेका छौँ । यो मार्ग जसरी पनि विस्तार गर्ने हो,’ उनले भने, ‘निकुञ्ज र युनेस्कोले सडक विस्तार गर्न दिएन भने पनि हामी सुरुङ मार्ग निर्माण गरेरै छाड्ने छौँ । चीनदेखि भारतसम्म जोड्ने यो सडक प्रदेशका लागि मात्र नभएर राष्ट्रका लागि पनि महत्वपूर्ण हुनेछ ।’त्रिवेणीदेखि दुम्किबाससम्मको २३ किलोमिटरमध्ये आठ किलोमिटर क्षेत्रमा चितवन राष्ट्रिय निकुञ्ज र मध्यवर्ती क्षेत्र पर्ने भएकाले प्रदेश सरकारले निमार्ण गर्ने भनेको कोरला त्रिवेणी सडक निमार्णको काम अगाडि बढ्न सकेको छैन । निकुञ्जले भने सडक निर्माण गर्न नमिल्ने बताउँदैआएको छ ।२०६२ सालमा त्रिवेणीस्थित गजेन्द्र मोक्षधामका पिठाधीस कमलनयनाचार्यको पहलमा त्रिवेणीदेखि दुम्किबाससम्मको जंगलमा ट्रयाक खोलिएको थियो । ट्रयाक खोलिएपछि सोही ट्रयाकबाट दाउन्नेपूर्वका बासिन्दा हिँडेर त्रिवेणी पुग्ने गर्दथे ।तर २०६४ सालमा निकुञ्जले रोक लगाएपछि बाटो बन्द भएको छ । जसकारण गण्डकी प्रदेश विनयी त्रिवेणी गाउँपालिका त्रिवेणीका बासिन्दालाई लुम्बिनी प्रदेशको बर्दघाट हुँदै गाउँपालिकाको केन्द्र आउनुपर्ने बाध्यता छ ।