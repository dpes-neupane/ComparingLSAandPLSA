पर्वत — चाडबाडका बेला हुने भीडभाड र सडक यात्रामा हुने अनियमितता तथा यात्रुको सहयोगका लागि पर्वत प्रहरीले यात्रु सहायता कक्ष सञ्चालनमा ल्याएको छ । नजिकिंदै गरेको दसैं, तिहार, छठ लगायत पर्वमा यात्रुको चाप, व्यवसायीबाट महँगो भाडादर व्यवस्थापन, ट्राफिक समस्या समाधान, सवारीमा हुने बेथितिजस्ता समस्या समाधानका लागि राजमार्गको मुख्य चोकमा यात्रु सहायता कक्ष सञ्चालनमा ल्याइएको हो ।मध्यपहाडी लोकमार्ग अन्तर्गत पोखरा–बागलुङ सडक खण्डलाई समेट्नेगरि कुश्माको शिवालयचोकमा यात्रु सहायता कक्ष सञ्चालनमा ल्याइएको हो । कोभिड–१९ को प्रभाव कम हुँदै गएसंगै सवारीसाधनको ओहोरदोहोर बढ्दै गएपछि यात्रुको चाप बढ्दो छ । चाडबाडमा गाउँघरतिर आउजाउ गर्ने बढ्ने भएकाले त्यसको व्यवस्थापनमा सहयोग गर्न सवारीको बढी चाप हुने स्थान छानेर सहायता कक्ष स्थापना गरिएको जिल्ला प्रहरीप्रमुख डिएसपी शिवराज बुढाथोकीले बताए ।सहायता कक्षमा २४ सै घण्टा ट्राफिक प्रहरी रहने भएकाले यात्राको क्रममा कुनै पनि समस्या आएमा नागरिक वा यातायात सञ्चालक दुवै पक्षलाई परेका समस्या समाधानमा सजिलो हुने बुढाथोकीले बताए । चाडबाडको बेलामा जिल्लालाई सुरक्षित राख्न जिल्ला सुरक्षा समितिले बनाएको सुरक्षा रणनीति अन्तर्गत सहायता कक्ष स्थापना गरिएको प्रहरीले जनाएको छ ।चाडबाडका बेला सार्वजनिक सवारीमा हुनसक्ने यात्रुको भिडभाड, बढी भाडा लिने, सवारीको क्षमताभन्दा बढी यात्रु चढाउने, टिकटमा कालोबजारी गर्नेलगायत सवारी र यात्रुसम्बन्धी विभिन्न समस्या तथा गुनासो समाधान गर्न सहायता कक्षले सहज पुग्नेछ । यात्रुका हरेक समस्या समाधान गर्नेगरि सहायता कक्षबाट सहयोग हुने पर्वतका ट्राफिक प्रहरी प्रमुख प्रहरी नायव निरीक्षक प्रेम श्रेष्ठले बताए ।