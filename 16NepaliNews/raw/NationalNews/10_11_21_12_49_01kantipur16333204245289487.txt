कञ्चनपुर — डोटीका तेजबहादुर खड्का आइतबार बिहानै सीमावर्ती बजार वनबासा पुगे । भारत उत्तरप्रदेशको सहरानपुरबाट दसैंका लागि परिवारसहित फर्किन लागेका उनलाई वनबासामा बसबाट ओर्लिनेबित्तिकै जिपवालाले आफ्नो गाडीमा बसाए ।वनबासाबाट ५ किलोमिटरको दूरीमा रहेको नेपाल–भारत सीमासम्म पुर्‍याएको प्रतिव्यक्ति भारु ५ सयका दरले १५ सय भाडा असुल गर्‍यो । ‘हामी त महेन्द्रनगरसम्मै पुर्‍याउँछ भनेर पाँच/पाँच सय तिर्‍यौं,’ खड्काले भने, ‘तर बीच बाटोमा सीमामै छाडेर गयो ।’ उनीहरू वनबासाबाट ६ जना जिपमा बसेका थिए । सबैले मिलेर ३ हजार भारु भाडा तिरेका थिए । वनबासामा जिप मालिकले महेन्द्रनगरसम्मै छाड्ने पनि भनेका थिए । कोरोना संक्रमणका कारण नाका बन्द भएदेखि भारतीय नम्बरका सवारीसाधनहरू सहजै नेपाल प्रवेश गर्न पाउँदैनन् । पछिल्लो पटक सरकारले भारतीय सवारीसाधन आउन दिने भने पनि भारतीय नागरिकको हकमा ७२ घण्टाभित्रको परीक्षण रिपोर्ट, दुवै खोप लगाएको कार्ड र सीसीएमसीको अनलाइन फाराम भर्न अनिवार्य गरेको छ । ‘वनबासामा महेन्द्रनगरसम्मै पुर्‍याउँछु भनेका थिए, यहाँ आएर जान पाइँदैन भने,’ आइतबार बिहान गड्डाचौकी नाकामा भेटिएका खड्काले भने, ‘यो थाहा भए त हामी त्यति धेरै भाडा दिने थिएनौं ।’ वनबासादेखि नेपाल–भारत सीमासम्मको भाडा ५० भारु तोकिएको छ । कतिपयले अहिले महेन्द्रनगरसम्मै पुर्‍याउने भन्दै चार/पाँच सय लिने गरेका छन् । लामो समय भारतमा मजदुरी गरेर चाडपर्वका लागि घर फर्किन लागेकहरूसँग सानोतिनो झोलालगायत अन्य सामान पनि हुन्छ । अझ सिमला, अल्मोडा, देहरादुनलगायत उत्तर भारतका पहाडी भेगबाट फर्किनेहरूसँग अलि ठूलै झिटीगुन्टा हुन्छ । त्यही बढी सामानका झोला गुन्टा भएका कारणसमेत यातायात व्यवसायीले तेब्बरसम्म भाडा लिने गरेका छन् । ‘सामान धेरै छ भनेर सात सय लाग्ने ठाउँमा डेढ हजार तिर्‍यौं,’ अल्मोडाबाट आइतबार गड्डाचौकी नाका हुँदै घर फर्किन लागेका बाजुरा त्रिवेणी नगरपालिकाका देवबहादुर बुढाले भने, ‘अलिअलि सामानको पनि पूरै भाडा तिरायो ।’ भारी छ भनेर चालकले बढी भाडा लिएको उनले बताए ।सवारी चालकले बढी भाडा लिएको विषयमा उनले कतै पनि कुनै जानकारी गराएनन् । प्रहरीलाई भने घर जान ढिलो हुने र भारततर्फ विरोध गरे भने उल्टै लुटिने डरका कारण उनीहरूले कतै पनि यसबारे नभनेका हुन् ।  बुढा पुसमा अल्मोडा पुगेका थिए । उनी ग्यास डिलरमा काम गर्छन् । दैनिक ५ सय रुपैयाँ देहाडी (ज्याला) पाउँछन् । गतवर्ष कोरोना संक्रमणका कारण राम्ररी काम गर्न पाएनन् । यस वर्ष पनि भारतमा तीव्र गतिमा कोरोना संक्रमण फैलिएपछि वैशाख–जेठमा त्यत्तिकै बस्नुपरेको उनले बताए । ‘कोरोनाले कामै गर्न पाइएन, अलिअलि भएको कमाइ पनि बाटोमै सकिन्छ,’ उनले भने, ‘घर फर्किने बेला सवारी चालकहरूले जहिल्यै बढी भाडा लिन्छन् ।’ वनबासादेखि अल्मोडा जाने बेलामा यसैगरी ७ सय भारु भाडा तिरेको उनले बताए । तर अहिले भारी छ भन्दै १५ सय लिएको उनले बताए ।  यतिबेला दसैं नजिकिँदै गएपछि नाकामा घर फर्किने नेपाली कामदारको भीड बढ्न थालेको छ । दैनिक हजार/बाह्र सयको संख्यामा घर फर्किन थालेका छन् । जिल्ला प्रशासन कार्यालय कञ्चनपुरका अनुसार आइतबार गड्डाचौकी नाकाबाट १ हजार १ सय ४३ र गौरीफन्टा नाकाबाट ७ सय ६७ जना नेपाल भित्रिएका छन् । नाकामा घर फर्कनेको चाप बढेसँगै यात्रुहरूबाट बढी भाडा लिने तथा नशालु पदार्थ खुवाएर लुट्नेलगायतका घटनाहरू बर्सेनि दोहोरिन्छन् । कोरोना संक्रमणका कारण गतवर्ष नाकामा घर फर्किनेहरूको संख्या कम भएकाले बढी भाडा लिने तथा लुट्ने घटना पनि कम भएका थिए । तर यस वर्ष फेरि ती घटनाहरू दोहोरिन थालेका छन् । विगतमा वनबासादेखि महेन्द्रनगरसम्म चल्ने टाँगा चालकहरूले दोब्बर, तेब्बर भाडा लिएर बीच बाटोमै छाड्थे ।गतवर्षदेखि भारतीय सवारीसाधन नेपाल प्रवेशमा रोक लगाइएको छ । तर अहिले पनि भारतीय सवारी चालकहरूले महेन्द्रनगरसम्म पुर्‍याउने भन्दै ठगी गर्न थालेका छन् । ‘अल्मोडादेखि घरसम्म पुग्ने भाडा र वनबासादेखि गड्डाचौकीसम्मको भाडा बराबर हुन्छ,’ अछाम मेल्लेख गाउँपालिकाका दानबहादुर बुढाले भने, ‘तीन/चार दिनको देहाडी बाटोमै सकिन्छ ।’