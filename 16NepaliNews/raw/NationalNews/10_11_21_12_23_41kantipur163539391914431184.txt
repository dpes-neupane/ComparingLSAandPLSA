बर्दिया — चितुवा, हुडार र स्यालको आक्रमणबाट मारिन थालेपछि कृष्णसार जोखिममा परेका छन् । गत वर्ष साउनदेखि यस वर्षको असार मसान्तसम्म ८५ वटा कृष्णसार मारिएका हुन् । चितुवाको आक्रमणबाट मात्रै यस अवधिमा ६५ वटा कृष्णसार मारिएको संरक्षण क्षेत्रका रेन्जर मनराज लामा मोक्तानले बताए । स्याल, हुडार र कालगतिबाट २० वटा मारिएका हुन् ।संरक्षण क्षेत्रसँग जोडिएको उत्तर–पूर्वतर्फ रहेको सामुदायिक वनबाट निस्कने चितुवाले कृष्णसारलाई लखेटेर मार्ने गरेका हुन् । तीन वर्षअघिसम्म करिब तीन सयको संख्यामा रहेका कृष्णसार अहिले घटेर १ सय ७० रहेको संरक्षण कार्यालयले जनाएको छ । हाल भाले ४३, पोथी १ सय १२ र बच्चा १५ रहेका छन् । चितुवाको आक्रमण रोकिएन भने एक–दुई वर्षमा कृष्णसार लोप हुने संरक्षण क्षेत्रका कर्मचारी बताउँछन् ।संरक्षण क्षेत्रमा रहेका तुलसीपुर र बेचैपुरमा रहेको संरक्षित वनमा रहेका चारवटा चितुवाले पटक–पटक आक्रमण गरेपछि कृष्णसार संकटमा परेका हुन् । चरीचरण क्षेत्रमा पर्याप्त पानी र दुबो घाँस नहुनुले पनि वन क्षेत्रमा चरिचरण गर्दा चितुवाले आक्रमण गर्न थालेका छन् । चितुवाको आक्रमण रोक्ने प्रयास नहुँदा कृष्णसार मारिंदै गएका छन् । संरक्षित क्षेत्रका कर्मचारीले खासै चासो नदिएको गुलरिया–२ का वडाध्यक्ष टंक अधिकारीले बताए । ‘पहिले–पहिले कर्मचारीले राती गस्ती गर्थे । अहिले गरेको पाइँदैन,’ उनले भने, ‘चितुवा व्यवस्थापन नभएसम्म कृष्णसारको संरक्षण सम्भव छैन ।’ 