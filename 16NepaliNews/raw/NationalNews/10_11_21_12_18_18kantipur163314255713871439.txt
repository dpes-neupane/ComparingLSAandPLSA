पर्वत — विभिन्न दाताको सहयोगमा कोभिड बिरामीको उपचारका लागि स्वास्थ्य संस्थामा अक्सिजन कन्सन्ट्रेटर वितरण गरिएको छ । कांग्रेसका नेता ऋषिकेश तिवारीले करिब १६ लाख रुपैयाँ बराबरका स्वास्थ्य सामग्री वितरण गरेका हुन् । तिवारीले पाँच स्वास्थ्य चौकीमा अक्सिजन कन्सन्ट्रेटरसहित अक्सिमिटर, पीपीई सेट, मास्क र थर्मल गन वितरण गरेका थिए । जलजला–६ शालिजास्थित स्वास्थ्य चौकी, फलेबास–३ शंखरपोखरीस्थित स्वास्थ्य चौकी, मोदी–५ को स्वास्थ्य चौकी, फलेबासकै स्वास्थ्य चौकी र बिहादी गाउँपालिकाको स्वास्थ्य चौकीमा वितरण गरिएको हो । कोरोना संक्रमण दर घट्दै गएपनि सम्भावित जोखिमलाई ध्यानमा राख्दै स्वास्थ्य सामग्री वितरण गरेको तिवारीले बताए । ‘मूल्यका हिसाबले यो धेरै खर्चिलो होइन,’ उनले भने, ‘गम्भीर बिरामी भएर तड्पिने बिरामीका लागि प्राणदान होला भनेर सहयोग गरेको हुँ ।’ कोभिडका बिरामीको अधिक चाप हुने स्वास्थ्य संस्थाहरूको मागका आधारमा छनोट गरेर वितरण गरिएको उनले बताए ।