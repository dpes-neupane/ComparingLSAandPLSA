मकवानपुर — वाग्मती प्रदेशका मुख्यमन्त्री राजेन्द्रप्रसाद पाण्डेले कात्तिक २२ गते प्रदेशसभामा  विश्वासको मत लिने भएका छन् । कात्तिक ११ गते चार दलीय गठबन्धनको तर्फबाट मुख्यमन्त्री भएका नेकपा (एकीकृत) समावजादी संसदीय दलका नेता पाण्डेले तिहारलगत्तै प्रदेशसभामा विश्वासको मत लिने तयारी अगाडि बढाइसकेका छन् ।सरकारको प्रवक्तासमेत रहेका आन्तरिक मामीला तथा कानुनमन्त्री कृष्ण खनालले विश्वासको मत लिने मन्त्रिपरिषद् बैठकबाट निर्णय गरी प्रदेशसभामा आधिकारिक पत्र दर्ता गराइसकेको बताए ।‘प्रदेश प्रमुखबाट मुख्यमन्त्री नियुक्त भएको भएको एक महिनाभित्रमा विश्वासको मत लिनुपर्ने प्रावधान रहेको छ । सोही अनुसार हामी ढिलाइ नगरी विश्वासको मत लिने निष्कर्षमा पुगेका हौं,' उनले भने । उनका अनुसार मन्त्रिपरिषद्को पहिलो बैठकले नै २२ गते मुख्यमन्त्रीले संसदमा विश्वासको मत लिने निर्णय गरेका बताए । ‘गठबन्धनको आन्तरिक छलफलको क्रममा तिहार अगाडि नै विश्वासको मत लिने तयारी भएको थियो । तर, सभामुख हेटौंडा बाहिर रहेको र प्रदेशसभाको आफ्नै कार्यक्रम रहेका कारण केही समय ढिलो भएको हो,' उनले भने ।हालको अवस्थामा पाण्डे नेतृत्वको सरकारले सजिलै विश्वासको मत प्राप्त गर्ने देखिन्छ । सभामुखसहित प्रदेशसभामा १०९ मत रहेको छ । सरकार टिकाउन ५५ मत भए पुग्छ । गठबन्धनमा रहेका दलहरुसँग ५९ मत रहेको छ ।गठबन्धनमा रहेका माओवादी केन्द्रसँग २३, कांग्रेस २२, नेकपा (एस) १३ र जनता समाजवादीसँग १ मत रहेको छ । मुख्यमन्त्री पाण्डेको विश्वासको मतसम्बन्धी प्रस्ताव संसद् सचिवालयमा दर्ता भइसकेको प्रदेशसभा सचिवालयले पनि जनाएको छ । प्रदेशसभा सचिवालयका प्रवक्ता विनोद अमात्यले मुख्यमन्त्री कार्यालयबाट प्राप्त पत्रअनुसार २२ गते विश्वासको मत लिने व्यवस्थापनमा प्रदेशसभा लागेको बताए । प्रदेशसभाको वैठक भने आव्हान भइसकेको छैन ।वाग्मती प्रदेशसभा सभामुख सानुकुमार श्रेष्ठले आफू हेटौंडामा नभएको तर मुख्यमन्त्रीले कात्तिक २२ गते विश्वासको मत लिने भन्ने पत्र प्रदेशसभामा दर्ता भएको जानकारी दिए । उनले मुख्यमन्त्रीले विश्वासको मत लिने दिन कात्तिक २२ गते नै संसद बैठक बोलाइने बताए ।कांग्रेस सचेतक छिरिङ दोर्जेका अनुसार विश्वासको मतका लागि कात्तिक २२ गते नै बैठक राख्न सभामुख राजी भएको र सोही अनुसार गठबन्धनका दलहरुले आफ्नो सांसदलाई जानकारी गराइसकेको बताए । ‘बैठक बोलाउने निश्चित छ । सोही दिनका लागि उपस्थित हुन हामीले सांसदहरुलाई आग्रह गरिसकेका छौं,' उनले भने ।यसअघि प्रदेशसभाको बैठक तीन अगाडि नै बोलाउने गरिएको थियो । बैठकका लागि प्रदेशको राजधानी हेटौंडा आउने क्रममा बाटोमा समस्या हुन सक्नेभन्दै सभामुख श्रेष्ठले प्रायः बैठक ७२ घण्टा अगाडि बोलाउने गरेका थिए ।एमालेबाट मुख्यमन्त्री बनेकी अष्टलक्ष्मी शाक्यले अल्पमतमा परेपछि कात्तिक १० गते पदबाट राजीनामा दिएकी थिइन् । ५६ सांसद रहेको एमाले पार्टी विभाजनमा १३ सांसदले एकीकृत समाजवादी रोजेपछि ४३ जनामा खुम्चिएको थियो । अल्पमतमा परे पनि केही समय सत्ता लम्ब्याएकी शाक्यले कात्तिक १० मा पदबाट राजीनामा दिएकी हुन् ।प्रदेश सरकारले सदनबाट विश्वासको मत लिएसँगै मन्त्रिपरिषद् विस्तार गर्ने तयारी समेत अगाडि बढाइसकेको छ । मन्त्री खनालले गठबन्धननमा भागबण्डा मिलाउन आवश्यक परेको खण्डमा मन्त्रालय विभाजन पनि हुनसक्ने बताएका छन् । सरकारले पहिलो चरणमा ४ सदस्यीय मन्त्रिपरिषद् विस्तार गरिसकेको छ ।पहिलो चरणमा उनले कांग्रेस संसदीय दलका उपनेता कृष्णलाल भँडेल, माओवादी संसदीय दलका उपनेता कुमारी मोक्तान र एकीकृत समाजवादी संसदीय दलका उपनेता कृष्णप्रसाद खनाललाई मन्त्री बनाएका छन् ।भाडेललाई भौतिक पूर्वाधार, मोक्तानलाई सामाजिक विकास र खनाललाई आन्तरिक मामिला तथा कानुन मन्त्रालयको जिम्मेवारी दिइएको छ । प्रदेशमा मन्त्रालयको संख्या बढाएर १२ पुर्‍याउने र चारजना राज्यमन्त्री पनि नियुक्त गर्ने गरी सरकार विस्तारको तयारीमा गठबन्धन जुटेको छ ।