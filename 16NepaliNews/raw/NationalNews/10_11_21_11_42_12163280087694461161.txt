ओखलढुंगा — कांग्रेसको १४ औं महाधिवेशनअन्तर्गत ओखलढुंगाका आठै स्थानीय तहमा संस्थापन पक्षका उम्मेदवार विजयी भएका छन् । सिद्धिचरण नगरपालिका, चिशंखुगढी गाउँपालिका र मोलुङ गाउँपालिकामा निर्वाचन भएको थियो । अन्य पाँच स्थानीय तहमा सर्वसम्मत रूपमा नेतृत्व चयन भएको हो । सिद्धिचरण नगरपालिकामा प्रेमराज गुरुङ, खिजिदेम्बा गाउँपालिकामा रामकुमार सुनुवार, चिशंखुगढीमा गोपालमान थापा, मानेभन्ज्याङमा देवबहादुर पुलामी, सनुकोसीमा विष्णु खड्का निर्वाचित भएका छन् ।त्यसैगरी लिखुमा कुमार सुवेदी, मोलुङमा गोपी कृष्ण कार्की र चम्पादेवीमा विष्णु पुलामी मगर निर्वाचित भए । निर्वाचन पूर्व पौडेल/कोइराला समूह र संस्थापन (देउवा) पक्षबीच निकै रस्साकसी देखिए पनि आठैवटा स्थानीय तहमा संस्थापनले नेतृत्व पाएको छ । मतदान भएको तीन स्थानीय तहमा पनि पौडेल पक्षका उम्मेदवार पराजित भए ।धनकुटामा नेपाली कांग्रेसको स्थानीय तह अधिवेशनमा पार्टी सभापति शेरबहादुर देउवाभन्दा वरिष्ठ नेता रामचन्द्र पौडेल समूह बलियो देखिएको छ । जिल्लाका ७ स्थानीय तहमा पौडेल समूह पक्ष ४ र देउवा पक्षले २ ठाउँमा नेतृत्व हात पारेको छ । एक स्थानमा स्थगित भएको छ । अधिवेशन सम्पन्न भएका ४ तहमा सर्वसम्मत भएको छ । बाँकी २ मा निर्वाचन भएको थियो । सर्वसम्मत हुनेमा साँगुरीगढी गाउँपालिकाका नेपालधन राई र छथर जोरपाटी गाउँपालिकाका छत्र सुब्बा पौडेल समूहको कांग्रेस पार्टीले जनाएको छ । यस्तै निर्वाचनबाट विजयी भएका महालक्ष्मी नगरपालिका ध्रुवराज राया र चौबिसे गाउँपालिकाका गुणराज राई दुवै पौडेल समूहको मानिन्छन् । सर्वसम्मतबाट विजयी हुने पाख्रिवास नगरपालिकामा प्रेम भण्डारी र सहिदभूमि गाउँपालिकाका दिपेश राई दुवै देउवा समूहको रहेको स्रोतले जनायो । धनकुटा नगरपालिकामा भने अनौठो प्रतिस्पर्धा देखिएको छ । त्यहाँ देउवा पक्षकै दुई उम्मेदवारले आफ्नो दाबी नछोडेपछि अधिवेशन अन्योल बनेको छ । अभिषेक कर्माचार्य र नरेश श्रेष्ठले आफ्नो दावी छोडेका छैनन् ।