सर्लाही — निर्माणको एक महिनामै सर्लाहीको बरहथवा नगरपालिका–२ हजरियास्थित सहिद पार्कको पर्खाल भत्किएको छ । गुणस्तरहीन काम गरिएकाले पर्खाल भत्किएको स्थानीयको आरोप छ । नगरपालिकाले पार्क निर्माणका लागि आन्तरिक स्रोत तर्फबाट गत आर्थिक वर्ष २०७७/७८ मा श्रमदानसहित ३३ लाख १५ हजार रुपैयाँ बजेट छुट्याएको थियो । पालिकाले वैशाख अन्तिम साता आशीष पौडेलको अध्यक्षतामा उपभोक्ता समिति गठन गरी जिम्मेवारी दिएको थियो । तर, समितिले कमसल र गुणस्तरहीन सामग्री प्रयोग गरेकाले पार्कको पर्खाल भत्किएको स्थानीय हीरालाल परियारले बताए ।जनप्रतिनिधिले आफ्‍ना आसेपासे र कार्यकर्ता पोस्न उपभोक्ता समिति बनाएपछि यस्तो समस्या आइपरेको उनको आरोप छ । ‘खबरदारी गरे पनि कसैले सुनुवाइ गरेनन्, जसको परिणामस्वरूप पर्खाल भत्कियो,’ उनले भने, ‘कार्यकर्ता पोस्दा यस्तै नियति भोग्नु पर्छ, यसको जिम्मा नगरले लिनुपर्छ ।’ काम सकेर गत असार अन्तिम साता यो योजनाको भुक्तानी समेत भइसकेको छ । बरहथवा–२ का वडाध्यक्ष यज्ञबहादुर खड्काले स्थानीयले गुणस्तरहीन काम भएको भनेर प्रत्येक दिन गुनासो गर्ने गरेको जानकारी दिए । भत्केको क्षेत्रमा खोला रहेकाले ड्याम कसेर पर्खाल उठाउनु पर्नेमा त्यतिकै पर्खालको काम गरिएको उनको भनाइ छ । नगरपालिकाका प्रमुख देवानन्द महतोले स्थानीयले पार्कमा बढी जग्गा पाउने आशामा खोलाभित्र पर्खाल निर्माण गरेकाले यो समस्या आएको बताए । वर्षा सकेपछि पुनः त्यसक्षेत्रमा ड्याम कसेर अथवा प्राविधिकसँग सल्लाह गरेर काम गर्ने उनले जानकारी दिए ।