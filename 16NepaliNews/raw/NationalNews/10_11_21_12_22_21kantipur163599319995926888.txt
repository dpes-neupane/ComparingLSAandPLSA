गुल्मी — प्रत्येक चुनावमा नेताहरूले भूमिहीनलाई लालपुर्जा दिन्छौं भनेर आश्वासन दिएको मालिका गाउँपलिका–७, सिलादीका गोकर्णबहादुर सार्कीले भुलेका छैनन् । २०५६ सालदेखि विभिन्न दलका नेताले यस्तै आश्वासन दिएर चुनाव जिते । यहाँबाट जितेर गएपछि उनीहरूका न्यूनतम आवश्यकता पनि पूरा गरेनन् ।५/७ घर रहेका सिलादीबासीका अहिले १४ परिवार पुगेका छन् । तर बस्तीमा जति सन्तान थपिँदै जान्छन्, उति चिन्ता थपिँदै जान्छ । किनभने, घरबासको टुंगो छैन । मदन भण्डारी लोकमार्गको छेवैमा रहेका सुकुम्बासीहरू लालपुर्जा नभएपछि पानी र बिजुलीबाट समेत वञ्चित भएका छन् । ‘भोट पाएर काठमाडौं जाने नेताको त आश मारिसकेका थियौं । जितेपछि यहीँ तपाईंहरूकै वरिपरि हुन्छौं, हामीले काम नगरे बल्ल भन्नुहोला भनेका नेता पनि फर्केर आएनन्,’ गोकर्णले भने, ‘लालपुर्जा, टिनको छाना र घरघरमा धारामा पानी ल्याइदिन्छौं भन्थे, ती पनि खै कता हराए ।’ पालिकाले निर्वाचन लगत्तै एक घर एक धारा र खरको छानामुक्त अभियान सञ्चालन गरे पनि सिलादीका दलित परिवारले केही पाएनन् । वडाका सबै घर खरको छानामुक्त भएको, सबै घरमा बिजुलीबत्ती र खानेपानीको धारा पुगेको गाउँपालिकाले प्रतिवेदन सार्वजनिक गर्छ तर उक्त प्रतिवेदनमा सिलादीका १४ परिवारको गणना नै हुँदैन । स्थानीय मीना सुनारका अनुसार उनीहरू अहिलेसम्म पनि टुकीकै उज्यालोमा काम गर्छन् र पढ्छन् । ‘घरमुन्तिर सानो बजार छ, बिजुली बलेको हेर्न त त्यहीँ जानुपर्छ,’ उनले दुःखेसो पोखिन्, ‘मोबाइल चार्ज गर्न, टीभी हेर्न त हामी गरिबले कहाँबाट पाउनू ?’स्याउलाले छाएको छानोमुनि कुलोको पानी पिएर बस्न बाध्य हुँदा पनि स्थानीय सरकारले आफ्नो समस्याका बारेमा ध्यान नदिएको उनीहरूको गुनासो छ । उनीहरू बस्दा सुरुमा जंगलको पुछार भएकाले सुकुम्बासीलाई बस्न दिए पनि अहिले राजमार्गको नजिकैको जग्गा भएकाले ठूलाबडाले नै आँखा लगाएको स्थानीयको भनाइ छ । सुकुम्बासीलाई हटाउन र कतै भीर पखेरामा राख्नका लागि दबाब दिएको उनीहरू बताउँछन् । ‘ऊ बेला घर पनि बनाइदिन्छौं, पानी र बिजुली पनि दिन्छौं भनेर भोट भागे तर अहिले यो ठाउँ छाडेर माथि भीर–पखेरातिर जाऊ भन्छन्,’ स्थानीय सुन्तली सुनारले भनिन्, ‘हामी जान नमानेपछि बीसौं वर्षदेखि खेती गरेको बारीमा नर्सरी बनाउने भन्दै डोजर लगाएर स्याहार्ने बेला भएको मकै सोत्तर पारे ।’ वर्षौंअघि घमिरको टुनीखोलामा गएको पहिरोले सम्पत्ति लगेपछि ज्यानमात्र जोगाएर आएका एक व्यक्तिका सन्तान अहिले १४ परिवार र ५० सदस्य पुगेका छन् । मालिका गाउँपालिकाका प्रवक्ता शोभाखर गिरीले भने सुकुम्बासीलाई अन्य स्थानमा सार्ने गरी आर्थिक वर्ष २०७५/७६ मै वार्षिक रूपमा बजेट विनियोजन गरे पनि उनीहरूले नमान्दा समस्या भएको बताए । ‘हामीले निर्वाचित भएको दोस्रो वर्षदेखि नै सुकुम्बासीहरूको व्यवस्थापनका लागि पहल सुरु गरेका हौं,’ उनले भने, ‘त्यसैका लागि भनेर प्रत्येक वर्ष बजेट पनि छुट्यायौं तर उहाँहरू अन्य ठाउँमा जान मान्नुभएन ।’ गिरीले अहिले सुकुम्बासीहरू बसिरहेकै स्थानमा व्यवस्थापन गर्न भने सामुदायिक वन अन्तर्गतको जग्गा भएका कारण समस्या भइरहेको बताए ।