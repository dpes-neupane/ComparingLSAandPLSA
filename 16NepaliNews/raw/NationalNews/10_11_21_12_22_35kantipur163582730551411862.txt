अर्घाखाँची — केही वर्षअघि शीतगंगा नगरपालिका–४ सानादहमा झाडी र बारीको बीचमा गोरेटो बाटो थियो । त्यही गोरेटो हुँदै स्थानीय पँधेरा र जुकेनातर्फ हिँड्थे । विकासको लहरसँगै पोखरडाँडा, जुकेना, जलुके हुँदै भालुबाङमा महेन्द्र राजमार्गमा जोडिने सडक बन्यो । त्यसपछि सानादहको मुहार परिवर्तन हुन थाल्यो । शीतगंगा– ५, ६, ७ र ८ वडाको गाउँमा अहिले यही सडक हुँदै गाडी चल्छन् । यी वडाका बासिन्दा अमराई बजारमा किनमेल गर्न यही बाटो आउजाउ गर्छन् । समथर डाँडोमा रहेको सानादह अहिले बजारीकरणतर्फ लम्कँदै छ । यहाँ सुविधासम्पन्न होटल, किराना पसल, फेन्सी स्टोर, फ्रेस हाउस थुप्रै खुलेका छन् । नेत्रप्रसाद आचार्यले अमराई बजारको अर्जुन होटल सानादहमा सारे ।होटलका चार कोठा शौचालयसहितका छन् । यहाँको शीतल, अनुकूल हावापानी र रमणीय वातावरणले सबैलाई तानेको उनले बताए । ‘गर्मीमा शीतल खोज्दै यो होटलमा बास बस्न तराईका मान्छे ओइरिन्छन्,’ उनले भने, ‘रूपन्देही, कपिलवस्तु, देउखुरीलगायतबाट गर्मी छल्न र डाँडाकाँडा घुम्न आउने आन्तरिक पर्यटक यहीँ बस्छन् । भारतबाट पनि पर्यटक आइपुग्छन् ।’ धार्मिक पर्यटकीय स्थल सुपादेउराली आएकाहरू यहाँ बस्न रुचाउँछन् । यतिबेला पनि तोरी फुलेको बारी, हरियाली मनोरम दृश्यको टिकटक बनाउनेहरू यहाँ पल्केका छन् । ‘बजारको कोलाहलमा भन्दा धेरै अग्लो डाँडोमा रहेको शान्त सानादहमा बस्न रुचाउँछन्,’ आचार्यले भने, ‘तराई र भारतबाट आएका पर्यटकले स्थानीय खानाका परिकार खान खोज्छन् ।’ दुई वर्षको अवधिमा यहाँ दुई दर्जन पक्की घर बनिसकेका छन् । तराईबाट एक/डेढ घण्टामै आइपुगिने यहाँ व्यावसायिक घर निर्माणाधीन छन् । कपिलवस्तुको पत्थरकोटबाट पहाड उक्लेपछि मनमोहक जंगल सुरु हुन्छ । ठाडामा डमरु दह छ । अमराईदेखि ठाडासम्मका डाँडाकाँडामा पुगेर केही बेर बस्ने, तस्बिर खिच्ने, युवापुस्ताले टिकटक बनाउने र वारिपारिको मनोरम दृश्यको पहाडले धेरै लोभिन्छन् ।सानादहमा घडेरीको मूल्य पनि अकासिएको छ । मुख्य सडकमा हातको १ लाख २० हजार रुपैयाँमा बिक्री भइरहेको व्यवसायी विमला गैरेले बताइन् । गाउँको मुख्य केन्द्र र पर्यटक बस्ने रमणीय स्थल भएकाले बारी, खर्‍यान घडेरीको मूल्यमा बिक्री हुन थालेका छन् । स्थानीय सरकारले ८० लाख रुपैयाँ लागतमा बसपार्क निर्माण गरिसकेको छ । पर्यटकीय गन्तव्य बढाउने र बजारीकरण गर्ने योजनाअनुसार पूर्वाधार निर्माणमा लगानी गरिरहेको शीतगंगाका नगर प्रमुख सूर्यप्रसाद अधिकारीले बताए ।