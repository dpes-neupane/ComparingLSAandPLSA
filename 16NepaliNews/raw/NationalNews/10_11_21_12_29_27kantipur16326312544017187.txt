तिलोत्तमा — नेपाली कांग्रेसको १४औं महाधिवेशनअन्तर्गत रूपन्देहीका पाँचवटा पालिकामा सर्वसम्मत नेतृत्व चयन भएको छ ।नेपाली कांग्रेस जिल्ला निर्वाचन अधिकृत भेषराज घिमिरेका अनुसार रूपन्देहीका १६ पालिकामध्ये गैडहवा गाउँपालिका, कोटहीमाई गाउँपालिका, लुम्बिनी सांस्कृतिक नगरपालिका, मर्चवारी गाउँपालिका र ओमसतिया गाउँपालिकामा सर्वसम्मत नेतृत्व चयन भएको हो ।शनिबार भएको निर्वाचनबाट गैडहवाको सभापतिमा सत्यनारायण पथिक, कोटहीमाईमा अवधराम यादव, लुम्बिनी सांस्कृतिक नगरपालिकामा मोहमद सहित खां, मर्चवारीमा जनार्दन यादव र ओमसतियामा सभापति भगवानप्रसाद चौधरीसहित प्यानलै निर्विरोध भएको छ । त्यस्तै बुटवल उपमहानगरपालिकाको सभापतिमा खेलराज पाण्डेय तेस्रोपटक विजयी भएका छन् । ४ सय १२ मत ल्याएका उनले पार्टी सभापति शेरबहादुर देउवानिकट मानिएकी रीता केसीलाई पराजित गरेका हुन् । त्यस्तै तिलोत्तमा नगरपालिकामा हरिलाल पाण्डे, सैनामैना नगरमा रणबहादुर खनाल, देवदह नगरमा गुनाखर भुर्तेल, रोहिणी गाउँपालिकामा तारकनाथ योगी प्रतिद्वन्द्वीलाई मतान्तरमा पछि पार्दै सभापति चुनिएका छन् ।