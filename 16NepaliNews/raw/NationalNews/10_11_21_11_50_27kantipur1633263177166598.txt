पर्सा — सरकारले भारतीय नम्बर प्लेटका निजी सवारी साधनलाई शुक्रबारदेखि नेपाल प्रवेश अनुमति दिएसँगै दैनिक ठूलो संख्यामा त्यस्ता सवारी भित्रिन थालेका छन् । वीरगन्ज भन्सार कार्यालयका यात्रु शाखाका प्रमुख अधिकृत मुरारी काफ्लेका अनुसार शुक्रबार पहिलो दिन ३५ वटा, शनिबार ४० वटा र आइतबार दिउँसो ३ बजे सम्म ८० वटा गरी एक सय ५५ वटा भारतीय पर्यटकको निजी सवारी साधन नेपाल प्रवेश गरेको उनले बताए । यस बाहेक दैनिक १ सयको हाराहारीमा भारतीय मोटरसाइकल समेत सुविधाको पास लिएर नेपाल प्रवेश गरिरहेको उनले बताए । चार पांग्रे निजी सवारी साधन लिएर आउने भारतीय प्राय: हेटौंडासम्म घुमेर आउने गरेकव उनले बताए । निजि सवारी साधन लिएर भारतीय पर्यटक नेपाल नआउँदा यहाँको होटल तथा पर्यटन व्यवसाय धरासायी भएको भन्दै व्यवसायीहरूले नाकाबाट भारतीय पर्यटकलाई उनीहरुको निजी सवारी साधनसहित प्रवेशको अनुमति दिन सरकारलाई लामो समयदेखि दबाब दिँदै आएका थिए । मन्त्रिपरिषद्को असोज ५ गतेको निर्णय अनुसार भारतीय निजी यात्रुबाहक सवारी साधनले नेपाल प्रवेश पाउन थालेका हुन् । 