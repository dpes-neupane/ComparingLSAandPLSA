बागलुङ — कोरोना संक्रमण र निशेधाज्ञाले ४ महिना बन्द भएको कालीका मन्दिर दसैंका लागि खुला भएको छ । खुला भएसँगै मन्दिरमा भक्तजन बढ्न थालेका छन् । घटस्थापनाको दिनदेखि पूर्णिमासम्म यहाँ सयौं भक्तजन आउने गर्छन् ।बिहीबार नै सयौं भक्तजन आएपछि मन्दिर व्यवस्थापनले भौतिक दूरी काम गर्ने, पूजा व्यवस्थापन र अनिवार्य मास्क लगाउने व्यवस्था गराएको कालीका भगवती गुठीका अध्यक्ष राजु खड्काले बताए । औंसीको दिन कागवेनीमा श्राद्ध गरेर फर्केकाले घटस्थापनाको दिन कालीका दर्शन गरेर फर्कने पुरानो चलनसमेत छ । बिहीबार बिहानैदेखि जिल्लाबाहेक छिमेकी जिल्ला, चितवन, नवलपुर, पोखरालगायतका भक्तजन समेत आएका हुन् । भक्तजन आउने भएपछि गुठीले मन्दिर र वरपर सफाइ गरेको छ । सवारीको पार्किङ व्यवस्थापन र गाडीमा कोचाकोच यात्री ल्याउन नदिन ट्राफिक व्यवस्थापनमा पनि कडाइ गरिएको जिल्ला ट्राफिक प्रमुख बद्रीप्रसाद तिमिल्सिनाले बताए । कालीका मन्दिरमा पूजासँगै पञ्चबली दिने चलन छ । भाकल गरेकाहरूले चिताएको पुग्ने विश्वासले कुखुरा, बोका, राँगो र भेडाको बली दिनेसमेत गर्छन् । कतिपयले नरिवल चढाँउछन् । कालीका मन्दिरमा ५ सय वर्षदेखि नियमित पूजा हुने गरेको इतिहास छ । यसैबीच गलकोट नगरपालिका–३ को कोतघर र कालीका मन्दिर, ताराखोला गाउँपालिकाको अर्गल मौलामा पनि पूजा सुरु भएको छ । सबै मन्दिरमा घटस्थापना गरेर जमरा राख्ने चलन छ । 