पर्सा — वीरगन्ज भन्सार नाकाबाट राजस्वमा सर्वाधिक योगदान गर्ने साना सवारीसाधनको आयात बढेको छ । अघिल्लो आर्थिक वर्षको तुलनामा गत आर्थिक वर्षमा जिप, कार, भ्यान र मोटरसाइकलको आयात बढेको हो । यस्ता सवारीको आयातमा भन्सार शुल्क, मूल्य अभिवृद्धि कर, अन्तःशुल्क गरी २ सय ५० प्रतिशतसम्म भन्सार शुल्क लाग्छ ।कोरोना संक्रमण नियन्त्रण र रोकथामका लागि गरिएको लकडाउन र निषेधाज्ञाका बीचमा पनि उल्लेख्य मात्रामा सवारी आयात भएको हो । वीरगन्ज भन्सार कार्यालयको तथ्यांकअनुसार गत आवमा ६ अर्ब ९३ करोड ९७ लाख १६ हजार रुपैयाँबराबरको ६ हजार २ सय ९४ थान जिप, कार र भ्यान यो नाकाबाट आयात भएको छ । जसबाट १७ अर्ब १ करोड २६ लाख ४३ हजार रुपैयाँ राजस्व संकलन भएको छ । अघिल्लो आवमा यो नाका हुँदै ६ अर्ब ५५ करोड ४२ लाख रुपैयाँ बराबरको ६ हजार २ सय ८४ थान जिप, कार, भ्यान भित्रिएका थिए । जसबाट १४ अर्ब ८७ करोड ४६ लाख ७६ हजार रुपैयाँ राजस्व संकलन भएको थियो । मोटरसाइकलको आयात झाडै दोब्बर पुगेको छ । गत आवमा ९ अर्ब २९ करोड रुपैयाँ बराबरका १ लाख ५ हजार ९ सय ५ थान मोटरसाइकल आयात भएको थियो । जसबाट ६ अर्ब ६३ करोड ७१ लाख ४३ हजार रुपैयाँ राजस्व उठेको थियो । जबकि अघिल्लो आवमा यो नाका भएर ५ अर्ब ११ करोड ४७ लाख १९ हजार रुपैयाँ बराबरको जम्मा ५९ हजार ८ सय ७२ थान मोटरसाइकल भित्रिएका थिए । जसबाट ६ अर्ब ६३ करोड ७१ लाख ४३ हजार रुपैयाँ राजश्व संकलन भएको थियो ।मधेस आन्दोलन र भारतीय नाकाबन्दीका बेला लामो समय वीरगन्ज नाका बन्द भएपछि यो नाकाबाट जिप, कार, भ्यानजस्ता सवारीसाधन आयात गरिरहेका ठूला आयातकर्ताहरू भैरहवा नाकातर्फ गएका थिए । गत वर्ष ती आयातकर्ताहरू पुनः वीरगन्ज भन्सारतर्फ फर्किएकोले आयातमा प्रभाव परेको वीरगन्ज भन्सार प्रमुख हरिहर पौडेलले बताए । उनका अनुसार गत माघ, फागुन महिनादेखि यो नाकाबाट सवारी आयात बढेको हो । निसान कार र टाटा मोटर आयातकर्ता सिप्रदीले पनि वीरगन्ज नाकाबाटै आयात बढाएकाले त्यसको सकारात्मक प्रभाव परेको छ । राजधानी काठमाडौंमा सबैभन्दा बढी गुड्ने मारुती सुजुकी कारको आयातकर्ता चौधरी ग्रुपले लामो समयपछि वीरगन्ज नाकाबाटै आयात बढाएको छ ।गत आवमा वीरगन्ज भन्सारले संकलन गरेको कुल राजस्वमा सवारीसाधन आयातबाट संकलन भएको राजस्वको योगदान २२.९० प्रतिशत छ । जुन इन्धनबाट संकलित राजस्वपछि दोस्रो स्थानमा पर्छ ।