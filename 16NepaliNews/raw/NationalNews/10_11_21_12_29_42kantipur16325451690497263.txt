रुकुम पूर्व — सिस्ने गाउँपालिका–१ र २ का बासिन्दालाई आर्थिक वर्ष २०७७/७८ को सामाजिक सुरक्षा भत्ता बाँड्न नेपाल बैंकका कर्मचारी गाउँ पुगेका छन् । सामाजिक सुरक्षा भत्तालाई बैंकिङ प्रणाली अनिवार्य गरिएपछि दुर्गमका सर्वसाधारणलाई भत्ता वितरण गर्न बैंकका कर्मचारी नगद बोकेर गाउँ पुगेका हुन् । सिस्ने–२ वडा कार्यालय नायगाडमा सामाजिक सुरक्षा भत्ता वितरणको तयारी छ । गाउँपालिकाको केन्द्र रुकुमकोटस्थित बैंकबाट सामाजिक सुरक्षा भत्ता बुझ्ने अवस्था छैन । वृद्धवृद्धाहरू बैंक रहेको स्थानसम्म आउन असमर्थ रहेपछि बैंक गाउँसम्मै पुगेको हो ।रुकुमकोटबाट नेपाल बैंकका कर्मचारी, प्रहरी र अरु सरोकारवाला निकायका प्रतिनिधि त्यहाँ पुगेका हुन् । शनिबारदेखि सोमबारसम्म भत्ता बाँड्ने कार्यक्रम छ । गत वर्षको तेस्रो चौमासिकको सामाजिक सुरक्षा भत्ता सिस्ने–२ बाट वितरण हुँदै छ । सिस्ने–१ र २ सडक सञ्जालमा जोडिएका छैन । सामाजिक सुरक्षा भत्ता बैकिङ प्रणालीमा गएपछि सर्वसाधारणलाई असहज भएको सिस्ने–२ का वडाध्यक्ष जीवन केसीले बताए । उनले बैंकको खाता खोल्दा पनि गाउँ पुगेर खोलिएको र ग्राहक पहिचान पत्र (केवाईसी) अपडेट पनि गाउँमै पुगेर गरेको जानकारी दिए । सुरुमा गाउँपालिकाका आठमध्ये पाँच वडामा मात्रै बैंकिङ प्रणाली लागू भएको थियो । भौगोलिक रूपमा विकट रहेका वडाहरूमा घरमै पुगेर जनप्रतिनिधि तथा कर्मचारीले सामाजिक सुरक्षा भत्ता वितरण गर्दै आएका थिए ।भत्ता वितरण बैंकिङ प्रणालीबाटै गर्नुपर्ने अनिवार्य गरिएपछि बैंक गाउँ पुगेर भत्ता वितरण गर्न लागेको हो ।