पर्सा — वीरगन्जस्थित सिर्सिया नाकाबाट केराउको आयात ह्वात्तै घटेको छ । बन्दरगाहस्थित भन्सार कार्यालयको तथ्यांकअनुसार अघिल्लो आर्थिक वर्षको तुलनामा गत आर्थिक वर्षमा यसको आयात अढाई गुणाले घटेको हो । अघिल्लो आर्थिक वर्षमा यो नाका हुँदै १४ अर्ब २७ करोड १४ लाख ७५ हजार ५ सय ९५ रुपैयाँ बराबरको ३२ करोड ७८ लाख ८१ हजार ५ सय २४ किलो केराउ आयात भएको थियो । जसबाट १ अर्ब १९ करोड ८८ लाख ३९ हजार ५ सय ३७ रुपैयाँ बराबरको राजस्व संकलन भएको थियो । उच्च परिमाणमा आयात भएकै कारण अघिल्लो आर्थिक वर्षमा यो नाका हुँदै आयात भएका प्रमुख वस्तुमध्ये राजस्वमा योगदान गर्ने सूचीमा केराउ तेस्रो नम्बर परेको थियो । गत आर्थिक वर्षमा भने यो नाका हुँदै ४ अर्ब ४३ करोड २५ लाख ६८ हजार ८ सय ४४ रुपैयाँ बराबरको ७ करोड ९२ लाख ९ हजार ४ सय ९४ किलो मात्र केराउ आयात भएको छ । जसबाट ४४ करोड ६८ लाख २ हजार ३ सय ३ रुपैयाँ राजस्व संकलन भएको छ । गत आवमा यो नाका हुँदै आयात भएका प्रमुख वस्तुहरूको सूचीमा केराउ १३ औं नम्बरमा झरेको छ । नेपालमा खासगरी अमेरिका र क्यानडाबाट केराउ आयात हुने गरेको छ । यो नाकाबाट मात्रै झन्डै आधा दर्जन आयातकर्ताले केराउ आयात गर्ने गरेको र सुक्खा बन्दरगाह नाकाबाहेक वीरगन्ज भन्सार नाका, विराटनगर भन्सार नाकालगायतबाट यसरी केराउ आयात हुने गरेको छ । सिर्सिया सुक्खा बन्दरगाह तेस्रो मुलुकबाट गेडागुडी तथा ड्राइफ्रुट आयात हुने मुलुककै मुख्य नाका हो । पशुपन्छीका दानामा प्रयोग हुनेदेखि मानव खाद्य वस्तुमा प्रयोग हुनेसम्मका गेडागुडी, अन्न, दलहन तथा तेलहन आदि वस्तु यो नाका हुँदै तेस्रो मुलुकबाट आयात हुने गर्छन् । ती वस्तुहरू भारतको कोलकाता, हल्दिया तथा विशाखापटनम बन्दरगाह हुँदै रेल मार्गबाट ल्याइन्छ । तर तेस्रो मुलुकबाट आयात हुने केराउ ठूलो परिमाणमा भारततर्फ तस्करी हुन थालेपछि सरकारले केही वर्षयता यसको आयातमा कोटा प्रणाली लागू गरेको छ । सरकारले गत आर्थिक वर्षमा केराउको ८० हजार मेट्रिक टन कोटा दिएको थियो । सुक्खा बन्दरगाह भन्सार कार्यालयका सूचना अधिकृत चूडामणि शर्मा कट्टेलले सरकारले केराउ आयातलाई नियन्त्रित गर्न लगाएको कोटा प्रणालीकै कारण यसको आयात घट्दो क्रममा रहेको बताए । ‘आयातकर्ता हेरेर कोटा दिइएको छ,’ उनले भने, ‘फरकफरक आयातकर्तालाई फरकफरक परिमाणको कोटा दिइएको छ । कोटा निर्धारण गरेपछि आयात घट्नु स्वाभाविक हो ।’