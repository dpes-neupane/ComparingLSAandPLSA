काठमाडौँ — मंगलबार राति जाजरकोटको नलगाडमा ट्याक्टर दुर्घटना हुँदा ३ जनाको घटनास्थलमै मत्यु भएको छ ।नलगाड नगरपालिका–५ कालीमाटी बजारबाट सामान लिएर बारेकोट गाउँपालिकातर्फ गइरहेको ट्याक्टर नलगाड–५ मुलीपोखरा नजिकै मंगलबार राति झुल्के डाँडामा दुर्घटना भएको दल्लीस्थित प्रहरीले जनाएको छ ।उक्त दुर्घटनामा नलगाड नगरपालिका–५ पारीगाउँका ६० वर्षीय दलबहादुर खत्री, उनका छोरा ३२ वर्षीय सुरेश खत्री र चालक नलगाड–७ दल्लीका २५ वर्षीय चंखलाल विकको मृत्यु भएको प्रहरीले जनाएको छ । सडकबाट करिब ५ सय मिटरको दूरीमा ३ जनाको शव फेला परेको प्रहरी नायब उपरीक्षक मधुकुमार थापाले बताए ।दुर्घटनामा ट्याक्टरका सहचालक नलगाड–७ वगराका १७ विनोद परियार गम्भीर घाइते भएका उनलाई हाल प्राथमिक स्वास्थ्य केन्द्र दल्लीमा राति नै ल्याएर उपचार भइरहेको डिएसपी थापाले बताए ।