रुकुम पूर्व — भूमे गाउँपालिका–२ को आधारभूत विद्यालय खावाङमा ४ कक्षामा पढिरहेकी लहरमाया पुनलाई पढाइमा अहिले कुनै समस्या छैन । नबुझेको कुरा आफ्नै मातृभाषामा सोध्छिन् । पुथाउत्तरगंगा गाउँपालिका–१४ को आधारभूत विद्यालयका महेन्द्र बुढालाई पनि पढाइ सजिलो लागिरहेको छ ।लहरमाया र महेन्द्रमात्रै होइन, भूमे र पुथाउत्तरगंगा गाउँपालिकाका २५ विद्यालयका विद्यार्थी पछिल्ला केही वर्ष पढ्नमा उत्साहित देखिएका छन् । विशेष गरी कक्षा १ देखि ३ सम्मका विद्यार्थी उत्साही देखिएका हुन् । किनभने, उनीहरूले आफ्नै मातृ भाषामा पढ्न पाइरहेका छन् ।यी दुवै पालिकामा मगर समुदायको बाहुल्य छ । उनीहरू खाम भाषा बोल्छन् । औपचारिक बाहेक अरु सबै कामकाज र बोलीचाली खाम भाषामै हुन्छ । भर्खर बोल्न सिकेका बच्चा घरमा खाम भाषामै बोल्छन् । विद्यालयमा नेपाली भाषामा पढ्नुपर्दा उनीहरूलाई बुझ्न कठिन भइरहेको थियो । त्यही अप्ठ्यारोलाई लक्षित गरी पछिल्लो समय यहाँ मातृभाषामा आधारित बहुभाषा शिक्षा लागू गरिएको छ ।भूमेका १२ र पुथाउत्तरगंगाका १३ विद्यालयका १–३ कक्षाका विद्यार्थी अहिले आफ्नै मातृ भाषामा पढ्छन् । सरकारले नै बनाएको पाठ्क्रमलाई खाम भाषामा रूपान्तरण गरिएको छ । २०७० देखि भूमे र २०७५ सालदेखि पुथाउत्तरगंगा गाउँपालिकामा मातृभाषामा आधारित बहुभाषा शिक्षा कार्यक्रम लागू छ । युनाइडेट मिसन टू रुकुम पूर्व क्लस्टरको आर्थिक सहयोगमा नेपाल मगर समाज सेवा तथा सूचना केन्द्र मिक नेपालको सहजीकरणमा यो कार्यक्रम सञ्चालन भइरहेको हो ।यसमा स्थानीय तहले पनि आवश्यक सहयोग र समन्वय गरिरहेका छन् । यहाँका विद्यालयमा गरिएको सर्वेक्षणका क्रममा सुरुमै दोस्रो भाषामा पठनपाठन गर्दा असजिलो भइरहेको पाइएपछि १ देखि ३ कक्षासम्म मातृ भाषामै पढाउने गरी कार्यक्रम अघि बढाइएको मिक नेपालका कार्यक्रम संयोजक मुकुन्द पुनले जानकारी दिए । कार्यक्रम सुरु हुनुपूर्व यी विद्यालयमा ३६ प्रतिशत रहेको शैक्षिक उपलब्धि हाल ७६ प्रतिशत पुगेको पुनको दाबी छ ।