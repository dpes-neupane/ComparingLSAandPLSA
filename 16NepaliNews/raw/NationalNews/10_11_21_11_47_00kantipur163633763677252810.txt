धनुषा — प्रदेश २ को मुख्यमन्त्री तथा मन्त्रिपरिषद् कार्यालयले ८ जिल्लामा लगाएको होर्डिङ बोर्डको भुक्तानी दिन आलटाल गरेको छ । कार्यालयले ‘मुख्यमन्त्री स्वच्छता अभियान’ र ‘बेटी पढाउ, बेटी बचाउ’ अभियानअन्तर्गत राखिएका बोर्डको भुक्तानी रोकेको हो ।आर्थिक वर्ष ०७७/७८ मा मुख्यमन्त्री कार्यालयले होर्डिङ बोर्ड लगाउन ठेक्का आह्वान गरेको थियो । गौरी एन्ड उज्ज्वल कन्स्ट्रक्सनले ३३ लाख ६९ हजार रुपैयाँमा ठेक्का पाएको थियो । मुख्यमन्त्री कार्यालय र ठेकेदार कम्पनीबीच गत असार १४ मा सम्झौता भएको थियो । सम्झौताअनुसार बोर्ड लगाए पनि भुक्तानी नपाएको व्यवसायीको आरोप छ । प्रदेशका ८ जिल्लाको राजमार्ग, सदरमुकाम र बजार आसपासमा मुख्यमन्त्री लालबाबु राउतको तस्बिरसहितको होर्डिङ बोर्ड लगाइएको थियो व्यवसायीले बोर्डमा कर्मचारीले कमिसन नपाउँदा भुक्तानि रोकेको आरोप लगाएका छन् । होर्डिङ बोर्ड लगाउने ४५ दिन म्याद तोकिए पनि १५ दिनमै योजना सम्पन्न भएको थियो । त्यसपछि मुख्यमन्त्री कार्यालयका प्राविधिकले अनुगमन र मूल्यांकन प्रतिवेदन दिएर कार्यासम्पन प्रतिवेदन समेत बुझाएको थियो । तर, कार्यालयले अझै भुक्तानी दिन नमानेको व्यवसायीको भनाइ छ । भुक्तानीका लागि व्यवसायीले मुख्यमन्त्री कार्यालयमा भ्याट बिल बुझाएका थिए । तर, त्यसलाई रद्द गर्न लगाएर योजनाको म्याद थप गरी मुख्यमन्त्री कार्यालयले भुक्तानी रोकेको व्यवसायीले जनाएका छन् ।ठेक्का प्रक्रिया नै पूरा नगरी होर्डिङ बोर्ड लगाउने सम्झौता गरेका कारण भुक्तानी गर्न समस्या भएको मुख्यमन्त्री कार्यालयका सचिव यामप्रसाद भुसालले बताए । योजना ठेक्का समितिका तीन जना सदस्यमध्ये एक जनाले मात्र कागजातमा हस्ताक्षर गरेकाले ठेक्का प्रक्रिया पूरा भएको उनको भनाइ छ । तत्कालीन स्वच्छता अभियानका संयोजक इन्जिनियर भगवान झाले मुख्यमन्त्री राउतको निर्देशनमा ठेक्का प्रक्रिया नै पूरा नगरी सम्झौता गरेको सचिव भुसालले बताए ।आर्थिक वर्ष ०७६/७७ मा होर्डिङ बोर्ड लगाउने बजेट फ्रिज भएको र आर्थिक वर्ष ०७७/७८ को अन्तिम समयसम्म होर्डिङ बोर्डको योजना अगाडि नबढेपछि मुख्यमन्त्री राउतले तत्काल योजना अगाडि बढाउन निर्देशन दिएका थिए । मुख्यमन्त्री राउतको निर्देशनमा ठेक्का प्रक्रिया अगाडि बढाएका इन्जिनियर झाले अन्य कर्मचारीसँग समन्वयसमेत नगरेको मुख्यमन्त्री कार्यालयले जनाएको छ । झाले एकलौटी रूपमा प्रक्रिया अगाडि बढाएको र उनले अवकाश पाएकाले भुक्तानी प्रक्रिया अगाडि बढाउन नसकिएको सचिव भुसालले बताए । मुख्यमन्त्री कार्यालयअन्तर्गतका स्वच्छता अभियान र बेटी पढाउ, बेटी बचाउ अभियानमा अनियमितता भएको भन्दै चौतर्फी आलोचना भइरहेको छ । स्वच्छता अभियानमा पोखरी सौन्दर्यकरण र बेटी पढाउ बेटी बचाउ अभियानमा साइकल खरिद तथा वितरण प्रक्रियामा अनियमितता भएको आरोप छ । दुवै अभियान विवादित बनेको बेला मुख्यमन्त्री कार्यालयले भने होर्डिङ बोर्ड लगाएको थियो । तोकिएको समय अगावै काम सक्ने व्यवसायीलाई प्रदेश सरकारले १० प्रतिशत थप रकम दिने रणनीति लिएको छ । तर, ठेक्का सकारेको रकम समय समयमा भुक्तानी नगर्दा काम गर्नेहरू मारमा परेका छन् । मुख्यमन्त्री तथा मन्त्रिपरिषद् कार्यालयबाट गत आर्थिक वर्षमा काम भएका २० भन्दा बढी योजनाको भुक्तानी अन्योलमा छ ।मुख्यमन्त्री कार्यालयमा अख्तियार दुरुपयोग अनुसन्धान आयोगले साइकल खरिद र वितरण प्रक्रियामा अनियमितता भएको भन्दै छापा मारेर कागजताहरू नियन्त्रणमा लिएपछि भुक्तानी बाँकी रहेको योजनामा समेत फस्न सक्ने भन्दै कर्मचारीले भुक्तानीमा आलटाल गर्दै आएका छन् । 