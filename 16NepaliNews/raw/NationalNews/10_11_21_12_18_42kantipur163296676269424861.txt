कास्की — खाल्डाखुल्डीले जोखिम बढेपछि स्याङ्जा र पर्वत जोड्ने वालिङ–पीपलटारी–अर्चले–भुसालथोक हुँदै हुवास जाने सडक मर्मतका लागि स्याङ्जाको वालिङ नगरपालिका–९ का युवा जुटेका छन् । जोखिम सडकमा सरकारको ध्यान नपुगेको भन्दै युवा समूहले ‘स्वंसेवक सञ्जाल’ संस्था गठन गरी सडक मर्मतमा जुटेका हुन् ।स्थानीय गणेश भुसालले प्रत्येक शनिवार युवा भेला भएर सडक सरसफाइ गर्ने, खाल्डाखुल्डी मर्मत गर्ने, पहिरो हटाउने काम हुँदै आएको बताए । यसैगरी उच्च जोखिममा रहेका घरका सदस्यलाई सुरक्षित स्थानमा स्थानान्तरण गर्ने, सडकमा फसेका गाडी निकाल्ने, रोड छेउछाउमा वृक्षरोपण, पहिरोबाट आएका गिट्टीलाई ट्याक्टर झिकाएर व्यवस्थापन गर्ने, छाडा चौपायालाई गौशालामा पुर्‍याउने जस्ता काम गर्दै आएको बताए । संस्थाका सदस्यसमेत रहेका भुसालले सवै युवा मिलेर प्रत्येक शनिबार प्रतिव्यक्ति एक सय रुपैयाँ संकलन गर्ने गरेको बताए । ‘महिनामा २०/२५ हजार रुपैयाँ जम्मा हुन्छ,’ उनले भने, ‘त्यही बजेटबाट सडक मर्मतमा जुट्छौं ।’ ‘हामी यस्तै सेवामा खटिने उद्देश्यले युवा सञ्जाल गठन गरेका छौं’ उनले भने, ‘गाउँमा समस्या पर्छ । नगरपालिकालाई गुहार गर्ने मात्र हो । त्यसभन्दा पहिला हामी नै फिल्डमा जानुपर्छ भनेर सोच बनाएका छौ ।’ विपद्मा सहयोग पुर्‍याउने उद्देश्यले संस्था खोलिएको अध्यक्ष केदारनाथ गैह्रेले जानकारी दिए । वालिङ–हुवास सडक जम्मा १७ किलोमिटरको भए पनि मर्मतमै ३० वर्ष लागेको छ । गण्डकी प्रदेश सरकारले गतवर्ष १ करोड रुपैयाँ विनियोजन गरेको भए पनि यस वर्ष बजेट राखेन । सडकका साइट प्राविधिक विजय सुवेदीले सो रकमबाट १ किलोमिटर मात्र मर्मत गर्ने कार्यक्रम रहेको बताए । ‘नाली बनाउने, कटिङ गर्ने र खाल्डो भएको ठाउँमा पुर्ने साथै ढलान गर्ने मात्र हो,’ उनले भने, ‘सडक कटिङ र नालीको काम भइरहेको छ तर, ढलानको काम यतिकै छ ।’ बर्खा लागेपछि बारम्बार पहिरो खस्ने समस्याले ढलानको काम रोकिएको हो ।’ गत माघमा नै टेन्डर भएको यस सडकलाई बहुवर्षीय योजनामा लैजानुपर्ने स्थानीयको माग छ । यसो त, यो संघीय सरकारले पनि सम्बोधन गरेको योजना हो । नयाँ ट्र्याक खोलिएपछि यो सडक ओझेलमा परेको भुसालले बताए । ग्रामीण भेगको यो जिल्लाकै बढी व्यस्त सडक हो । 