धनकुटा — तिहार भित्रिँदै गर्दा धनकुटा–५ कर्मीटारका कृष्णकुमार श्रेष्ठको ६ रोपनी बारीभरि ढकमक्क फूलले सजिएको छ । उनीलगायत सयपत्री फूल उत्पादक कृषकलाई यतिबेला सयपत्री टिप्ने चटारो छ ।पूर्वका मुख्य सहर फूल बिक्रीको मुख्य थलो हो । दुई साता पहिलेको बेमौसमी वर्षात्ले केही नोक्सानी भए पनि कृषकले बचेका फूलबाट सोचे अनुसारको आम्दानी हात पार्ने बताउँछन् ।कोरोना भाइरसका कारण अघिल्लो वर्ष सीमित आम्दानी हात पारे पनि यस वर्ष निराशा हुने अवस्था नरहेको उनीहरुको भनाई छ । सदरमुकाम नजिकैका गाउँका कृषक तिहारको लागि व्यावसायिक सयपत्री फूल उत्पादनमा संलग्न रहँदै आएका छन् । कृष्णकुमारले ६ रोपनी क्षेत्रफलमा उत्पादन गरेको फूलबाट डेढ लाखको बिक्री गर्ने बताए । ‘लगानी अनुसारको आम्दानी हात पर्ने आशा छ’, उनले भने, ‘स्थानीय जातकोमा बीउ मलमा कम लगानी र उत्पादन पनि उचित रहेकोले निराश हुनु पर्ने अवस्था छैन ।’अघिल्ला केही वर्ष हाइब्रिड जातको सयपत्री रोपेका उनले लगानी अनुसार आम्दानी कम भएकोले यस वर्ष स्थानीय जातको उत्पादन गरेका छन् । धनकुटा नगरपालिका–३ सिप्तिङका पुष्प कृषक राजेन्द्र राईले फूल बिक्रीबाटै ६ महिना परिवारको लागि खर्च जुट्ने बताए । बेमौसमी वर्षात्ले अघिल्लो वर्ष जस्तो आम्दानी हात नपर्ने उनको भनाई छ । तिहार भन्दा केही पहिले फूलिसकेकोले एक हप्तासम्म जोगाएर राख्नुपर्ने बाध्यता किसानमा रहेको थियो । उत्पादित फूल बारीबाटै खरिते व्यापारीले लैजाने गरेका छन् । फूल रोप्ने समयमा र दसैंताका अत्याधिक झरीको कारण उत्पादनमा कमि आएको किसान विनिता श्रेष्ठको भनाइ छ । धनकुटा ४ सेउलेका रेशकुमार राई, राजेन्द्र राई, लोकेन्द्र राईले पनि फूलबाट मनग्गै आम्दानी गरेको बताए । ठोकाका सूर्यबहादुर राई लगायतले पनि व्यावसायिक खेती गर्दै आएका छन् । वर्षमा तिहार पर्वमा मात्र बिक्री गरेर मात्र लाखौंको आम्दानी गरेको कृषकहरु बताउँछन् । परम्परागत कोदो, मकै खेती भन्दा फूलबाट सहजरुपमा आम्दानी हुने स्थानीय कृषक केदार श्रेष्ठ बताउँछन् । उनले पनि एक लाख बढी नै आम्दानी गरे । अन्य खेती भन्दा सजिलै र सामान्य मेहनतले सयपत्रीबाट आम्दानी लिन थालेपछि कृषक यसको खेतीतर्फ आकर्षित भएका छन् । निगालेका सुक्रीमाया राई र धनमाया राईले पनि फूलबाट ७५ हजार बढी नै आम्दानी गरेको बताए । खेती गर्न सजिलो र आम्दानी उल्लेख्य मिल्ने भएपछि यसको व्यावसायिक उत्पादन गर्ने क्रम पनि बर्सेनि बढ्दै गएको सम्बद्ध कृषक बताउँछन् । लाकुरे गाउँका दस बढी कृषकले यसको व्यावसायीक खेती गर्दै आएको छन् । यहाँ करिब चालिस रोपनी क्षेत्रफलमा सयपत्री उत्पादन गरिएको छ । पूर्वका मुख्य सहर बजारमा फूलको अत्यधिक मागलाई यहाँ उत्पादन हुने फूलले आंशिक पूरा गरेको छ । यहाँको सयपत्री पूर्वका धनकुटा, धरान, विराटनगर, इटहरी लगायत झापाका विभिन्न स्थानमा समेत निर्यात हुन्छ ।तस्बिरहरु : रमेशचन्द्र अधिकारी/कान्तिपुरस्थानीय कृषकले ५० हजार देखि दुई लाख रुपैयाँसम्म फूलको व्यापारबाट आम्दानी गरेका छन् । लक्ष्मी पूजाको दिनदेखि घरको मूलढोका, पसल, कार्यालय, व्यावसायिक स्थल सिँगार्न सयपत्री फूलको माग अत्याधिक हुने गर्दछ । पछिल्लो समय स्वदेशमा उत्पादित फूलभन्दा भारतबाट आयात गर्ने प्रवृत्ति बढेकाले समस्यामा परेको किसान रेशबहादुर राईको गुनासो छ ।