सिन्धुली — बीपी कोइराला र पुष्पलाल श्रेष्ठको सालिक अनावरण स्थगित गरिएपछि बुधबार बिहानैदेखि तनावग्रस्त बनेको सदरमुकाम सिन्धुलीमाडी भर्खरैबाट केही साम्य बनेको छ ।प्रमुख जिल्ला अधिकारी रमेश न्यौपानेको कार्यकक्षमा बसेको सर्वदलीय बैठकमा बाल उद्यान पार्कमा रहेको सालिक अनावरण कार्यक्रम स्थगित गर्ने र सिन्धुलीगढी विजयोत्सवमा गठबन्धनले अवरोध नगर्ने सहमति भएपछि विवाद मत्थर हुँदै गएको हो । सम्भावित झडपलाई रोक्नका लागि स्थानीय प्रशासनले बाल उद्यान पार्क क्षेत्रमा निषेधाज्ञा जारी गरेको छ । बुधबार बिहान ११ बजेदेखि राति १२ बजेसम्म जारी गरिएको निषेधाज्ञामा स्टल बजार, जुनार चोक, बसपार्क, ग्वाङखोला पुल, हस्पिटल रोडभित्रका क्षेत्रमा कुनै पनि सभा जुलुस तथा हिँडडुल गर्न रोक लगाइएको छ ।सालिक अनावरण र सिन्धुलीगढी विजयोत्सवको प्रमुख अतिथिमा एमाले महासचिव ईश्वर पोखरेलाई कमलामाई नगरपालिकाले बोलाएपछि सत्तारुढ गठबन्धनले पार्कमा ताला लगाएका थिए । कांग्रेसका जिल्ला सचिव कृष्णप्रसाद दाहालले विजयोत्सव कार्यक्रममा अवरोध नगरे पनि बहुमतका नाममा कमलामाई नगरपालिकाले एकलौटी गरेकाले बहिष्कार हुने बताए । सिन्धुलीगढी विजयोत्सवको उद्घाटन पूर्वउपप्रधान तथा रक्षामन्त्री पोखरेलबाट हुने कमलामाई नगरप्रमुख खड्गबहादुर खत्रीले जानकारी दिए । प्रजिअ न्यौपानेका अनुसार सर्वदलीय सहमतिमै तय भएका कार्यक्रममध्ये विजयोत्सव सम्पन्न हुने जनाए । 