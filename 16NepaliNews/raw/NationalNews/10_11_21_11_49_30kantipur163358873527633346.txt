जनकपुर — मिथिला नगरी जनकपुरधामका शक्तिपीठहरु बेहुली झै सजिएका छन् । राजदेवी मन्दिर, अमरखना माई, बौधी माई, पियरिया माई, सोनासत्ती देवीलगायतका शक्तिपीठहरुको वरिपरि रंगीचंगी प्रवेशद्वार निर्माण गरिएका छन् । आकर्षक झाल—फानूस तथा बिजुलीबत्तीले श्रृंगार पटार गरिएका छन् ।विद्यापति चोक, रामानन्द चोक, जीरो माइल, पुल चोक आदि स्थानमा आकर्षक दुर्गा प्रतिमा निर्माण गरी बिहीबार विधिवत कलश यात्रासहित घटस्थापना मनाइएको छ ।पूर्वमन्त्री रघुवीर महासेठको संसदीय कोषबाट राजदेवी मन्दिरको उत्तरी प्रवेशद्वारमा यसैवर्ष निर्माण गरिएको भव्य तथा आकर्षक प्रवेशद्वारलाई बिजुली र फूलले सजाइएको छ । विभिन्‍न ठाउँहरूमा सेल्फी प्वाइन्टहरु बनाइएकाले युवा युवतीहरु सेल्फी लिन मस्त देखिन्छन् । महावीर युवा कमिटीले राजदेवी मन्दिरको पूजा व्यवस्थापन गर्दै आएको छ ।राजदेवी मन्दिरभन्दा दक्षिणमा अवस्थित बौधी माई मन्दिरको श्रृंगारमा पनि लाखौं खर्च गरिएको छ । बौधी माई र अमरखना मन्दिरको पूजा व्यवस्थापन भने राम युवा कमिटीले गर्दै आएको छ । यसैगरी देवी चोकस्थित भगवति मन्दिर र अंगराजसरको पूर्वी डिलमा अवस्थित राजदेवी मन्दिरको सजावटमा पनि लाखभन्दा बढी खर्च गरिएको छ । यसैगरी रामानन्द युवा कमिटीले रामानन्द चोकमा , विद्यापति क्लवले विद्यापति चौकमा दुर्गाप्रतिमा निर्माण गरी पूजा अर्चना सुरु गरेको छ । स्थानीय युवा क्लबहरुको सक्रियतामा दसैंभरी पूजा र बोकाबलीको व्यवस्थापन हुँदै आएको छ । नवरात्रामा लाखौं श्रद्धालु सहभागी हुन्छन् । खासमा महिला श्रद्धालुहरुको व्यवस्थापन क्लबका स्वयंसेवकहरुको लागि कठीन हुन्छ । विभिन्न शक्तिपीठहरूमा दर्शन तथा पूजा गर्न महिलाहरू राति २ बजेपछि नै आउने गर्छन् ।महावीर युवा कमिटीका पूर्व अध्यक्ष सुनिल कुमार प्रसादका अनुसार राति महिलाहरुको तथा बिहान बेलुका पुरुषहरूको भीड नियन्त्रण गर्न सयौं स्वयंसेवक परिचालन गर्नु पर्दछ । 