पर्सा — भारततर्फको नहरको संरचनामा क्षति पुगेपछि एक सातादेखि गण्डक नहरमा पानी आएको छैन । पछिल्लो साढे दुई महिनायता नहरमा क्षति पुगेको यो दोस्रो पटक हो । पर्साको जगरनाथपुर गाउँपालिकास्थित नेपाल–भारत सीमाबाट करिब ५२ किमि पश्चिमतर्फ भारतीय भूमिमा रहेको नहरमा क्षति पुगेको नारायणी सिँचाइ व्यवस्थापन कार्यालयका सूचना अधिकृत इन्जिनियर सुबोध कुशवाहाले बताए ।  उनका अनुसार नहरको दोन ब्रान्चअन्तर्गत भवल गाउँनजिकको खण्डमा क्षति भएको हो । मसान खोलामा आएको बाढी नहरमा पस्दा करिब ५० मिटर नहरको किनार कटानमा परेको छ । भारत, विहारको पटनाबाट आएको प्राविधिक टोलीले ४ दिनयता अस्थायी रूपमा नहर मर्मत गरी पानी पुनः नियमित गर्ने प्रयास गरिरहेको छ । ‘तत्काललाई मर्मत सम्पन्न भएर नहरमा पानी प्रवाह गर्न अझै डेढ सातासम्म लाग्ने जानकारी भारतीय पक्षले दिएको छ,’ उनले भने । साताअघिको भारी वर्षासँगै जलस्तर बढेर मसान खोलाको पानीले नहरको किनार कटान गरेको हो । सोही स्थानमा झन्डै साढे २ महिनाअघि पनि मसान खोलाले नहरको किनार बगाएको थियो । त्यतिबेला नहरमा नेपालतर्फ पनि क्षति पुगेको थियो । नेपालतर्फ ओरिया खोलाको जलस्तर बढेर बाढी नहरमा प्रवेश गरेपछि जगरनाथपुर गाउँपालिका तथा आसपासका अन्य गाउँमा समेत क्षति पुगेको थियो । नेपालतर्फ नहरको ब्लक नम्बर १, ३ र ८ का आधा दर्जन स्थानमा किनार कटान भएको थियो । उक्त नहरमा आश्रित नेपाली किसानलाई हाल धानबालीमा सिँचाइ गर्न समस्या भने नरहेको इन्जिनियर कुशवाहाको दाबी छ । ‘यसअघि पनि नेपालतर्फ नियमित रूपमा मनसुनी वर्षा भएको थियो,’ उनले भने, ‘सातायता पनि दैनिकजसो वर्षा भएकाले किसानलाई सिँचाइका लागि नहरको पानीको आवश्यकता महसुस भएको छैन ।’ भारतसँगको सम्झौताअनुसार बर्सेनि बर्खामा असार १५ र हिउँदमा पुस १० देखि नहरमा पानी छोड्नुपर्छ । गण्डक नहरबाट पर्सा, बारा र रौतहटको ३७ हजार ४ सय हेक्टर जमिन सिञ्चित गर्ने लक्ष्य भए पनि भारतले सम्झौताअनुरूप ८५० क्युसेक पानी नेपाललाई दिएको थिएन । २ वर्षयता भने भारतीय पक्षले सम्झौताअनुरूप नै पानी दिएको दाबी गर्छन् कुशवाहा । उनका अनुसार यस वर्ष असार अन्त्यतिर नहरमा नेपालतर्फ पानी आएको थियो । त्यतिबेला नहरमा ६५० क्युसेकसम्म पानी पठाइएको थियो ।नवलपरासीको भैंसालोटनस्थित सीमा क्षेत्रमा निर्मित ब्यारेजबाट भारतीय पक्षले नहरमा पानी छोड्ने गर्छ । भारतमै ९२ किमि यात्रा गरेर यो नहर पर्साको जानकी टोलबाट नेपालमा प्रवेश गर्छ । पर्सा, बारा र रौतहटमा गरी १५ ब्लकमा विभाजित गण्डक नहरको लम्बाइ नेपालतर्फ ८१ किमि छ । सन् १९७५ र ७६ मा दुई चरणमा भारत सरकारले नेपाल सरकारलाई गण्डक नहर हस्तान्तरण गरेको हो । पर्साको जानकी टोलबाट नेपाल प्रवेश गर्ने र रौतहटको वाग्मतीमा गएर मिसिने नहरलाई गण्डकको पूर्वी नहर भनिन्छ ।