धनगढी — सुदूरपश्चिम प्रदेशमा कैलालीबाहेकका आठ जिल्लामा कांग्रेसको पालिकासम्मको अधिवेशन सम्पन्न भएको छ । अधिवेशन भएका डडेलधुराबाहेकमा ठूलो विवाद पनि छैन ।पार्टी सभापति शेरबहादुर देउवाको गृह जिल्लामा जिल्ला सभापति कर्णबहादुर मल्लले भने जिल्लाको वडास्तरीय निर्वाचन तथा अधिवेशनलाई बहिष्कार गरेका छन् । जिल्लाको विवाद केन्द्रसम्म पुगेको छ । बहिष्कार गर्ने जिल्लास्तरका नेता–कार्यकर्ता पार्टी कार्यालय डडेलधुरामा धर्नामा बसेका छन् । सुदूरपश्चिमका ९ जिल्लामध्ये सबैभन्दा बढी महाधिवेशन प्रतिनिधि छनोट हुने ५ निर्वाचन क्षेत्र रहेको कैलालीमा भने अझै क्रियाशील सदस्यताको विवाद टुंगो लाग्न सकेको छैन । विवादले मतदाता नामावली आउन नसकेर वडास्तरीय निर्वाचन हुन नसकेको जिल्ला कार्यसमितिका उपसभापति प्रकाश बमले बताए । जिल्लाको अधिकारमाथि केन्द्रले हस्तक्षेप गरेर सदस्यता थप्ने काम भएकाले विवाद आएको उनको भनाइ छ । कैलालीमा सदस्यता विवाद पार्टी सभापति शेरबहादुर देउवा समूहकै बीचमा लम्बिएको संस्थापन इतरका नेताको भनाइ छ । कांग्रेस जिल्ला सभापति नरनारायण शाह (मनु) समूहले जिल्लामा आफू बलियो बन्ने गरी सदस्यता बाँडेका कारण विवाद आएको संस्थापनइतर नेताहरू बताउँछन् । कैलाली क्षेत्र नम्बर १ मा क्षेत्रीय समितिले सिफारिस नगरेकालाई जिल्लाले सिफारिस गरी पठाएकाले विवाद भएको क्षेत्रीय सभापति भुवन अधिकारीले बताए । उपसभापति बमले वडा र नगर समितिले सिफारिस गरेकालाई क्षेत्रीय समितिले छुटाएका कारण जिल्लाले थपेर केन्द्रमा सिफारिस गरेको बताए ।जिल्ला सभापति शाह समूहले आफ्नो सिफारिसबिना केन्द्रबाट थपिन लागेका सदस्यतालाई नस्विकार्ने अडानले जिल्लाको सदस्यता विवाद टुंगिन नसकेको हो । निर्वाचन क्षेत्र ४ मा भने राष्ट्रिय प्रजातन्त्र पार्टीका नेता सुनील थापासँगै कांग्रेस प्रवेश गरेका करिब २ सय कार्यकर्ताको नाम केन्द्रबाट थपिएकाले जिल्ला सभापति शाहले विरोध जनाएका छन् । 