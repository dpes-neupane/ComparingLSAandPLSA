
१४ कात्तिक, काठमाडौं । सर्वोच्च अदालतमा न्यायाधीशहरुले इजलास बहिष्कार गर्दा सेवाग्राही मारमा परेको भन्दै कलाकारहरुको एक समूहले काठमाडौंको माइतीघर मण्डलामा विरोध प्रदर्शन गरेको छ ।
न्यायाधीशहरुले इजलास बहिष्कार गर्दा सेवाग्राही मारमा परेको र न्यायापालिकामा गुटबन्दी सिर्जना भएकाले विरोधस्वरुप कलाकारहरुले सडक नाटक प्रस्तुत गरेका हुन् । उनीहरुले इजलास बहिष्कार गर्न नहुने भन्दै विभिन्न प्लेकार्डहरु समेत प्रदर्शन गरे ।
‘मुद्दा सुनुवाइ गर्न छाडेर इजलास बन्द गर्ने कस्तो नैतिकता ? स्वतन्त्रता ?’, ‘न्यायमूर्तिका रुपमा स्थापित सम्माननीय न्यायाधीशहरुलाई इजलास बहिष्कार गर्ने अधिकार कसले दियो ?’, ‘हल्ला र गुटबन्दीको भरमा राजनीति चल्ला तर न्यायपालिका होइन’, ‘न्यायपालिकामाथिको हस्तक्षेप बन्द गर’, ‘सबैखाले गुटबन्दीको अन्त्य गर’, ‘न्यायाधीशज्यूहरुबाट गरिएको हड्तालले न्यायमूर्तिको शोभा दिएन’ लगायतका नारा लेखिएका प्लेकार्ड प्रदर्शन गरेका थिए ।

