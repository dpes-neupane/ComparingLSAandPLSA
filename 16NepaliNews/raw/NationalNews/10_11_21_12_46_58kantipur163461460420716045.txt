धनगढी/बैतडी — आइतबार साँझदेखिको वर्षाका कारण सुदूरपश्चिमका विभिन्न सडकमा पहिरो खसेर यातायात अवरुद्ध भएको छ । सोमबार दिउँसो पहिरो पन्छाएर यातायात सञ्चालन गरिएको धनगढी–डडेलधुरा सडक रातिदेखि फेरि अवरुद्ध भएको छ ।सुदूरपश्चिम प्रदेश ट्राफिक कार्यालय अत्तरियाका अनुसार धनगढी–डडेलधुरा सडकको भासु तथा सहजपुर र फल्टुडेको बीचमा पहिरो खसेको हो । सुदूरपश्चिमका ७ पहाडी जिल्ला जोड्ने यो प्रमुख सडक अवरुद्ध हुँदा पूरै प्रदेशको पहाडी भेगमा यातायात सेवा ठप्प हुन पुगेको छ ।प्रदेश ट्राफिक प्रहरी कार्यालय प्रमुख एसपी वामदेव गौतमका अनुसार बैतडीको खोड्पेदेखि बझाङ जोड्ने जयपृथ्वी राजमार्ग, बैतडीको सतवाजदेखि दार्चुला जोड्ने महाकाली राजमार्गमा पनि पहिरो खसेको छ । जयपृथ्वी राजमार्गकाे ज्यापुमा सडक अवरुद्ध हुँदा यात्रु अलपत्र छन् । धनगढी -महेन्द्रनगरबाट बझाङ गइरहेका र बझाङबाट तराई गइरहेका यात्रु ज्यापुमा १२ घण्टादेखि अलपत्र छन् । बैतडीकाे खाेड्पेबाट करिब १० किलोमिटर बझाङतर्फ सडक अवरुद्ध भएकाे यात्रु गाेविन्द धामीले बताए । उनले भने, ´१२ घण्टाबाट यहीँ फसेका छाैं । एकतर्फ पहिराे गएकाे छ भने अर्कोतर्फ रूख ढलेकाे छ, हामी बीचमा फसेका छाैं ।´अहिलेसम्म प्रहरी र स्थानीय तहका प्रतिनिधिलाई खबर गरे पनि सुनुवाइ नभएको उनले बताए । बैतडी, बझाङ, धनगढी, महेन्द्रनगरलगायत स्थानमा गइरहेका सयाैं यात्रु बीच बाटाेमै अलपत्र परेको बैतडीका अर्का यात्रु नरेश धनुसेले बताए । बैतडीमा साेमबार साँझबाट विद्युत् र नेपाल टेलिकमकाे सेवा पनि अवरुद्ध भएकाे छ ।डडेलधुराको भित्री मधेस क्षेत्रमा पर्ने बुडर–जोगबुडा सडक खण्ड पनि ठाउँठाउँमा पहिरोले अवरुद्ध रहेको एसपी गौतमले बताए । डोटी–अछाम जोडने सडकअन्तर्गत चौखुट्टे र साँफेबगरको बीचमा पहिरो खस्दा अछाम तथा बाजुरासम्मको यातायात ठप्प छ । अन्यत्र पनि सडक अवरुद्ध हुँदा यात्रु गन्तव्यमा जान नपाई अलपत्र परेका छन् । मालवाहक सवारीसाधन ठाउँठाउँमा रोकिएका छन् । वर्षासँगै कुहिरोले धनगढी–डडेलधुरा सडकको भासु खण्डमा पहिरो पन्छाउन समस्या परेको एसपी गौतमले बताए । ‘निरन्तर वर्षाकै कारण पहिरो पन्छाउने जनशक्ति र स्रोतसाधन परिचालन गर्न सकिएको छैन,’ उनले भने । वर्षाले कतिपय पहाडी जिल्लामा विद्युत् आपूर्ति ठप्प भएको छ भने सञ्चारसेवा पनि अवरुद्ध हुन पुगेको छ ।