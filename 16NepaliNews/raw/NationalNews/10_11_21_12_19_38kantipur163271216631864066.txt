नवलपुर — भरतपुर–बर्दघाट २२० केभी प्रसारण लाइन निर्माण २०७२ मंसिरमा सम्पन्न भइसक्नुपर्ने हो । तर समय गुज्रिएको ६ वर्षसम्म पनि आयोजना सम्पन्न भएको छैन । मुआब्जा विवाद र बस्तीबाट प्रसारण लाइन विस्तार गर्न खोजिएको भन्दै पूर्वी नवलपरासीको विनयी त्रिवेणीका बासिन्दा आन्दोलित भएपछि काम रोकिएको हो । २ सय ४६ वटा टावरमध्ये २ सय ४४ निर्माण भए पनि २ टावर निर्माणमा अवरोध आएपछि आयोजना अलपत्र भएको हो ।विनयी त्रिवेणी–२ का बासिन्दाले बस्तीभित्रबाट टावर राख्न नदिने अडान राखेर मुआब्जासमेत नलिएपछि काम अलपत्र परेको हो । स्थानीयले खोलाको किनार र वन क्षेत्रबाट प्रसारण लाइन विस्तार गर्न माग गरेको भए पनि सर्भे र काम सुरु भइसकेको भन्दै आयोजनाले पूर्वनिर्धारित स्थानबाट नै टावर राख्ने अडान लिएको छ । तर, स्थानीयले वर्षौंदेखिको बस्ती उजाड बनाउने उद्देश्यले बीच बस्तीमा टावर राख्न खोजिएको भन्दै सर्वोच्च अदालत, मानव अधिकार आयोग र विश्व बैंकमा उजुरी दिएका छन् । स्थानीय लामबहादुर गुरुङको घर नजिकैको जग्गामा टावर पर्छ । वर्षौंदेखि दुःख गरेर जोडेको सम्पत्तिमा प्रसारण लाइन पर्ने भएपछि उनले टावर नराख्न आग्रह गर्दै आएका छन् । बैंकले धितो पनि नलिने र टावरबाहेक तार पर्ने जग्गाको मूल्यसमेत नआउने भएपछि मुआब्जा नलिने र टावर पनि गाड्न नदिने भन्दै टोलवासी आन्दोलित भएका हुन् ।‘आयोजनाको सर्भेको चरणमा नै हामीले बस्तीभन्दा टाढाबाट प्रसारण लाइन लैजान माग गर्दै आएका थियौं ।’ गुरुङले भने, ‘आयोजनाले प्रहरी प्रशासन लगाएर हाम्रो जग्गामा टावर खडा गर्न खोज्दै छ । हामीले कहींकतै पनि मुआब्जा लिन्छौं भनेका छैनौं र लिँदैनौं पनि । पुर्खौंदेखि बसेको बस्तीबाट हामी अन्य स्थानमा पनि जाँदैनौं ।’ अर्का स्थानीय कृष्ण विकको आँगनमा नै टावर छ । टावरको कारण आफू जोखिममा परेको भन्दै हटाउन माग गर्दै आएका छन् । आयोजनाको स्तानान्तरणका लागि गाउँलेले स्थानयि सरकारदेखि केन्द्रसम्म धाएका छन् । भरतपुर–बर्दघाट २२० केभी प्रसारण लाइन निर्माणको काम २०७२ असारदेखि बन्द भएपछि सरकारले जिल्लाको देवचुलीमा मुआब्जा विवाद मिलाएर काम सुरु गरेको थियो । सबै स्थानमा विवाद मिले पनि विनयी त्रिवेणीमा समाधान नहुँदा आयोजनाको काम अन्तिम चरणमा आएर रोकिएको छ । प्रसारण लाइन निर्माणको काम सुरुवाती चरणमा चीनको सेन्ट्रल चाइना पावर ग्रिड इन्टरनेसनल इकोनोमिक एन्ड ट्रेड कम्पनी (सीसीपीजीआई) ले गरेको थियो । विवादका कारण सो कम्पनीले २०७२ असारदेखि छोडेपछि अहिले चीनकै हिल्टनले काम गरिरहेको छ ।‘चलनचल्तीको भन्दा बढी मुआब्जा दिँदासमेत स्थानीयले आयोजनाको काममा अवरोध गरेका छन्,’ आयोजना प्रमुख नरेशकुमार खड्काले भने, ‘हामी अहिले पनि छलफलमै छौं । विवाद समाधान गरेर काम सम्पन्न गर्ने छौं । यसका लागि स्थानीयले सहयोग गर्नुपर्छ ।’प्रसारण लाइन निर्माणको ९८ प्रतिशत काम भएको छ । तर दुई प्रतिशत काम बाँकी हुँदा प्रभावित क्षेत्रका स्थानीयले सर्वोच्च अदालतमा मुद्दा दायर गरेका थिए । अदालतले २०७७ चैत २५ गते अन्तरिम आदेश दिएपछि अहिले काम बन्द छ । कुल १ अर्ब २० करोड रुपैयाँ बराबरको ७४ किलोमिटर लामो प्रसारण लाइन निर्माण भइरहेको हो । ३२ टावर निर्माण गर्न कानुनी तथा प्राविधिक समस्या देखिएपछि मुआब्जा दिएर स्थानीय सहमत भए पनि दुई वटा टावरको मात्र काम बाँकी रहेको हो ।