दार्चुला — दार्चुलामा दुई वर्षदेखि स्थानीयस्तरमा उत्पादित वस्तुले बजार पाउन छोडेको छ । कोरोनाले गर्दा व्यावसायिक रूपमा उत्पादन भएका वस्तुले बजार पाउन नसक्दा स्थानीय समस्या परेका छन् ।७/८ वर्षदेखि व्यावसायिक रूपमा अल्लोका वस्तु उत्पादन गर्ने नौगाड गाउॅपालिका–२ गोधानीका गौरसिंह धामीले स्थानीय उत्पादित वस्तुले बजार नपाएपछि समस्यामा परेको बताए । स्थानीय अल्लोबाट कपडा उत्पादन गरी बिक्री गर्दै आएका उनले बजारको समस्याले उत्पादन गर्न छोडेका छन् । ‘परम्परागत सीपलाई व्यावसायिक बनाएर स्थानीयस्तरमै उत्पादन र रोजगारी सिर्जना गरेको थिएँ’ गौरसिंहले भने, ‘अहिले आफ्नै रोजगारी गुमेको जस्तो भइरहेको छ । मेरो उद्योगमा काम गर्ने मानिस त बेरोजगार नै भए ।’ पहिलो चरणको कोरोनाको लकडाउनका बखत कच्चा पदार्थ छउन्जेल उत्पादन गरियो । उत्पादित वस्तु बिक्री भएको छैन ।’ अल्लोको धागोबाट तयार भएका कपडाको खपत पछिल्लो समय घटेको छ । अल्लो उत्पादनमा मेहनत गर्न सके आयआर्जनको भरपर्दो स्रोत बन्न थालेपछि व्यावसायिक उत्पादन सुरु गरेका गौरसिंहले बजार समस्याकै कारण अहिले उत्पादित वस्तु थन्किएको उनले बताए । ‘हाम्रा ग्राहक स्थानीयभन्दा जिल्लाबाहिर हुन् । कोरोना संक्रमणले बाहिरको मानिसहरू आउन छोडेका छन् । अल्लोबाट उत्पादित वस्तुको बिक्री कोरोनाकै कारण ठप्प भएको छ’ उनले भने । २०६८ देखि आफूजस्तै गाउॅका सबैलाई व्यवसायी बनाउने उद्देश्यले भूमिराज अल्लो प्रशोधन तथा बुनाइ साझा सुविधा केन्द्र खोलेर व्यावसायिक रूपमा अल्लोका वस्तुहरू उत्पादन गरिरहेको गौरसिंहले जानकारी दिए । यो उद्योगमा १३ जनालाई रोजगारी सिर्जना गरेकामा अहिले आफूसंगै अन्य मानिस पनि बेरोजगार हुन पुगेको उनले बताए । यसअघि यहॅाबाट उत्पादन भएका वस्तुहरू स्थानीयुसहित सदरमुकाम खलंगा, गोकुलेश्वर, डडेल्धुरा, धनगढी लगायतका ठाउॅहरूमा माग हुने गरेको थियो । अहिले उताका ग्राहक कपडा किन्न कोही आउँदैनन् । महाकाली नगरपालिका –४ खलंगाकी विमला जोशीले अल्लोका सामग्री उत्पादन सुरु गरेको १० बर्ष पुग्दै छ । सुरुदेखि नै पूर्ण व्यवसायीक रुपमा अल्लाका सामग्रीे विक्रीबाट राम्रै आम्दानी हुने गरेको थियो । दार्चुला घुम्न आउने मानिसहरू यहाॅको स्थानीय उत्पादन भनेर किन्नका लागि आउथे । कोरोना सुरु भएदेखि ग्राहक आउने छोडेको उनले बताइन । उनले अहिले फेन्सी सामान बिक्री गर्न थालेकी छन् । जिल्लामा केही वर्षयता अल्लोको कपडाबाट तयार हुने कोट, टोपी, पर्स, सल, झोलालगायतका सामान उत्पादन सुरु भएका थिए । ‘ऊनीका कपडाको माग घटेपछि अल्लोको उत्पादनमा अग्रसर भएका हौं,’ उनले भनिन्, ‘पूरै परिवार अल्लोका सामग्री उत्पादनमा लागेका थियौ । अहिले उत्पादित वस्तुले बजार नै पाउन सकेको छैन ।’ सदरमुकाम खलंगामै अपिनाम्पा अल्लो उद्योग सञ्चालक जोशीले अल्लोबाट उत्पादित वस्तु थन्काएर रेडिमेड सामान बिक्री सुरु गरेकी छन् । जिल्लाका ब्यास, दुहु, नौगाड र अपी हिमाल गाउँपालिकामा अल्लोको उत्पादन बढी हुन्छ । यसैगरी, तीन वर्षअघि कुखुरा फर्म खोलेका महाकाली नगरपालिका–७ का रमेश लोहार कोरोनाले नोक्सानी व्यहोरिरहेका छन् । व्यवसाय फस्टाएपछि मासिक ४०/५० हजार रुपैया आम्दानी गर्दै आएका उनी कोरोनाका कारण कुखुराले बजार नपाउँदा ऋणमा डुबेका छन् । स्वरोजगारसॅंगै रोजगारदाता बन्ने उद्देश्यले व्यवसाय सुरु गरेका रमेश अहिले ऋण तिर्न विदेश पलायनको योजना बनाइरहेका छन् । कुखुरा र मासुले बजार नपाएपछि ५ लाख ऋणमा परेको उनले बताए ।