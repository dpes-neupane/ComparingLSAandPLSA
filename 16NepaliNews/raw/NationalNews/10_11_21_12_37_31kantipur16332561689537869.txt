सल्यान — सल्यानमा एक महिला आइतबार मृत अवस्थामा फेला परेकी छन् । जिल्लाको बाग्चौर नगरपालिका २ गैरी निवासी अन्दाजी ५४ वर्षकी रामकली खत्री ठाटीचौरको कच्ची सडकमा मृत अवस्थामा फेला परेकी हुन् । खत्री घरदेखि करिब एक किलोमिटर दुरीमा पर्ने ठाटीचौर नजिकै सडकमा मृत अवस्थामा भेटिएको जिल्ला प्रहरी कार्यालय सल्यानका प्रहरी नायव उपरीक्षक गोविन्द थापाले बताए । घटना शंकास्पद रहेको उनले जानकारी गराए । उनका अनुसार खत्री शनिबार बेलुकी करिब ५ बजे घरबाट माइती जान्छु भनेर हिँडेकी थिइन् । महिलाको शव उठाइएको छैन । अहिले अनुसन्धान भइरहेको र थप अनुसन्धानका लागि कोहलपुरबाट तालिम प्राप्त कुकुर झिकाएर टोली घटनास्थलतर्फ गइरहेको उनले जानकारी गराए । कुकुरबाट अनुसन्धान गरेपछि मात्र शव उठाएर पोस्टमार्टम गरिने उनको भनाइ छ । 