पाल्पा — तिनाउ गाउँपालिका–३, झुम्सा दोभानकी दिलकुमारी रोका मगर (घर्ती) ले अन्तर्राष्ट्रिय पुरस्कार प्राप्त गरेकी छन् । वर्ष २०२१ का लागि विश्वका ग्रामीण क्षेत्रमा काम गर्ने १० महिलाको सूचीमा परेकी उनले वुमन वर्ल्ड समिट फाउन्डेसन (डब्लूडब्लूएसएफ) जेनेभा, स्वीट्जरल्यान्डले हरेक वर्ष प्रदान गर्ने १ हजार डलर राशिको पुरस्कार पाएकी हुन् ।दिलकुमारीको नाम साहसी र अग्रणी सिर्जनशील महिलाको छनोटमा परेको छ । डब्लूडब्लूएसएफले हरेक वर्ष ग्रामीण क्षेत्रमा अहोरात्र खट्ने विश्वभरका १० महिलालाई सम्मान गर्दै आएको छ । दिलकुमारीले सिद्धार्थ राजमार्गको छेउमा व्यावसायिक च्याउ खेती गर्दै आएकी छन् । उनको खेतीमा स्थानीय महिलाले रोजगारी पाएका छन् । ‘धेरै खुसी लागेको छ,’ उनले भनिन्, ‘मिहिनेत आफ्नै भए पनि पुरस्कृत हुनुमा सबैको सहयोग छ ।’ ग्रामीण सिर्जनशील महिला अवार्ड पाएको खबरले अझ बढी सिर्जनशील भएर काम गर्न प्रेरणा मिलेको उनले बताइन् । अक्टोबर १५ अर्थात् अन्तर्राष्ट्र्रिय ग्रामीण महिला दिवसका दिन यो पुरस्कार प्रदान गरिनेछ । उनले उत्पादक समूह, सहकारी, साना किसान, कृषि सहकारीबाट महिलालाई संगठित गर्दै आएकी छन् । दिलकुमारीले कृषिलाई व्यवसायीकरण, बजारीकरण गर्न प्रेरणा र प्रोत्साहन गर्दै आएको तिनाउ–३, झुम्साका वडाध्यक्ष प्रेमप्रसाद पाण्डेयले बताए । उनले गाउँटोलमा मात्रै १७ महिलालाई व्यवसायी बनाएकी छन् । समग्र तिनाउ गाउँपालिकामा उनले ५ सय बढी महिलामाझ पुगेर व्यावसायिक बन्नका लागि प्रेरणा दिएको गाउँपालिकाका प्रवक्ता तथा वडाध्यक्ष राजेश श्रेष्ठले बताए । रोल्पाको दुर्गम थवाङ गाउँपालिकाको उवामा जन्मेकी उनी कपिलवस्तुको शिवपुर हुँदै पाल्पाको तिनाउ, झुम्सामा आएकी हुन् । सशस्त्र द्वन्द्वका बेला हतियार बोकेकी उनी शान्ति सम्झौतापछि भने दोभानको भूतखोलामा बसेकी छन् । ‘शान्ति सम्झौतापछि हाम्रो जीवन दुःखद थियो,’ उनले भनिन्, ‘तीन छोराछोरी थिए । केही काम गर्नुपर्छ भन्ने भयो । त्यसपछि च्याउ उत्पादन गर्ने सीपले नयाँ जीवन दिएको छ ।’ सशस्त्र द्वन्द्वमा बन्दुक बोक्दाको साहस बिसाउँदा कम्ती पीडा थिएन । दिलकुमारीले २०४५ सालमा बिहे गरेकी हुन् । १७ वर्षमा विवाह गरेकी उनका तीन सन्तान छन् ।