रौतहट — छिमेकीको हत्या आरोपमा पक्राउ परेका चार जनालाई जिल्ला अदालत गौरले पुर्पक्षको लागि कारागार चलान गरेको छ । चन्द्रपुर नगरपालिका–३ गैडाटारका ५० वर्षीय रोहिणीप्रसाद घोरासैनीको हत्या भएको थियो ।उनको हत्या आरोपमा छिमेकी डोल प्रसाद वोलखे, प्रल्हाद फुयाल, पर्साको पर्सागढी गाउपालिका–३ का रमेश पहरी र पूर्वी नवलपरासीको कावासोती नगरपालिका–ं८ का सूर्यबहादुर भण्डारीलाई जिल्ला अदालत गौरका न्यायाधीश चित्रबहादुर गुरुङको आदेशले मंगलबार पुर्पक्षका लागि कारागार चलान गरिएको हो । चौध वर्ष पुरानो तुषले छिमेकी बोलखेले ‘सुपारी’ दिएर गत भदौ २६ गते घोरासैनीको हत्या गर्न लगाएका थिए । उनले फुयाल मार्फत पहरी र भण्डारीलाई रकम दिएर हत्या गराएको प्रहरीको भनाइ छ । त्यसदिन घोरासैनी नजिकको कालापानी सामुदायिक वन उपभोक्ता समुहको बनजंगलमा घाँस काट्न गएको बेला पिछा गर्दै पुगेका भण्डारी र पहरीले घाटी थिचेर हत्या गरेका थिए । उनले आत्महत्या गरेको देखाउन दुबैले त्यहा रहेको पिरपिरे रुखको हाँगामा गम्छाको पासोमा झुण्डयाएका थिए । ईलाका प्रहरीले गएको असोज १७ गते हत्यका मुख्य योजनाकार बोलेखेलाई काठमाण्डौबाट पक्राउ गरेको थियो । भण्डारी र पहरी भने गाउबाट पक्राउ परे । हत्या गर्न पहरीले बोलखे मार्फत बिभिन्न माध्यमबाट १ लाख १५ हजार र भण्डारीले ७ हजार बुझेको अनुसन्धानबाट खुलेको इलाका प्रहरी कार्यालय चन्द्रनिगाहपुरका डिएसपि लिलाराज लामीछानेले बताए । घोरासैनीको हत्या गर्न बोलखेले ३ लाख सुपारी दिएका थिए । उनीहरूबीच पुरानो रिस थियो । मृतक रोहिणीप्रसाद र योजनाकार बोलखेको परिवार २० वर्षदेखि गैंडाटारमा छिमेकी थिए । रोहिणीका बुबा भीमदत धामीझाक्रीको काम गर्थे । उनी गाउँमा झारफुक पनि गर्थे । बोलखेका परिवारमा कोही बिरामी परे भीमदत्तले तन्त्रमन्त्र गरेको आरोप लगाउथे । यही कारण दुबै परिवारबीच मनमुटाव थियो । बोलखेले रिसिइबी साध्न करिब १३ वर्षअघि पनि भीमदत्तलाई आक्रमण गरी घाइते बनाएका थिए । त्यतिबेला गाउमै छलफलपछि मिलापत्र भएको थियो । त्यसपछि बोलखे परिवार गैंडाटार छाडेर चन्द्रपुर ४ कप्तान टोल आएर बसेको थियो । तर, घोरासैनी परिवारप्रति उनको तुष मेटिएको थिएन । उनले यतै बसेर घोरासैनीको हत्या गर्ने योजना बुन्न थाले ।हत्या गर्न बोलखेले प्रल्हादको साथ लिएको खुलेको थियो । मृतकका बुबा भीमदत्तलाई २०६४ सालमा बोलखे परिवारले ‘बोक्सा’ भनेका थिए । भीमदत्तको ०७५ सालमा मृत्यु भइसकेको छ । त्यतिबेलादेखिको रिसिइबी साध्न बोलखेले रोहिणीप्रसादको हत्या गर्न मान्छे लगाएको प्रहरीको भनाइ छ ।