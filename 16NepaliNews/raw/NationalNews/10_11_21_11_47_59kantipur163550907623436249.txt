रौतहट — रौतहटको गरुडा नगरपालिका–४ मा रहेको साहु ट्रेड कन्सर्न हार्डवेयर पसलमा शुक्रबार विद्युत्‌को तार सर्ट हुँदा आगलागी भएको छ । आगलगीबाट धेरै समान क्षति भएको अनुमान गरिएको छ । आगलागीबाट घरसहित धेरैजसो समान जलेर नष्ट भएको ईलाका प्रहरी गरुडाका डीएसपी श्रीराम भण्डारीले बताए । आगलागीबाट १० करोड बढीको क्षति भएको पसल संचालक शशीभूषण साहले बताए । ‘मेसिनरीको थोक बिक्रेता रहेको मूल पसलमा आगलागी भएको छ,’उनले भने,‘१० करोड जति क्षति भएको हुन सक्छ ।’ बिहान गस्तीमा रहेको प्रहरीले आगलागीको राप बाहिर आएको देखेपछि निभाउने प्रयास गरेको थियो । आगो निभाउन नेपाल प्रहरी, सशस्त्र प्रहरी र नेपाली सेनाको टोलीले खटेको थियो । गौर र चन्द्रनिगाहपुरबाट आएका दमकलले बिहान ६ बजेसम्म आगो निभाएको थियो । समयमा दमकल आएको भए बढी क्षति हुनबाट जोगाउन सकिने पीडितले साहले बताए । गरुडा नगरपालिकामा आगो नियन्त्रणमा लिने दमकल छैन । घरभित्रका मेसिनरी पार्ट्स, मोबिलका साथै दुई तल घर पनि काम नलाग्ने भएको पीडितको भनाइ छ । घटनाको अनुसन्धान भइरहेको ईलाका प्रहरी गरुडाले जनायो । 