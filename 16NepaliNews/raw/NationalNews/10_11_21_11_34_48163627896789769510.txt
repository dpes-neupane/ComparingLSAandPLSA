काठमाडौँ — गत आर्थिक वर्षमा प्रदेश १ मा पर्यटक आगमन करिब ६० प्रतिशतले घटेको राष्ट्र बैंकको एक अध्ययन प्रतिवेदनले देखाएको छ । राष्ट्र बैंक विराटनगर कार्यालयले गरेको गत आर्थिक वर्षको आर्थिक गतिविधि अध्ययन प्रतिवेदनले उक्त तथ्य औंल्याएको हो । अघिल्लो आर्थिक वर्षको सोही अवधिमा पर्यटक आगमन १८.१ प्रतिशतले घटेको थियो ।‘गत आर्थिक वर्षमा प्रदेश १ मा तेस्रो मुलुकबाट आउने पर्यटकको संख्या ९२.४ प्रतिशतले घटेको छ,’ प्रतिवेदनमा भनिएको छ, ‘अघिल्लो आर्थिक वर्षको सोही अवधिमा यस्तो संख्या १८.६ प्रतिशतले घटेको थियो ।’लगानी, सुविधा र सेवाको स्तरका आधारमा राष्ट्र बैंकले यो प्रदेशका ५ वटा पर्यटकस्तरीय होटल छनोट गरिएको थियो । अध्ययनमा होटेलहरूमा रीय होटेल (होटल होलिडे होम झापा), ह्यारिसन होटल विराटनगर), बिग होटल विराटनगर), होराइजन रिसोर्ट हिले) र रत्ना होटल विराटनगर) छन् ।नमूनामा परेका होटेलबाट प्राप्त विवरण तथा तथ्यांक अनुसार कोभिड – १९ को महामारीबाट अति प्रभावित क्षेत्रको रुपमा रहेको पर्यटन क्षेत्र प्रदेश नं. १ मा बन्दाबन्दी तथा निशेधाज्ञा खुकुलो भएसँगै केही सुधारोन्मुख अवस्थामा देखिन्छ ।‘महामारीको अवधिमा पर्यटकस्तरीय होटल व्यवसायको विस्तार शून्य रहेको देखिन्छ भने निर्माणसम्पन्न भएका पर्यटकस्तरीय होटलसमेत सञ्चालनमा आउन सकेका छैनन्,’ प्रतिवेदनम भनिएको छ, ‘गत आर्थिक वर्षमा उक्त क्षेत्रमा होटलहरूको औसत अकुपेन्सी दर २२.३ प्रतिशतले घटेको देखिन्छ ।’ अघिल्लो आर्थिक वर्षको सोही अवधिमा यस्तो अकुपेन्सी दर ३३.९ प्रतिशतले घटेको थियो । यस प्रदेशको कुल पर्यटक आगमन संख्या १०.७ प्रतिशतले घटेको देखिन्छ । अघिल्लो आर्थिक वर्षको सोही अवधिमा यस्तो संख्या ६७.७ प्रतिशतले घटेको थियो ।यस्तै, समीक्षा वर्षमा चीनबाट आउने पर्यटकको संख्या सबैभन्दा बढी घटेको प्रतिवेदनले देखाएको छ । भारतबाट आउने पर्यटकको संख्या अघिल्लो आर्थिक वर्षको तुलनामा १४.४ प्रतिशतले बढेको देखिन्छ । अघिल्लो आर्थिक वर्षको सोही अवधिमा भारतबाट आउने पर्यटकको संख्या ८७.८ प्रतिशतले घटेको प्रतिवेदनले औंल्याएको छ ।अघिल्लो आर्थिक वर्षको तुलनामा गत आर्थिक वर्षमा तेस्रो मुलुकबाट आएका पर्यटकको संख्या केही वृद्धि भएको देखिन्छ । अघिल्लो आर्थिक वर्षको सोही अवधिमा यस्तो संख्या ९७.७ प्रतिशतले घटेको थियो । ‘गत आर्थिक वर्षमा वर्षमा पर्यटकस्तरीय होटलमा आन्तरिक पर्यटकको संख्या १२.७ प्रतिशतले घटेको देखिन्छ ,’ प्रतिवेदनमा भनिएको छ, ‘अघिल्लो आर्थिक वर्षको सोही अवधिमा आन्तरिक पर्यटकको संख्या ६२.३ प्रतिशले घटेको थियो ।’यसैगरी, विराटनगर तथा काँकडभिट्टा नाकामा आवागमन केही खुकुलो भएसँगै भारतीय पर्यटकको संख्यामा वृद्धि भएको देखिन्छ । गत आर्थिक वर्षमा पर्यटकस्तरीय होटलमा कार्यरत २.७ प्रतिशत कर्मचारीले रोजगारी गुमाएको प्रतिवेदनले देखाएको छ । अघिल्लो आर्थिक वर्षको सोही अवधिमा २४.६ प्रतिशतले रोजगारी गुमाएको थिए ।