धनुषा — सीमाक्षेत्रमा खटिएका सशस्त्र प्रहरीसँगको मिलेमतोमा भन्सारका कर्मचारीले जिल्लाको जटही नाका हुँदै नेपाल भित्रिने भारतीय गाडी र मालसमान ल्याउने व्यवसायीसँग अतिरिक्त रकम असुलिरहेको पाइएको छ । कोरोना महामारीका कारण लामो समयदेखि बन्द रहेको सीमा नाका हाल खुलेको छ ।तर जनकपुर बजारक्षेत्रसम्म चल्न पाउनेगरी भारतीय नम्बर प्लेटका सवारी साधनलाई एक दिनका लागि दिइने निःशुल्क पास (प्रज्ञापनपत्र/छुट पुर्जी) बापत कर्मचारीले अतिरिक्त रकम असुलिरहेका हुन् ।प्रज्ञापनपत्र दिइने काउन्टरमा बुधबार कार्यालय सहयोगी बैजनाथ कर्ण भारतीय यात्रु र सवारीधनीसँगबाट रकम लिएर मात्र पास दिइरहेको अवस्थामा भेटिए । काउन्टरस्थित सीसी क्यामेरामा उनले रकम लिइरहेको दृश्य कैद भए पनि उनले भने नलिएको दाबी गरिरहे । ‘नास्तापानी’ का लागि भन्दै काउन्टरमा बस्ने कर्मचारीले १० देखि सय रुपैयाँसम्म असुल्ने गरेको सीमावर्ती क्षेत्र भारत पिपरौनका विजय यादवले बताए । ‘पैसा नदिँदा काउन्टरमा पुर्जी दिन मान्दैनन् । कर त गर्दैनन् तर अल्मल्याउने गरेपछि ५०, सय रुपैयाँ पनि दिने गरेको छु,’ उनले भने । कार्यालयमा इन्चार्जसरहको काजमा खटिएका जटही भन्सारका नायब सुब्बा मनोज महतोले क्यासलेस काउन्टरमा कर्मचारीले नगद कारोबार गर्न नमिल्ने बताए । ‘पैसा लिएको कुरा मलाई थाहा भएन । लिएको छ भने त्यो गलत हो,’ उनले भने । तर भारतीय यात्रु र सवारीधनीले रकम तिरेरै पास लिइरहँदा उनी पनि काउन्टरछेउमै मुकदर्शक भई बसिरहेका थिए । एक कर्मचारीका अनुसार यो नाका हुँदै दिनहुँ करिब सय सवारी नेपाल भित्रिन्छन् । ती सबै सवारीधनीबाट पास लिएवापत रकम असुल्ने गरिएको छ ।काउन्टरमा पास लिएवापत रकम असुल्ने गरिएको विषयलाई खण्डन गर्छन् जनकपुर भन्सार कार्यालयका प्रमुख प्रमोद दास । ‘नजिकको बजारसम्म फ्रिमा गाडी आउन मिल्छ । यो कसलाई थाहा छैन र ?,’ उनले भने । रकम असुलेको गुनासोपछि महतोलाई जटहीबाट जनकपुर भन्सारमा बिहीबार तानिएको छ ।भन्सार कार्यालयले एक दिनका लागि मात्र पास दिएर चलाउन छुट दिएको भारतीय गाडी नेपालमै राख्ने र दिनहुँ पास बनाउँदै चलाउने गरेको समेत पाइएको छ । ‘धेरै गाडीहरू भारततर्फ बिरलै जान्छन् । पासकै भरमा नेपालमा भाडामा चल्छन्’ भन्सारछेउमै पसल गर्ने एक व्यापारीले सुनाए ।पास लिएर नेपालमा एक दिनभन्दा बढी भारतीय सवारी राख्नु गैरकानुनी रहेको जनकपुर भन्सार कार्यालयका प्रमुख दासको भनाइ छ । एउटै भारतीय गाडी निरन्तर पास लिएर नेपालमै चल्ने गरेको बारे आफूलाई थाहा नभएको उनले बताए । ‘बिनाभन्सार एक दिनभन्दा बढी गाडी चलेको छ भने प्रहरीले समातेर हामीलाई दिनुपर्‍यो नि !’ दासले भने । सशस्त्र प्रहरी धनुषाका एसपी नरेन्द्र सेनले पनि यसबारे अनविज्ञता प्रकट गरे । ‘हामीले सुरक्षाका लागि मात्र जाँच गर्ने हो । अरु कुरा मलाई थाहा भएन,’ उनले भने । सीमावर्ती पुलबाट आवतजावतमा रोकधनुषाको धनौजीस्थित नेपाल–भारत जोड्ने बेलौती नदीको पुलबाट आवतजावतमा रोक लगाइएको छ । सरकारले अन्तर्राष्ट्रिय सीमा खुला गरे पनि पुलबाट सवारी साधन आउजाउ अझै ठप्प छ ।भारतीय बजार हरिणे जाने पुलबाट वारपार गर्न सुरक्षाकर्मीले नदिएको स्थानीय मुकेश साहले बताए । पुलवारि सशस्त्र प्रहरी र पारि भारतीय सीमा सुरक्षा बल (एसएसबी) ले बार लगाएका छन् । पुलबाट आवतजावत खोल्न छलफल भइरहेको एसपी सेन बताउँछन् ।धनुषाका प्रमुख जिल्ला अधिकारी बन्दुप्रसाद बास्तोलाले भन्सार कार्यालयको प्राविधिक कारणले पुलबाट गाडी आवतजावत हुन नसकेको बताए । तर आवतजावतका लागि भन्सारको कुनै अवरोध नरहेको जनकपुर भन्सार कार्यालय प्रमुख दासको भनाइ छ । हाल पारिबाट आउने सवारीलाई जटही नाकातर्फ पठाइँदै आएको छ ।