महोत्तरी — महोत्तरीको बर्दिवास–३ स्थित बीपी राजमार्गछेउमा निर्माण गरिएको तौलपुल स्टेसन सञ्चालनमा ढिलाइ भएको छ । सडक साँघुरो भई सवारी घुमाउन नमिल्दा स्टेसन सञ्चालन हुन नसकेको हो । स्टेसनका अपरेटर जनक दाहालका अनुसार गत चैतमै स्टेसन निर्माण गरिएको थियो ।यातायात व्यवस्था विभागले स्टेसन सञ्चालनका लागि गत चैतबाटै ३ जना अपरेटर खटाए पनि कामविहीन छन् । गत जेठबाटै तौलपुल सञ्चालन हुने भनिएको थियो । तौलपुल स्टेसन रेखदेख र आवश्यक समन्वयका लागि यातायात व्यवस्था विभागले यातायात सेवा कार्यालय बर्दिवासलाई अनुरोध गरेको छ ।यातायात बर्दिवासका प्रमुख पोषण थापाले भदौभित्र स्टेसन सञचालन हुने दाबी गरे । बढी भारवहन लिएर हिँड्ने र अनुमति बेगरका सवारीसाधनलाई नियन्त्रण र कारबाही गर्ने स्टेसन सञ्चालनमा आएपछि बीपी राजमार्ग कम जोखिममा पर्ने उनले बताए । अहिले बीपी राजमार्गमा ३२ सिटका यात्रुवाहक र १६ टनसम्म बोक्ने मालवाहक सवारीसाधन सञ्चालन हुन पाउने नियम छ । तर, नियमन गर्ने निकायले बेवास्ता गर्दा बढी तौल बोकेका सवारी निर्बाध गुडिरहेको थापाको भनाइ छ ।