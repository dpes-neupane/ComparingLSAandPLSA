पर्सा — पर्सा प्रहरीले चालु आर्थिक वर्षको पहिलो त्रैमासिकमा ४७ फरार अभियुक्त पक्राउ गरेको छ । प्रहरीका अनुसार सबैभन्दा बढी भदौमा २३ जना, असोजमा १९ र साउनमा ५ जना पक्राउ परेका छन् । उनीहरूबाट २६ बर्ष ६ दिन कैद र १ करोड ५२ लाख ४७ हजार रुपैयाँ जरिवाना असुलउपर भएको छ । जिल्ला प्रहरी कार्यालयका प्रवक्ता डीएसपी ओमप्रकाश खनालले भदौमा फरार अभियुक्त/प्रतिवादी पक्राउ अभियान नै चलाएको बताए । अभियान सञ्चालन नगरिए पनि फरार प्रतिवादी पक्राउ कार्यलाई प्रहरीले सधैं प्राथमिकतामै राख्ने गरेको पनि उनको भनाइ छ ।गत आर्थिक वर्षभरिमा प्रहरीले जिल्लाबाट ८० फरार अभियुक्त पक्राउ गरेको थियो । उनीहरूबाट ९६ वर्ष ६ महिना २२ दिन कैद असुलउपर भएको थियो । त्यसैगरी, ७१ लख ८६ हजार रुपैयाँ जरिवाना असुलउपर भएको थियो । विगतमा स्थिति सामान्य हुँदा प्रहरीले अदालतसँग समन्वय गरी फरार अभियुक्त पक्राउको विशेष अभियान नै सञ्चालन गर्ने गरेको थियो । २ वर्षयता कोभिड महामारीका कारण लामो समय अदालत नै बन्द हुँदा यस्तो अभियान सञ्चालन हुन सकेको छैन । खुला सिमानाको कारणसमेत कतिपय अभियुक्तहरू नेपालमा अपराध गरी लामो समय भारतमा बस्ने गरेका छन् । यसबाहेक कतिपय भारतीय अपराधीहरू नेपालको अदालतबाट सजाय पाए पनि नेपाल नै नआउँदा उनीहरू फरारकै सूचीमा रहन्छन् । यसबाहेक कतिपय अभियुक्तहरू नेपालमै पनि आफ्नो परिचय लुकाएर तथा भूमिगत अवस्थामा बस्ने गरेकाले प्रहरी प्रशासनको नजरमा उनीहरू पर्दैनन् । डीएसपी खनाल फरार अभियुक्त/प्रतिवादी पक्राउसम्बन्धमा प्रहरीले शून्य सहनशीलता अपनाएको बताउँछन् । 