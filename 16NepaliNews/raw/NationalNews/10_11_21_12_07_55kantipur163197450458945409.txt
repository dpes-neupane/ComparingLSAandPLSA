दोलखा — दोलखामा भूकम्पपीडितको निजी आवास पुनर्निर्माण सकिएको छ । अनुदान सम्झौता सुरु गरेको सिंगटीबाट शुक्रबार राष्ट्रिय पुनर्निर्माण प्राधिकरणका प्रमुख सुशील ज्ञवालीले काम सकिएको घोषणा गरेका हुन् ।२०७२ फागुन ३० गते सिंगटीका ७७ वर्षीय जगतबहादुर खत्रीले आवास बनाउन पहिलो अनुदान सम्झौता गरेका थिए । उक्त सम्झौताको ६ वर्षमा काम लगभग सकिएको हो । प्राधिकरणका अनुसार भूकम्प अति प्रभावित १४ सहित ३२ जिल्लामा ९१ प्रतिशत निजी आवास निर्माण सकिएको छ । मंसिरसम्ममा अरू सबै काम सकिने ज्ञवालीले बताए । ९ प्रतिशत निजी आवासको काम जिल्ला कार्यान्वय इकाइ भवन तथा आवासबाट हुनेछ । प्राधिकरणले सबै जिल्ला कार्यान्वयन समन्वय इकाइका कार्यालय खारेज गरेको छ । ‘पुससम्म प्राधिकरणको पनि सबै काम हस्तान्तरण गरेर खारेज हुन्छ,’ ज्ञवालीले भने ।भूकम्पले क्षति पुर्‍याएका अति प्रभावित १४ जिल्लाका ८ लाख ५५ हजार १ सय ४८ मध्ये ७ लाख १८ हजार ३ सय ९१ जनाले अनुदान सम्झौता गरेका छन् । हालसम्म ६ लाख १६ हजार ५२ वटा घर निर्माण भइसकेका छन् । दोलखामा कुल लाभग्राहीमध्ये ९७ प्रतिशतले घर निर्माण सकिसकेका छन् । बाँकी रहेको निजी आवासको पुनर्निर्माणको काम जिल्ला कार्यान्वय इकाइ भवन तथा आवासबाट हुनेछ । उक्त कार्यालयहरुलाई धमाधम समन्वय इकाइबाट सम्पूर्ण कागजातसहित काम हस्तान्तरण गरिएको छ ।‘निजी आवास निर्माणको सबै कामको जिम्मा लिएका छौं,’ जिल्ला कार्यान्वयन इकाइका प्रमुख अर्जुन तामाङले भने, ‘केही दिन काम गर्न अन्योल हुन्छ, जनशक्ति व्यवस्थापनको चुनौती पनि छ ।’ खासगरी लाभग्राही सूचीमा भएर अनुदान सम्झौता गरेकाहरुलाई किस्ता भुक्तानीमा अन्योल हुने उनले बताए । ‘दोलखामा ३ हजार १ सय घर पुनर्निर्माण हुन बाँकी भएको तथ्यांक हामीले पाएका छौं,’ उनले भने, ‘मंसिरसम्ममा यी घर बनाउने लक्ष्य छ ।’पुनर्निर्माणको जिम्मा पाएका कार्यालयहरु भने काम कसरी अघि बढाउने भन्नेमा अन्योलमा छन् । जिल्लाका विद्यालयहरु शिक्षा मन्त्रालयले कसलाई जिम्मा दिन्छ अझै टुंगो लाग्न सकेको छैन । निजी आवाससहित स्वास्थ्य र सरकारी भवन भने जिल्ला कार्यान्वयन इकाइलाई हस्तान्तरण गरिएको छ । असोज १ गतेबाट निजी आवासको सम्पूर्ण काम यी कार्यालयबाट हुनेछ ।