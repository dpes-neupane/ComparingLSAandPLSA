सिन्धुली — अक्करे भीरको पहिरो सफा गरेपछि दुई दिनदेखि अवरुद्ध मध्यपहाडी लोकमार्ग बुधबार साँझबाट एकतर्फी सञ्चालनमा आएको छ । लगातारको वर्षाले खुर्कोट–घुर्मी खण्डअन्तर्गत गोलन्जोर गाउँपालिका–६ हैबारनजिक अक्करे भीरमा पहिरो खस्दा यातायात बन्द भएको थियो ।मध्यपहाडी सडक आयोजना र गोलन्जोर गाउँपालिकाको डोजर र ब्याकहोले पहिरो सफा गरेपछि एकतर्फी यातायात सञ्चालन भएको सिन्धुली प्रहरीका प्रवक्ता एवं प्रहरी निरीक्षक रामभक्त भट्टराईले जानकारी दिए ।अक्करे भीरका तीन ठाउँमा पहिरो खसेको छ । पानी पर्नासाथ लोकमार्गमा पहिरो झर्ने जोखिम रहेको स्थानीय पशुपति कोइरालाले जनाए । ‘अक्करे भीरमा हिउँदमा समेत पहिरो खस्छ,’ उनले भने, ‘भीर छलेर अथवा फराकिलो सडक बनाएको भए यस्तो सास्ती हुँदैनथ्यो ।’ मनसुन सुरु भएर वर्षा हुँदा अक्करे भीरमा पहिरो खसेर १० पटकभन्दा बढी यातायात अवरुद्ध भइसकेको छ ।