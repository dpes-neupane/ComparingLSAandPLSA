मकवानपुर — मन्त्रिपरिषद् विस्तारको विषयलाई लिएर वाग्मती प्रदेशमा सत्तारूढ दलभित्र विवाद सिर्जना भएको छ । नेकपा (एकीकृत समाजवादी) संसीय दलका नेता तथा मुख्यमन्त्री राजेन्द्रकुमार पाण्डेले सदनबाट विश्वासको मत लिएसँगै मन्त्रिपरिषद् विस्तारको तयारी गरेका थिए ।तर चारदलीय गठबन्धनमा मन्त्रालय बाँडफाँट र संख्याको विषयमा सहमति हुन सकेन । माओवादी केन्द्र, कांग्रेस, नेकपा (एस) र जनता समाजवादी पार्टीको गठबन्धनको नेतृत्व गर्दै मुख्यमन्त्री बनेका पाण्डेले विश्वासको मत पाएपछि बसेको बैठकमा सबै दलसँग मन्त्री बन्नेको नाम उपलब्ध गराउन माग गरेका थिए ।बैठकमा सहभागी भएका अन्य दलहरूले मन्त्रालय र संख्या टुंगिएपछि मात्र मन्त्री हुनेको नाम उपलब्ध गराउने बताएसँगै सरकार विस्तारको काम प्रभावित भएको हो । बैठकमा सहभागी एक नेताका अनुसार मन्त्रालय विभाजन गरेर १३ मन्त्री र तीन राज्यमन्त्री बनाउने तयारीमा पाण्डे छन् । संविधानअनुसार कुल सांसद संख्याको २० प्रतिशतसम्म मन्त्री विस्तार गर्न सकिने भएका कारण मन्त्रालय विभाजन गर्दा कुनै असर नपर्ने गठबन्धनका नेताहरूको भनाइ छ ।संविधानअनुसार वाग्मतीमा २२ सदस्यीयसम्म मन्त्रिपरिषद् बनाउन सकिन्छ । मुख्यमन्त्रीले पनि मन्त्रालय विभाजन गर्ने विषयमा सदनमा उठेको प्रश्नको जवाफ दिँदै संविधानअनुसार अगाडि बढ्छौं भनेर त्यसतर्फ संकेत गरिसकेका छन् । उनले गठबन्धनमा रहेका दलहरूलाई चित्त बुझाएर मन्त्रिपरिषद् विस्तार गर्ने बताइरहेका छन् ।कात्तिक ११ गते मुख्यमन्त्रीको शपथ ग्रहणमा तीनवटै पार्टीले मन्त्रीको नाम उपलब्ध गराउन नसकेपछि पाण्डेले चार सदस्यीय मन्त्रिपरिषद् बनाएका थिए । गठबन्धनले हाल प्रदेशमा रहेका ८ वटा मन्त्रालय विभाजन गरी मुख्यमन्त्रीसहित १३ वटासम्म मन्त्रालय बनाउने तयारी गरिरहेको छ ।गठबन्धनमा रहेको माओवादी र कांग्रेसमा मन्त्री बन्ने सांसदको सूची लामो भएका कारण थप मन्त्रालय बढाउन आन्तरिक छलफल गरिरहेका छन् । एमाले उपाध्यक्ष अष्टलक्ष्मी शाक्यले मुख्यमन्त्री पदबाट राजीनामा दिएपछि गठबन्धनले पाण्डेको नेतृत्वमा सरकार गठन गरेको थियो ।साढे ३ वर्षसम्म डोरमणि पौडेलले ७ मन्त्री र १ राज्यमन्त्रीबाट प्रदेश सरकार चलाउँदै आएकामा मुख्यमन्त्री शाक्यले ८ मन्त्री र ४ राज्यमन्त्री गरी १२ सदस्यीय मन्त्रिपरिषद् बनाएकी थिइन् । शाक्यले ठूलो संख्यामा मन्त्रिपरिषद् विस्तार गरेको भन्दै गठबन्धनले व्यापक विरोध गरेको थियो । पाण्डेले सामाजिक विकास मन्त्रालय फुटाएर त्यससहित युवा तथा खेलकुद मन्त्रालय र महिला, बालबालिका तथा ज्येष्ठ नागरिक गरी तीनवटा मन्त्रालय बनाउने तयारी गरेका छन् । यसअघि मुख्यमन्त्री शाक्यले सामाजिक विकास मन्त्रालय फुटाएर स्वास्थ्य मन्त्रालय बनाएकी थिइन् । त्यसलाई पुनः विभाजन गरेर थप दुईवटा मन्त्रालय बनाउन लागिएको हो । भौतिक पूर्वाधार विकास मन्त्रालयलाई फुटाएर ऊर्जा तथा खानेपानी मन्त्रालय बनाउने छलफल भइरहेको बुझिएको छ । भूमि, व्यवस्था, कृषि तथा सहकारी मन्त्रालयलाई पनि विभाजन गरेर कृषि मन्त्रालय छुट्टै बनाउने र उद्योग, पर्यटन वन तथा वातावरण मन्त्रालयलाई विभाजन गरेर वन तथा वातावरण मन्त्रालय बनाउने तयारीमा गठबन्धन छ ।गठबन्धनमा सहभागी दलहरूबाट कम्तीमा १३ जनासम्म मन्त्री नै बन्नेछन् भने तीन जना राज्यमन्त्री बन्ने करिब टुंगो लागिसकेको छ । कांग्रेस र माओवादी केन्द्रले ४/४ वटा मन्त्री र समाजवादीले मुख्यमन्त्रीसहित ४ मन्त्री पाउने गरी छलफल भइरहेको छ । गठबन्धनमै रहेको जनता समाजवादी पार्टीले मन्त्री माग गरिरहेको छ भने उसलाई राज्यमन्त्री मात्र दिने गरी सहमति गर्न खोजिएको छ ।‘तत्काल मन्त्रिपरिषद् विस्तार हुने सम्भावना छैन । अझै साता दिनभन्दा बढी लाग्न सक्छ ।’ कांग्रेस सचेतक छिरिङ दोर्जेका अनुसार गठबन्धनमा मन्त्रिपरिषद् विस्तारको विषयमा छलफल हुनु स्वाभाविक भए पनि ठोस निष्कर्षमा भने पुगिनसकेको बताए ।सरकारका प्रवक्ता एवं आन्तरिक मामिला तथा कानुनमन्त्री कृष्ण शर्मा खनालले मन्त्रालय विभाजनको विषयमा आन्तरिक छलफल भइरहेको बताए ।‘निष्कर्षमा पुगेका छैनौं । आन्तरिक छलफलमा छौं । प्रदेश प्रमुख हेटौंडामा हुनुहुन्न । उहाँ आएपछि मन्त्रिपरिषद् विस्तार गर्छौं ।’ उनले सरकारको लक्ष्य फजुल खर्च घटाउने भए पनि संविधानअनुसार मन्त्रालय विभाजन गर्न सकिने बताए ।