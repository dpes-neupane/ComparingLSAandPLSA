सर्लाही — निर्माण सम्पन्न भएको दुई वर्षमै सर्लाहीको हरिवन–कौडेना कालोपत्र सडक क्षतविक्षत बनेको छ । निर्माणमै लापरबाही गरिँदा सडकमा ठाउँ–ठाउँमा खाल्डाखुल्डी बनेको छ । कतै कालोपत्रेको नामोनिसान नै देखिँदैन ।सम्झौताअनुसार निर्माण सकिएको एक वर्षसम्म मर्मत गर्नुपर्ने भए पनि ठेकेदार कम्पनी पप्पु कन्स्ट्रक्सनले काम नगर्दा कतिपय स्थानमा ३ फिटसम्मको गहिरो खाल्डो बनेको छ । ठाउँठाउँका कल्भर्ट र नाला पनि अस्तित्वविहीन बनेका छन् । जसका कारण यात्रा गर्नै सकस हुने गरेको सर्वसाधारण बताउँछन् ।यसअघि एकातिर कालोपत्र गर्दैगर्दा अर्कोतिर उप्किन थालिसकेको थियो । हस्तान्तरण गर्ने बेला केही स्थानमा दोहोर्‍याएर कालोपत्र गरिएको थियो । कविलासी नगरपालिका–१ का शशिकान्त झाका अनुसार काम सकेको ६ महिनामै सडक छियाछिया बन्न थालिसकेको थियो । सम्बन्धित निकाय मौन बस्दा सडकको दुरवस्थाले नागरिक मारमा परिरहेको उनले गुनासो गरे । ‘सडक भत्किँदा न ठेकेदारले मर्मत गर्यो, न स्थानीय तहले नै नियमन,’ उनले भने, ‘बर्खामा पैदल हिँड्न पनि गाह्रो भइसक्यो । कालोपत्र गरेको दुई वर्ष पनि भएको छैन तर सडकको बेहाल छ ।’हरिवन–कौडेना सडक कालोपत्र गर्न पप्पु कन्स्ट्रक्सनले २०७५ जेठ ६ मा काम सक्ने गरी २०७३ वैशाख २२ मा निर्माण थालेको थियो । सडकको लागत अनुमानको २२ प्रतिशत तल गएर १७ करोड ९२ लाखमा ठेक्का सकारेको थियो । समयमा काम नसकेपछि पटक–पटक म्याद थप्ने काम भयो । थपिएको समयमा पनि ३० किमि पूरा सडक कालोपत्र हुन सकेन । करिब २१ किमि कालोपत्र भएपछि विश्व बैंकले हात झिक्यो । बाँकी ९ किमि सडक पनि अहिले अलपत्र छ । छोटो समयमै सहजै पूर्व–पश्चिम राजमार्ग र हुलाकी सडक पुग्न सकिने भएपछि स्थानीय प्रसन्न थिए । तर अहिले सडकको दुर्दशा देखेर स्थानीय दिक्क छन् । हरिपुर नगरपालिकाले आफ्नो क्षेत्रभित्र पर्ने सडक मर्मत गर्न नसकेको जनाएको छ । नगर प्रमुख जमरुद्दिन मन्सुरले यो सडकमा लगानी गर्न मिल्ने–नमिल्ने अन्योलका कारण खाल्डाखुल्डी पुर्न नसकेको बताए । उनले यसबारे जिल्ला प्रशासन कार्यालयलाई पत्र लेखेर जनाकारी गराएको बताए । ‘यो सडकको मर्मत गर्ने म्यादको बारेमा जानकारी छैन । कालोपत्र गर्ने ठेकेदारले पनि मर्मत गरिदिएन । जसका कारण सडकको यो दुर्गती भयो,’ उनले भने, ‘हामीले यो सडकमा लगानी गर्न मिल्छ वा मिल्दैन भनेर जिल्ला प्रशासनमा पत्र पठाएका छौं । त्यहाँबाट मिल्ने जानकारी आयो भने काम थाल्छौं ।’कालोपत्र सडक मर्मत गर्न ठेकेदारलाई पटक–पटक जानकारी गराए पनि काम नभएको नियामक निकाय पूर्वाधार विकास सम्पर्क इकाइ कार्यालय मलंगवाले जनाएको छ । कार्यालयका साइट इन्जिनियर अरुण महतोले गत वर्ष नै वर्षा सके लगतै मर्मतको काम सुरु गर्ने जानकारी ठेकेदार पक्षबाट आए पनि काम नभएको बताए । मर्मतका लागि छुट्याइएको रकम समेत निकासा गरिएको छैन । पप्पुले पत्र लेखेर भुक्तानी गरिदिन आग्रह गरे पनि कार्यालयले फिल्ड हेरेपछि मात्र भुक्तानी दिने जनाएको महतो बताउँछन् । उनले ओटासिल प्रविधिको कालोपत्र भएकाले गुणस्तर केही कमजोर देखिएको बताए । क्षमताभन्दा बढी भार भएका गाडी सडकमा निर्वाध रूपमा गुडेकाले पनि चाँडै भत्किएको उनको दाबी छ । प्रमुख जिल्ला अधिकारी रामकुमार महतोले हरिवन–कौडेना सडकसहित जिल्लाभरका अन्य सडक र विकासे कामको सम्झौता भएको तर काम सम्पन्न हुन नसकेको योजनाको तथ्यांक संकलन गरिरहेको बताए । उनले संकलित तथ्यांकअनुसार किन के कारणले योजना अधुरो भएको भनेर जानकारी लिने र गल्ती देखिए कानुनबमोजिम कारबाहीको भागिदारीसमेत गराउने बताए ।