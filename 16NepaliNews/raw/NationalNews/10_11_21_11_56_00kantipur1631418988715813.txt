रौतहट — कर्तव्य ज्यान आरोपमा पक्राउ परेका गरुडा नगरपालिका–८ जिंगडियाका १९ वर्षीय विजय रामको मृत्युको अभियोग लागेका प्रहरी निरीक्षकसहित ३ जना अझै पक्राउ परेका छैनन् ।यातना र ज्यानसम्बन्धी कसुरमा मुद्दा लागेका उनीहरूलाई पक्राउ गर्न जिल्ला प्रहरीले चासो नदेखाएको आरोप पीडितहरूको छ । अभियुक्तहरूलाई पक्राउ गर्न जिल्ला प्रहरीले गएको मंसिर १७ गते पक्राउ पुर्जी जारी गरेको थियो । हत्या आरोपमा पक्राउ परेका विजयलाई अनुसन्धानका लागि भनेर हिरासतमै यातना दिने जिल्ला प्रहरीका तत्कालीन प्रहरी निरीक्षक नवीनकुमार सिंह, हवल्दार हिरोज मियाँ धुनिया र मुन्ना सिंहमाथि यातना र ज्यानसम्बन्धी कसुरमा मुद्दा दर्ता भएको एक वर्ष पुग्दा पनि प्रहरीले पक्राउ गर्न नसकेको हो । विजयको हिरासतमै मृत्यु भएको थियो । त्यसपछि तीनै जनालाई निलम्बन गरिएको थियो । मृतकका बुबा पनिलाल महराले गएको भदौमा जिल्ला न्यायाधिवक्ताको कार्यालय मार्फत जाहेरी दर्ता गराएपछि तीनै जना फरार भए । उनीहरूलाई पक्राउ गर्न जिल्ला प्रहरीले चासो नदेखाएको स्थानीय राकेश यादवले बताए । ‘सर्वसाधारण परेको भए धुइँपताल खोजेर ल्याउँथे,’ उनले भने, ‘प्रहरी नै परेको हुनाले खोजबिन र पक्राउ गर्न चासो देखाइएको छैन ।’ तत्कालीन जिल्ला प्रहरी प्रमुख एसपी रविराज खड्काका अनुसार प्रहरी निरीक्षक सिंहलगायतका प्रहरीले इलाका प्रहरी कार्यालय गरुडा पठाएर रामलाई हत्या कबुल गराउने बाहनामा चरम यातना दिएको थियो । एसपी खड्काविरुद्ध पनि ज्यान मुद्दामा किटानी जाहेरी दर्ता छ । तर, उनलाई पक्राउ गरिएको छैन । उनी केही समयअघि सेवानिवृत भइसकेका छन् । घटनापछि एसपी खड्कालाई जिम्मेबारीबाट हटाएर प्रहरी प्रधान कार्यालय तानिएको थियो । जिगडियाका निरन्जन रामको २०७७ साउन ३१ राति घाँटी रेटेर हत्या गरिएपछि घटनामा सलग्न भएको दाबी गर्दै इलाका प्रहरी गरुडाले विजयलाई पक्राउ गरेको थियो । तर उनले अपराध स्वीकार नगेपछि जिल्ला प्रहरी कार्यालयबाट सिंहको टोली आएर यातना दिई हत्या कबुल गर्न लगाएको पीडित परिवारको भनाइ छ । यातनाबाट गम्भीर बिरामी परेका विजयको २०७७ भदौ १० मा उपचारका क्रममा वीरगन्जमा मृत्यु भएको हो । घटनालगत्तै पीडितहरूले दोषीमाथि कारबाहीको माग गर्दै सडक संघर्ष सुरु गरेका थिए । ‘घटनामा हुँदै नभएको विजयलाई पक्रेर यातना दिने काम भयो,’ उनले भने, ‘यातना दिने प्रहरी पक्राउ गर्न जिल्ला प्रहरीले चासो देखाएको छैन ।’ पक्राउ नपरेकै कारण यो मुद्दा पनि त्यत्तिकै थन्किएको छ । जिल्ला प्रहरीका डीएसपी रानायण चिमरियाले ज्यान मुद्दामा फरार तीनै जनाको खोजीमा कुनै कसर बाँकी नराखेको दाबी गरे ।