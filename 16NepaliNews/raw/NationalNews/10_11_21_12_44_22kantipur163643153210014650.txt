धनगढी — धनगढीको मोहना पुलदेखि अत्तरियासम्मको धुलाम्य सडक खण्ड ६ लेनको बनेपछि धनगढीदेखि अत्तरिया चोकसम्मको सवारी अवधि छोट्टिएको मात्रै छैन, सुविधायुक्त र रमणीय पनि भएको छ । तर विडम्बना यस खण्डमा दुर्घटनाको दर पनि उच्च छ । मोहना पुलदेखि अत्तरियासम्मको १४ दशमलव २ किलोमिटर सडकखण्डको सम्पूर्ण निर्माण कार्य लगभग पूरा हुनै लाग्दा धनगढी अत्तरिया एउटै सहर भएको छ । ‘अत्तरिया पुग्न १५ मिनेट लाग्छ,’ धनगढीका तेजबहादुर धामीले भने, ‘तर अव्यस्थित सवारी पार्किङ र अनियन्त्रित स्पिडले दुर्घटना पनि बढेको बढ्यै छ ।’ ट्राफिक प्रहरी कार्यालय कैलालीका अनुसार गत साउनदेखि आइतबारसम्मको अवधिमा २५ वटा दुर्घटना भएका छन् । ती दुर्घटनामा ३ जनाको मृत्यु, ३३ जना घाइते र १४ वटा छाडा पशु चौपायाको मुत्यु भएको तथ्यांक छ । ‘चिल्लो र चौडा सडक भएपछि दुर्घटना न्यून हुनुपर्नेमा बढेको देखिन्छ,’ जिल्ला ट्राफिक प्रहरी कार्यालयका सई मोहनसिंह धामीले भने, ‘अव्यवस्थित पार्किङ तथा अनियन्त्रित गतिले दुर्घटना बढेको देखिएको छ ।’सुदूरपश्चिमको कैलालीमा उसै पनि सडक दुर्घटना दर उच्च छ । गत साउनदेखि यता तीन महिनाको अवधिमा ९९ वटा दुर्घटना भएका जिल्ला ट्राफिक प्रहरी कार्यालयले जनाएको छ । ‘यस अवधिमा २६ जनाको मृत्यु र १४० जना घाइते भएका छन्,’ सई धामीले भने, ‘सडक दुर्घटनाबाट हरेक वर्ष ठूलो संख्यामा मानवीय क्षति हुने गरेको छ ।’सई धामीका अनुसार ६ लेन सडकको दुवैतिर सिमेन्टको डिभाइडरहरू राखिएको छ । ६ लेनमा तीव्र गतिमा सवारी साधन गुडाइने भएकाले क्रस गर्न सहज गर्ने उद्देश्यले डिभाइडरहरू राखिएको हो । तर चालकले ट्राफिक नियमहरूको पालन नगर्दा र ती डिभाइडरकै कारण दुर्घटनाको जोखिम बढाएको छ । डिभाइडर लेन अहिले मनपरि पार्किङ भइरहेको छ । विगतमा धुलोले सडक किनारमा पसल व्यवसाय सञ्चालन गर्नेहरूलाई धुलोको पनि निकै समस्या थियो, ६ लेन सडक निर्माण भएपछि त्यो समस्या पनि हटेको छ । सडक निर्माण राम्रो भए पनि अव्यावहारिक भएको चालकहरूको गुनासो छ । यस सडकमा क्रसिङका लागि करिब एक किलोमिटरको दूरी पार गर्नुपर्ने अवस्था छ ।‘हाल व्यवस्थापन गरिएको क्रसिङबाट एक लेनबाट अर्को लेनमा जाने यात्रुलाई निकै लामो दूरी पार गर्नुपर्ने बाध्यता छ,’ धनगढीका मोहन थापाले भने, ‘मिलनचोक, चौराहपछि सहिदगेटमा मात्रै क्रसिङ छ ।’ धनगढी सुदूरपश्चिमको प्रमुख व्यापारिक केन्द्र एवं प्रदेशकै राजधानी भएकाले सवारीको चाप अत्यधिक छ । 