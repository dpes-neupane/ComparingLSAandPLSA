विराटनगर — भारतको बिहार सीमासँग जोडिएको विराटनगर–१८ भेडियारीमा बुधबार हुन्डीको ८ लाख २० हजार रुपैयाँसहित एक भरिया पक्राउ परेको प्रहरीले जनाएको छ । प्रहरीका अनुसार हुन्डीबाट रकम मगाउने विराटनगरका एक व्यवसायी फरार छन् ।मोरङ प्रहरी प्रमुख एसपी जनार्दन जीसीका अनुसार झापा बिर्तामोड–३ का ३४ वर्षीय उमेश साहको को २९ प ८६४० नम्बरको स्कुटरको डिकीबाट उक्त रकम बरामद भएको हो । भारतबाट नेपालतर्फ आउँदै गर्दा भेडियारीको अस्थायी प्रहरी पोस्टबाट खटिएको टोलीले उनको स्कुटर चेक गर्दा उक्त रकम फेला पारेको एसपी जीसीले बताए । भरिया साहलाई सोधपुछ गर्दागर्दै रकम मगाउने विराटनगरका मुख्य हुन्डी व्यापारी फरार भएको प्रहरीले जनाएको छ । ‘हुन्डी कारोबारीहरुले नेपालमा भारु संकलन गरेर भारत पठाउँछन्,’ एसपी जीसीले भने, ‘उता संकलन भएको नेरु यता ल्याउँछन्, दुबईमा संकलन भएको नेरु काठमाडौंसम्म आइपुग्छ ।’ साहलाई आवश्यक कारबाहीका लागि सुनसरीको इटहरीस्थित राजस्व अनुसन्धानको क्षेत्रीय कार्यालयमा पठाइएको छ ।