टीकापुर — टीकापुर क्षेत्रमा दूध उत्पादक किसान र उपभोक्ता दुवै मर्कामा छन् । दूध उत्पादक किसानबाट डेरी उद्योगले गाई र भैंसीको दूध फरकफरक मूल्यमा किने पनि उपभोक्तालाई भने गाई र भैंसीको दूध एउटै मूल्यमा बेच्ने गरेका छन् ।व्यवसायीहरूले किसानबाट दूध किन्दा यसको गुणस्तर नापेर किने पनि उपभोक्तालाई भने गुणस्तर ननापेरै बिक्री गरेको उनीहरू बताउँछन् । गाईभैंसीको दाना, आहारालगायत वस्तुको मूल्य निरन्तर बढे पनि दूधको मूल्य भने नबढेकाले आफूहरू निकै मारमा परेको दूध उत्पादक किसानहरूले बताएका छन् ।  बेसी गाईभैंसी फार्मका सञ्चालक ललित थापाले डेरी व्यवसायीले ५३ रुपैयाँ प्रतिलिटरमा किनेर ८० रुपैयाँ लिटरमा दूध बेच्ने गरेको बताए । उनले भने, ‘दूध उत्पादक किसानले दूध बिक्रीबाट लागतै उठाउन नसक्ने तर बिचौलियाले क्षणभरमै ठूलो नाफा लिइरहेको अवस्था छ ।’ अहिले कम्तीमा पनि किसानले दूधको मूल्य प्रतिलिटिर ७० रुपैयाँ पाउनुपर्ने माग आफूहरूको रहेको उनले बताए ।पशु सेवा शाखा टीकापुरका प्रमुख श्यामराज पाण्डेले दूध विक्रेताले टीकापुरमा गाईको दूध सस्तोमा किनेर भैंसीको मूल्यमा बेचेका र ६५ रुपैयाँमा प्रतिलिटर तय गरेकोमा फुटकरमा ८० रुपैयाँसम्म बेचेर उपभोक्तालाई मर्कामा पारेको सुनाए ।  शान्ति नेपाल सहकारी दूध डेरीका सञ्चालक नरेश रावलले कतिपय डेरीहरूले किसानलाई निर्धारण गरेको दूधको मूल्य पनि नदिने र यसबाट बनेका परिकारहरू पनि गुणस्तरीय नदिएको तर मूल्य भने अत्यधिक लिएको बताए । उनले भने, ‘कतिपय डेरी सञ्चालक नाफा कमाउनतिर मात्र लागेका देखिन्छ ।’ उपभोक्ता हित संरक्षण मञ्च नेपाल टीकापुरका अध्यक्ष एकीन्द्र तिमिल्सिनाले किसान र उपभोक्ता संगठित हुन नसकेका र नियमन गर्ने कार्यालय पनि सक्रिय नहुँदा बजारमा ठगी भइरहेको बताए । 