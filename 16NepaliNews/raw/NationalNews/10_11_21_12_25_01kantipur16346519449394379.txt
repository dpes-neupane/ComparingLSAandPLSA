नेपालगन्ज — बाँकेमा करेन्ट लागेर एक महिलाको मृत्यु भएको छ । बैजनाथ गाउँपालिका–४ बानियाभारकी ४५ वर्षीय ईन्द्रमाया कुँवर तरकारी टिप्न गएको बेला करेन्ट लागेर मृत्यु भएको जिल्ला प्रहरी कार्यालय बाँकेका प्रवक्ता प्रहरी नायव उपरीक्षक मधुसूधन न्यौपानेले बताए । उनका अनुसार विद्युत्‌को पोल ढलेर तारले बोडीको झ्याङमा अल्झिए अवस्थामा कुँवरलाई करेन्ट लागेर घटनास्थलमै मृत्यु भएको हो ।  सोमबार साँझ हावाहुरीसहितको वर्षाले विभिन्न ठाउँमा विद्युतका पोलहरू ढलेका कारण तारहरू भूइँमा लत्रिएको जानकारी स्थानीय बासिन्दाले फोनमार्फत दिँदा पनि ढलेका पोल नउठाइकन मंगलबार बिहान नेपाल विद्युत् प्राधिकरणको कोहलपुर सब–स्टेशनले करेन्ट छोडेपछि महिलाको मृत्यु भएको परिवारको आरोप छ । बिहान करिब १० बजे विद्युत् प्राधिकरण कोहलपुरको लापरबाहीका कारण महिलाको मृत्यु भएको भन्दै बैजनाथ गाउँपालिका–४ बानियाभारमा स्थानीयले केही समय कोहलपुर–सुर्खेत सडकखण्डमा चक्का जाम गरेका थिए । उनीहरुले विद्युत् प्राधिकरणको लापरबाहीले कुँवरको ज्यान गएको भन्दै शव उठाउन दिएका थिएनन् ।मृतकका आफन्त, विद्युत् प्राधिकरणका कर्मचारी, प्रहरी घटनास्थलमा पुगेर घटना अध्ययन गरी क्षतिपूर्ति दिने लगायत सहमतिपछि शव पोस्टमार्टमका लागि पठाइएको प्रहरी नायव उपरीक्षक न्यौपानेले बताए ।