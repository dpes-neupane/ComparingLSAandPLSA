कञ्चनपुर — शुक्लाफाँटा राष्ट्रिय निकुञ्जमा जंगल सफारी सुरु भएको छ । ६ महिनादेखि बन्द रहेको निकुञ्जमा गत बुधबारदेखि पर्यटकहरूका लागि सफारी खुला गरिएको हो । खुला भएकै दिन ३ वटा टोली निकुञ्ज प्रवेश गरेका थिए । त्यसयता दैनिक एक/दुई गाडीहरूभित्र जान थालेका छन् । ‘निकुञ्ज अब खुला भयो, पर्यटक पनि आउन थाले,’ निकुञ्जका सहायक संरक्षण अधिकृत रवीन चौधरीले भने ।निकुञ्जमा जंगल सफारी सुरु भए पनि बाटो निर्माण र घाँसे मैदान व्यवस्थापनको काम बाँकी छ । सफारीको बाटो शनिबारदेखि मर्मत र सफाइको काम सुरु गरिने भएको छ । बर्खामा बिग्रेका काठे पुलहरूसमेत मर्मत भइरहेको उनले बताए । दसैं–तिहारका बेला निकुञ्ज घुम्न पर्यटकहरू आउँछन् । शुक्लाफाँटामा आन्तरिकसँगै बाह्य पर्यटकसमेत आउँछन् । कोरोना संक्रमण कम भएकाले पर्यटकीय गतिविधि खुला गरिएको चौधरीले बताए । गत वर्ष पनि कोरोना संक्रमण कारण निकुञ्जमा लामो समय पर्यटक प्रवेश बन्द गरिएको थियो । यसपटक पनि वैशाख १६ देखि निषेधाज्ञा सुरु भएसँगै निकुञ्ज प्रवेशमा रोक लगाइएको हो । निकुञ्ज घुम्ने आउने पर्यटकहरू सफारी बन्द हुँदा फर्केर जाने गरेका थिए । कोरोना महामारीका कारण आवागमन प्रभावित हुँदा पनि गत वर्ष करिब ३ हजार पर्यटक आएको निकुञ्ज प्रशासनले जनाएको छ । प्रचारप्रसार बढेसँगै यहाँ घुम्न आउने पर्यटकको संख्या बढ्दै वर्षमा ६ हजार जनासम्म पुगेको थियो । तर कोरोना संक्रमणका कारण गतिविधि प्रभावित भए । पर्यटकको संख्या मात्रै घटेन, अन्य पर्यटकीय गतिविधिहरूसमेत बन्द भएका छन् । निकुञ्जमा सफारी सुरु भएसँगै पर्यटकीय गतिविधि बढ्ने व्यवसायीहरूको आशा छ । ‘पर्यटकहरू गेटबाटै सोधपुछ गरेर फर्किन्थे,’ गाइडको काम गरिरहेका स्थानीय कुम ठाकुरले भने, ‘फेसबुकमा सूचना राखेपछि घुम्न जानका लागि सोधपुछ गर्नेहरू बढेका छन् ।’ जंगल सफारी खुला भएको धेरैले थाहा पाएमा घुम्न आउनेको संख्या क्रमिक बढ्ने उनले बताए । ‘दसैं–तिहारका बेला घुमफिर गर्नेहरू बढी हुन्छन्,’ उनले भने, ‘निकुञ्ज घुम्न आउने पर्यटक पनि यही बेला आउँछन् ।’ पर्यटक आवागमन बन्द हुँदा गाइडहरू बेरोजगार थिए । निकुञ्ज खुला भएपछि खुसी भएको ठाकुरले बताए । निकुञ्ज प्रशासनले सफारीका लागि गाइड अनिवार्य गरेको छ । वन्यजन्तुमाथि कुनै अवरोध हुन नदिन र पर्यटकहरूलाई पनि बाटो बिर्सेर समस्या हुन नदिन यस्तो गरिएको हो । शुक्लाफाँटा राष्ट्रिय निकुञ्ज बाह्रसिंगाको प्रमुख बासस्थान हो । ५४ वर्गकिलोमिटरमा रहेको घाँसे मैदानमा बाह्रसिंगाको बथान देख्न पाइन्छ । निकुञ्जमा २४ सयभन्दा बढी बाह्रसिंगा छन् । शुक्लाफाँटा कम क्षेत्रफलमा बढी बाघ पाइने निकुञ्जका रूपमा समेत चिनिन्छ । यसै वर्ष गरिएको अनुगमनअनुसार निकुञ्जमा १९ वयस्क बाघ छन् । ३०५ वर्गकिलोमिटर क्षेत्रफल रहेको निकुञ्जमा चितुवा, कृष्णसार, हात्ती, गैंडालगायतका वन्यजन्तुहरू हेर्न पाइन्छ । गत वर्ष गरिएको गणनाअनुसार १७ वटा वयस्क गैंडा छन् ।