गोरखा — आगन्तुकको प्रवेश बढाउन गोरखा संग्रहालय अब सातै बार र सार्वजनिक बिदाको दिन पनि खुल्ने भएको छ । दसैंको अष्टमी, नवमी र दशमी गरी ३ दिन बन्द भएको र अब तिहारको औंसी, प्रतिपदा र दशमीमा बन्द हुनेछ । यसबाहेक अन्य दिन प्रदर्शनी कक्ष खुला रहने संग्रहालयका प्रमुख नवराज अधिकारीले बताए । यसअघि प्रत्येक साताको मंगलबार र सार्वजनिक बिदाको दिन बन्द हुन्थ्यो । जतिसक्दो धेरै पर्यटकले अवलोकन गरी गोरखा राज्यको इतिहास थाहा पाउनका लागि खुला गर्ने निर्णयले लाभ पुग्ने अधिकारीले बताए । ‘कोरोना महामारीबीच २ वर्ष पर्यटकको संख्या पनि घटेको छ,’ उनले भने, ‘अब सातै बार संग्रहालय घुम्न आएकाहरू फर्कन सक्नेछन् ।’ पछिल्ला वर्ष गोरखा संग्रहालय शैक्षिक भ्रमणको ‘हब’ बन्दै आएको छ । कोरोना महामारीले थलिएको पर्यटन व्यवसायलाई गति दिन पनि यो निर्णयले सघाउने संग्रहालय प्रशासनको विश्वास छ ।गोरखा आएका पर्यटकका लागि संग्रहालय मुख्य आकर्षकको केन्द्र हुने गरेको छ । आधुनिक नेपाल राज्य स्थापनाको समयका ऐतिहासिक सामग्री, नेपाल एकीकरणमा प्रयोग भएका हातहतियार, भाँडावर्तन, जातजातिको वेशभूषाअनुसारको डमी, तैलचित्र, पुष्पिका वाक्य, धार्मिक कक्ष, बाजागाजा कक्ष रहेका छन् । द्रव्य शाहदेखि पृथ्वीनारायण शाहसम्मको तत्कालीन राजाहरूको जन्मकुण्डली कक्ष पनि छ । यहाँ आएका धेरैजसो अवलोकनकर्ता हातहतियार ऐतिहासिक कक्षमा समय बिताउँछन् ।तत्कालीन समयमा नेपाल एकीकरणमा प्रयोग भएका हतियार पनि राखिएको छ । गणतन्त्र स्थापनापछि २०६५ जेठ १९ बाट संग्रहालय सर्वसाधारणका लागि खुला गरिएको हो । ‘संग्रहालय घुम्न आएका पर्यटक गोरखा राज्य स्थापनामा नै चासो राख्छन्, आधुनिक नेपालको जगका रूपमा रहेको गोरखा राज्यका इतिहास विविध पक्षको अध्ययन गर्नेले पनि संग्रहालय रोज्ने गरेका छन्,’ उनले भने । अतिरिक्त समय संग्रहालय खोल्ने निर्णय भएसँगै आलोपालो प्रणालीबाट कर्मचारीको व्यवस्थापन गरिएको अधिकारीले बताए । ‘साविकको दिन पहिले जसरी नै कर्मचारी आउनुहुन्छ,’ उनले भने, ‘थप भएको मंगलबार र बिदाको दिन भने आलोपालो गरेर कर्मचारी व्यवस्थापन मिलाएका छौं ।’ कोरोना महामारीका कारण गत २ वर्ष संग्रहालय घुम्न आउनेको संख्या घटेको छ । कोरोनाअघिको वर्षमा जस्तो पर्यटक नआएको संग्रहालयका सूचना अधिकारी हरि सारूले बताए । यो वर्ष संग्रहालय प्रवेश गर्नेको संख्या बढाउन पनि सातै बार खुला हुने निर्णयले सघाउनेमा कर्मचारी आशावादी छन् ।‘कोरोनाअघि यो सिजनमा दैनिक ७/८ सय पर्यटक आउँथे, अहिले दैनिक औसतमा डेढ सय छन्,’ उनले भने । संग्रहालयको तथ्यांकअनुसार आर्थिक वर्ष २०७५/७६ मा ९८ हजार १ सय ३६ पर्यटकले संग्रहालयको अवलोकन गरेका थिए भने कोरोना महामारीको वर्ष २०७६/७७ मा ७६ हजार ३ सय ७९ पर्यटक र २०७७/७८ मा यो संख्या घटेर ३३ हजार २ जनामा सीमित भयो । 