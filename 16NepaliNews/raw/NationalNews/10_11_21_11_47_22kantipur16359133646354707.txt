राजविराज — दुई वर्षदेखि गाउँसभा हुन नसक्दा सप्तरीको छिन्नमस्ता गाउँपालिका अस्तव्यस्त बनेको छ । कर्मचारीले तलब पाएका छैनन् भने विकास निर्माण पनि रोकिएको छ । न्यूनतम सामग्री नहुँदा पालिका र वडा कार्यालय सञ्चालनमा समेत समस्या भएको छ । गाउँपालिकाका निमित्त प्रमुख प्रशासकीय अधिकृत महेश शर्माले पछिल्ला दुई आर्थिक वर्षको गाउसभा हुन नसकेको बताए । पालिकाका अध्यक्ष सूर्यनारायण मण्डल र अन्य जनप्रतिनिधिबीच मतभिन्नता हुँदा आर्थिक वर्ष २०७७/७८ र ०७८/०७९ को गाउँसभा हुन नसकेको हो । गाउँसभा हुन नसक्दा बजेट बाँडफाँट र खर्च रोकिएको छ । शर्माका अनुसार करारका कर्मचारीहरूले डेढ वर्षदेखि तलब पाएका छैनन् । अन्य कर्मचारीले पनि ७ महिनादेखि तलब नपाएको उनले बताए ।लामो समयदेखि तलब नपाएपछि मंगलबारदेखि कर्मचारीहरूले पालिका अगाडि प्रदर्शन थालेका छन् । ‘पालिकामा कार्यरत कर्मचारी मात्र होइन, शिक्षक र स्वास्थ्यकर्मीहरूले पनि महिनौंदेखि तलब पाएका छैनन्,’ शर्माले भने, ‘जनप्रतिनिधिलाई पटकपटक आग्रह गर्दा पनि सुनुवाइ नभएपछि आन्दोलन थालेका हौं ।’ कर्मचारीहरूले १५ दिनसम्म प्रदर्शन र धर्नालगायतका आन्दोलन गर्ने जनाएका छन् । मंसिर १ सम्म गाउँसभा भई स्थिति सहज नभए पालिका, विद्यालय र स्वास्थ्य संस्था बन्द गर्ने चेतावनी दिएका छन् । शर्माका अनुसार गाउँपालिकाले विद्यार्थीहरूलाई पाठ्यपुस्तकसमेत दिन सकेको छैन । दिवा खाजा र छात्रवृत्तिको रकम पनि निकासा हुन सकेको छैन । पछिल्लो समय जन्मदर्ता, मृत्युदर्तालगायतका प्रमाणपत्र सकिएपछि रकम अभावमा नयाँ छपाइ हुन नसक्दा पालिकाको लेटरप्याडमै प्रमाणपत्र दिने गरेको शर्माले जानकारी दिए । ‘जन्मदर्ता, मृत्यु दर्ताको प्रमाणपत्र सकिएको छ, प्रेसमा छपाइका लागि जाँदा पुरानै उधारो बाँकी छ,’ उनले भने, ‘लेटरप्याडमा दिइरहेका थियौं अब प्रिन्टरमा लाग्ने मसीलगायतका सामानसमेत दिन नसक्दा त्यो पनि रोकिएको छ ।’ गाउँसभा नभएका कारण बजेट चलाउन मिलेको छैन । बजेट निकासा नहुँदा गाउँपालिकाको चौतर्फी समस्या सिर्जना भएको छ । पालिकाको स्वास्थ्य संस्थामा सामान्य औषधिको समेत अभाव भएको छ । ‘औषधि खरिद गर्न सकिएको छैन,’ शर्माले भने, ‘जनता स्वास्थ्य संस्थामा आउँदा सिटामोल पाउन सकिएको छैन । स्वास्थ्यकर्मीलाई गाली गर्छन् तर के गर्ने औषधि खरिद गर्न बजेट सञ्चालन हुनुपर्‍यो नि ?’ पालिका अध्यक्ष मण्डल तत्कालीन नयाँ शक्ति पार्टीबाट अध्यक्षमा निर्वाचित भएका थिए । पार्टी समायोजनपछि हाल उनी जनता समाजवादी पार्टीमा छन् । अध्यक्ष मण्डलले संघीय मामिला मन्त्रालयले प्रमुख प्रशासकीय अधिकृत नपठाउँदा समस्या भएको बताए । उनले भने, ‘गाउँपालिकामा जे समस्या छ मलाई नसोध्नुस्, संघीय मामिला मन्त्रालयमा सोध्नुस् किन अधिकृत पठाइरहेका छैनन् ?’पालिकामा कार्यरत प्रमुख प्रशासकीय अधिकृत अशोककुमार सिंह गत भदौ २७ गते सरुवा भएर गएपछि नयाँ अधिकृत आएका छैनन् । निमित्त प्रमुख शर्माका अनुसार पालिकाका लागि प्रमुख प्रशासकीय अधिकृतमा रेणुका साहको सरुवा भए पनि उनी हाजिरसमेत नभई अन्यत्र सरुवा गराएर गएकी छन् । जनप्रतिनिधिहरूबीच भागबन्डा मिल्न नसक्दा पनि गाउँसभा रोकिएको छ । 