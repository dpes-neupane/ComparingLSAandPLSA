बझाङ — हजुरआमाको हत्या गरेको आरोपमा एक जना पक्राउ परेका छन् । बझाङको दुर्गाथली गाउँपालिका ५ की ८० वर्षीया रिखीदेवी जप्रेलको हत्या गरेको आरोपमा उनका नाति २१ वर्षीय सुवास जप्रेललाई प्रहरीले पक्राउ गरेको हो ।सुवासले हजुरआमाको हत्या गरी आँगन नजिकै शव गाडेको अनुसन्धानबाट खुलेको जिल्ला प्रहरी कार्यालय बझाङले जनाएको छ । सुवास दुर्गाथली ५ का वडाध्यक्ष रामबहादुर जप्रेलका छोरा हुन् । वडाध्यक्ष जप्रेलले आमाको खोजी गर्ने क्रममा घरको भित्तामा रगत र घर नजिकै खनेको देखेपछि प्रहरीलाई खबर गरेका थिए ।प्रहरी आएपछि भाग्दै गरेका सुवासलाई दुर्गाथली गाउँपालिका ७ को लवादेउबाट पक्राउ गरिएको डीएसपी रूपक खड्काले जानकारी दिए । वृद्धाले लगाएको सुनका गहना हात पार्न हत्या गरेको हुन सक्ने प्रहरीको आशंका छ । शव पोस्टमार्टमका लागि जिल्ला अस्पताल बझाङ ल्याउने तयारी भइरहेको डीएसपी खड्काले बताए । उनका अनुसार घटनाबारे अनुसन्धान भइरहेको छ । 