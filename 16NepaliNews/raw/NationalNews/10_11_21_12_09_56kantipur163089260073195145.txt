हेटौंडा — हेटौंडा उपमहानगरपालिकाका सामुदायिक विद्यालयहरूले भदौ २७ बाट विद्यार्थीको भौतिक उपस्थितिमै पठनपाठन गराउने भएका छन् । उपमहानगरले आइतबार सामुदायिक विद्यालयका प्रधानाध्यापकहरूसँगको छलफलपछि कुल विद्यार्थी संख्यामध्ये आधा मात्रै उपस्थित गराएर आलोपालो कक्षा सञ्चालन गर्ने निर्णय गरेको छ ।विद्यार्थी संख्याका आधारमा जोर गते जोर कक्षा र बिजोर गते बिजोर कक्षा सञ्चालन गर्न भनिएको छ । यस्तै, विद्यार्थी संख्या धेरै भएका विद्यालयले जोर गते जोर रोल नम्बरका विद्यार्थी र बिजोर गते बिजोर रोल नम्बर भएका विद्यार्थीलाई उपस्थित गराएर पढाउन सक्नेछन् ।लामो समय पठनपाठन नहुँदा सामुदायिक विद्यालयका विद्यार्थीको सिकाइ र गुणस्तर खस्किएको उपमहानगर प्रमुख हरिबहादुर महतले बताए । वंशगोपाल माविका प्रधानाध्यापक रमेशप्रसाद लामिछानेले कार्यढाँचाअनुसार पठनपाठन गरिने स्पष्ट पारे । मास्क र सेनिटाइजरको अभाव हुन नदिन उपमहानगरसँग सहयोगको अपेक्षा गर्दै उनले विद्यालयमा एक स्वास्थ्यकर्मीको व्यवस्था गरिदिन माग गरे । उपमहानगरका जनस्वास्थ्य निरीक्षक भोलाप्रसाद चौलागाईंले स्वास्थ्यमा समस्या देखिएका विद्यार्थीको तत्कालै एन्टिजेन विधिबाट परीक्षण गर्न सकिने बताए । उपमहानगरभित्र ७७ वटा सामुदायिक विद्यालय छन् ।