कञ्चनपुर — कोरोना संक्रमणबाट बिहीबार थप १ जनाको मृत्यु भएको छ । भीमदत्त नगरपालिका–७ का ८४ वर्षीय एक पुरुषको कैलालीको सेती प्रादेशिक अस्पतालमा उपचारका क्रममा मृत्यु भएको हो । स्वास्थ्य कार्यालयका अनुसार जिल्लामा हालसम्म कोरोना संक्रमणबाट १ सय ९५ जनाको मृत्यु भएको छ । कोरोना संक्रमणको पहिलो लहरमा १६ जनाको मात्रै मृत्यु भएको थियो । १ सय ७९ जनाको वैशाखयता दोस्रो लहरका कारण मृत्यु भएको छ । बिहीबार जिल्लामा १३ जनामा संक्रमण र ९ जना संक्रमणमुक्त भएका छन् । अहिले जिल्लामा सक्रिय संक्रमितको संख्या १ सय ३६ छ । हालसम्म एन्टिजेन परीक्षणबाट २ हजार ९ सय ३१ र पीसीआर परीक्षणबाट ५ हजार ७ सय ५१ गरी ८ हजार ६ सय ८२ जनामा संक्रमण देखिएको छ । 