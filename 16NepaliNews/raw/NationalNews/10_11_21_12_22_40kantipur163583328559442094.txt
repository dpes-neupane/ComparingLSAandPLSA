पाल्पा — ठाउँठाउँमा खसेको पहिरो नपन्छाउँदा कालीगण्डकी करिडोरअन्तर्गत पाल्पाको रानीमहल–राम्दी सडकखण्ड पाँच महिनादेखि अवरुद्ध रहेको छ । कालीगण्डकी करिडोर आयोजना र निर्माण व्यवसायीको लापर्वाहीले करिडोरको पहिरो लामो समयदेखि त्यसै रहेको छ । करिडोरअन्तर्गत राम्दीदेखि पर्यटकीयस्थल रानीमहल जाने यम्घाको मन्द्रान, टारी, शिखरडाँडा, दैलातुङ, टाँकीचौरलगायतका स्थानमा खसेका ठूला पहिरो लामो समयदेखि पन्छाइएको छैन । पहिरो नहटाउँदा यस भेगका बासिन्दालाई छिमेकी जिल्ला स्याङ्जा हुँदै रानीमहल र राम्दी पुग्नुपर्ने बाध्यता रहेको स्थानीय राजेन्द्रप्रसाद बस्यालले बताए । रानीमहल पुग्ने र कालीगण्डकी करिडोर हुँदै सिद्धार्थ राजमार्गको राम्दी जानसमेत समस्या भएको स्थानीयको गुनासो छ । कालीगण्डकी करिडोरको अन्य भागमा कालोपत्रको समेत काम हुँदा यस खण्डमा सडक स्तरोन्नतिको काम र वर्षायाममा खसेको पहिरो नपन्छाउँदा यात्रुले सास्ती खेप्नु परेको लुम्बिनी प्रदेशका उर्जा, जलस्रोत तथा सिंचाइ मन्त्री वीरबहादुर रानाले बताए । लामो समय सडक अवरुद्ध भएकाले खुलाउने पहल थालेको मन्त्री रानाले बताए ।करिडोर आयोजना प्रमुख कल्पना अधिकारी, प्राविधिकसमेतको टोलीले पहिरोको स्थलगत अध्ययन गरेको छ । गाउँपालिकाको बजेटबाट पहिरो पन्छाउन ठूलो बजेट लाग्ने र निर्माण व्यवसायीले काम नगरेपछि मन्त्री रानाले चासो दिएका हुन् । तत्काल पहिरो पन्छाउन कालीगण्डकी करिडोर आयोजनालाई दबाब दिएको उनले बताए ।बगनासकाली गाउँपालिकाको राम्दीदेखि रानीमहल सड खण्डमा अघिल्लो वर्ष ट्रयाक खुले पनि निर्माण व्यवसायीको लापर्वाहीले काम अघि नबढेकाले समस्या भएको गाउँपालिका अध्यक्ष कृष्णप्रसाद बस्यालले बताए । राष्ट्रिय गौरवको कालीगण्डकी लोकमार्ग आयोजनाअन्तर्गत निर्माण व्यवसायीले १० वर्षअघि लिएको ठेक्काको कामै नगर्दा राम्दी–रानीमहल सडकखण्ड अहिलेसम्म अलपत्र परेको छ । 