सिन्धुली — सिन्धुली– बीपी राजमार्ग अन्तर्गत सिन्धुलीमाडी–बर्दिवास सडक खण्डको भिमानमा राजमार्ग प्रयोग गरेवापत मनपरी कर असुल्ने गरिएको छ ।कमलामाई नगरपालिका ९ को भिमानमा राजमार्ग प्रयोग गरेवापत सडक बोर्ड नेपालको नामबाट ठेकेदारका कामदारले मनपरी शुल्क असुली गरेको स्थानीयहरुको गुनासो छ । कर असुली गर्ने ठेकेदारले मोटरसाइकल, अटो टेम्पोलाईसमेत छोडेका छैनन् । 'घरबाट बजार जाँदा पनि कर तिर्नु परेको छ। भिमान भएर सदरमुकाम आउँदा मोटरसाइकलको १५ रुपैयाँ छोडेका छैनन्,' खड्काले भने, ‘१८ किलोमिटर सडक प्रयोग गरेको १५ रुपैयाँ तिनुपर्छ । यो त मनपरी भयो ।’भिमान घर भई कामले सिन्धुलीमाडी आउने जो कोहीले दैनिक रकम बुझाउनु परेको अर्का स्थानीय सूर्यकुमार ब्लोनले बताए । उनी भन्छन्, ‘घरबाट बजार जाँदा पनि कर असुलेका छन् । यस्तो लुट हुँदा पनि स्थानीय प्रशासन मौन छ ।’नजिकै घर भएकाले पनि कर तिर्नुपर्छ र भन्दा असुली गर्न बसेकाहरूले 'सडक बोर्डलाई गएर भन्नू' भन्ने जवाफ दिने गरेको ब्लोनले सुनाए । सडक बोर्ड नेपाल मार्फत् बीपी राजमार्गको भिमान, रतनचुरा, काभ्रेभन्ज्याङमा कर असुली हुन्छ । सरकारी अड्डाको नामबाट यसरी मनपरी रकम असुली हुनुले राज्यको नाममा लुट भएको दुधौलीका रितबहादुर परियार बताउँछन् ।उनी भन्छन्, ‘सातामा ६ पटकसम्म सदरमुकाम ओहोरदोहोर गर्नुपर्छ, कर तिर्दा हैरान हुने भइयो । मोटरसाइकलकोसमेत कर लिनु नाजायज हो ।’ स्थानीयले सडक प्रयोग गरेको कर बुझाउनु नपर्ने भए पनि असुल्न नछाडेको उनले बताए ।सडक बोर्ड नेपालबाट ठेक्का लिई भिसान कन्ट्रक्सनले पटके सवारी कर असुलेको हो । बर्दिवास–सिन्धुली–खुर्कोट खण्डको ७६ किलोमिटर सडकमा दुई स्थानमा पटके सवारी दस्तुर संकलन हुने गरेको छ । साउनदेखि लागेको ठेक्कामा मोटरसाइकल र अटोबाट मात्रै १० लाखभन्दा बढी पटके सवारी दस्तुर संकलन गरिएको स्थानीयले बताएका छन् ।सवारी करको ठेक्का लिँदा नै असुल गर्ने भनिएकाले आफूहरूलाई अन्य विकल्प नदिएको भिमास कन्ट्रक्सनका प्रतिनिधिहरू बताउँछन् । सडक बोर्डले असुल नगर्ने भनेमा त्यसै छाडिदिने उनीहरूको भनाइ छ । मनपरी असुली भएको गुनासो नआएकाले त्यसतर्फ हालसम्म ध्यान नपुगेको भन्दै अब कर्मचारी खटाएर के रहेछ बुझ्ने प्रमुख जिल्ला अधिकारी सुरेश न्यौपानेले बताए । उनी भन्छन्, 'जथाभावी असुल भएको रहेछ भने कानुन बमोजिम कारबाही हुन्छ ।'स्थानीय तहले लगाएको निकासी कर पनि मनपरी असुली गरेको व्यवसायीहरूले बताएका छन् । कमलामाई नगरपालिका र गोलन्जोर गाउँपालिकाले लगाएको निकासी करमा तोकिएको दररेटभन्दा दोब्बर र तेब्बर असुल गर्ने व्यवसायीहरूको भनाइ छ । कमलामाईले वडा नम्बर ३ को सोलाभन्ज्याङ र गोलन्जोरले रतनचुरामा ठेकेदार मार्फत् ढाँट राखेर निकासी कर उठाइरहेका छन् ।