लमजुङ — लमजुङको बेंसीसहर नगरपालिका ७, सहजी पुमाखोलामा सञ्चालित सिरक-डसना उद्योगमा आगलागी हुँदा ३ लाख रुपैयाँ बराबरको नोक्सान भएको पीडितले बताएका छन् ।बिहीबार बिहान ११ बजेतिर आगलागी हुँदा सिरक डसना बनाउने मेसिनसहित उद्योग नै जलेर नष्ट भएको छ । सिरक डसना उद्योग जस्ताले छाएको र जस्ताले बारेको थियो । रौतहटको यमुनामाई गाउँपालिका २ का साहेव हुसेन र देवाही गोनाही २ का रमेश माझीले सञ्‍चालन गरेको 'हाम्रो सिरक डसना उद्योग'मा आगलागी भएको हो ।यसअघि सन्तोष परियारले सञ्‍चालन गर्दैआएको उक्त सिरक डसना उद्योगलाई २ लाख ३० हजार रुपैयाँमा किनेर रौतहटका २ जनाले गएको शनिबारदेखि मात्रै सञ्‍चालनमा ल्याएका थिए । सञ्‍चालनमा रहेको उद्योगमा सिरक डसनाको लागि थप कच्च पदार्थ ल्याएर राखिएको थियो । सिरक डसनाको लागि कपडा पेल्ने क्रममा आगलागी भएको हुनसक्ने पीडितले बताएका छन् । पीडित साहेव हुसेनले ३ लाख रुपैयाँ बराबरको क्षति भएको बताएका छन् ।आगलागी भएको उद्योगमा स्थानीय र प्रहरी मिलेर आगो निभाएका थिए । पुमाखोला नजिकै भएकाले उक्त ठाउँबाट बाल्टीमा पानी ओसारेर आगो निभाइएको थियो । सबै सामान आगलागीमा जले पनि एउटा लुगा सिलाउने मेसिन र केही डसनालाई भने निकालिएको छ । आगलागीबाट भाँडाकुँडा र लत्तकपडा भने जलेर नष्ट भएको छ ।जिल्ला प्रहरी कार्यालयका सूचना अधिकारी एवं प्रहरी निरीक्षक जगदीश रेग्मीले सिरक डसना उद्योगमा आगलागी हुँदा साँढे २ लाख रुपैयाँ बढीको क्षति भएको बताए । सिरक डसना बनाउने मेसिन सञ्‍चालन भइरहेको अवस्थामा त्यहाँबाट विद्युतको झिल्का निस्केर कपास वा कपडामा सल्किन पुगेर आगलागी भएको हुनसक्ने उनले बताए । स्थानीय लोकबहादुर घलेले आगलागी पीडितलाई आगो निभाउन आएका स्थानीय २४ जना बढीले रकम संकलन गरी ९ हजार ४ सय रुपैयाँ सहयोग गरिएको बताए ।