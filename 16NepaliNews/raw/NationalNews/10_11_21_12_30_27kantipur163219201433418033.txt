पाल्पा — ब्लड क्यान्सरपीडतका लागि १५ लाख रुपैयाँ सहयोग जुटेको छ । रामपुर नगरपालिका–५, रानाटोलका पीडित बालक अंकित रानाको उपचारका लागि उक्त सहयोग जुटेको हो । ६ वर्षीय बालक रानामा गत चैतमा ब्लड क्यान्सर देखिएको थियो ।  सामान्य परिवारका उनको उपचारमा समस्या भएपछि परिवारले सहयोगको आग्रह गरेका थिए । नेपाल मगर संघ र एकीकृत मगर उत्थान समाज रामपुरसँगको समन्वयमा पीडित रानाको उपचारका लागि १५ लाख ८७ हजार २ सय ४९ रुपैयाँ सहयोग जुटेको हो ।गत चैत महिनादेखि चितवनमा नियमित उपचार गराउँदै आएकामा रकम अभाव हुन थालेपछि छोराको उपचारका लागि सहयोग गरिदिन घरपरिवारले आग्रह गरेको अंकितकी आमा लीला रानाले बताइन् । ‘अहिले केही सुधार भएपछि छोरालाई घरमै ल्याएका छौं,’ उनले भनिन् । रामपुर नगरपालिकाका नगर प्रमुख रमणबहादुर थापासहितका सहयोग गर्ने व्यक्ति र संस्थाले संकलित रकम घरमै पुगेर बिरामी अंकित र आमा लीलालाई हस्तान्तरण गरेका हुन् ।