बर्दिया — नेपाल–भारत आउजाउ गर्नेलाई बर्दिया सीमा क्षेत्र मुर्तिहामा परिचयपत्र अनिवार्य गरिएको छ । भारतले शनिबारदेखि सीमामा कडाइ सुरु गरेको हो । भारतबाट नेपाल प्रवेश गर्ने यात्रुसँग परिचयपत्रका आधारमा आउजाउ गर्न दिने व्यवस्था मिलाइएको एसएसबीका नानपारास्थित कमान्डले जनाएको छ । आतंकवाद रोकथाम, अफगानिस्तान, बर्मा, बंगलादेश र पाकिस्तानबाट आउने अवैध नागरिकको घुसपैठ रोक्न यो नियम लागू गरिएको एसएसबीका नानपारास्थित कमान्डर एसपी स्वर्णजित शर्माले कान्तिपुरसँग बताए । उनले नेपाल भारतको असल मित्र भएकाले दुवै मुलुकको सुरक्षा अधिकारीको सहकार्यबाट यस्ता अवैध गतिविधि नियन्त्रण गर्ने बताए । ‘परिचयपत्र लागू भएपछि अवैध गतिविधि रोकिनेछ,’ उनले भने, ‘भारत हुँदै नेपाल आउजाउ गर्ने सबैमा परिचयपत्र अनिवार्य गर्न मातहतका सुरक्षा निकायलाई निर्देशन दिइसकेका छौं ।’ सशस्त्र प्रहरी बल बर्दियाका एसपी नरबहादुर रावत र एसएसबीका सुरक्षा अधिकारीबीच सीमामा हुने अपराध नियन्त्रणका लागि भारतको बहराइच जिल्लाको सीमावर्ती मुर्तिहामा शनिबार छलफल भएको थियो । मुर्तिहा नाकाबाट करिब एक हजार जना दैनिक सीमा वारिपारि गर्ने गरेका छन् । अब नेपाल प्रवेश गर्दा नागरिकता, भारतीय आधार कार्ड, चालक अनुमतिपत्रलगायत शैक्षिक परिचयपत्र हुनुपर्ने व्यवस्था गरिएको सशस्त्रका एसपी रावतले बताए । उनले आफ्ना मातहतका सुरक्षा निकायलाई परिचयपत्र हेरेर आउजाउ गर्न निर्देशन दिएको बताए ।