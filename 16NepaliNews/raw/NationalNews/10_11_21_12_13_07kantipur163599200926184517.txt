म्याग्दी — तीन वर्षअघि शिलान्यास गरेको २५ मेगावाट क्षमताको दरबाङ म्याग्दीखोला जलविद्युत् आयोजना अझै सुरु भएको छैन । उक्त आयोजना निजी क्षेत्रले बनाउने भनिएको थियो । ५ अर्ब १५ करोड रुपैयाँ लागत अनुमान गरिएको आयोजनाको २०७५ पुस ३ मा तत्कालीन महिला, बालबालिका तथा ज्येष्ठ नागरिकमन्त्री थममाया थापाले शिलान्यास गरेकी थिइन् । आयोजना निर्माणका लागि सर्वसाधारणबाट अग्रिम सेयर संकलन गरिए पनि मुख्य प्रवर्द्धक रहेको धौलागिरि कालिका हाइड्रो लिमिटेड शिलान्यासपछि कार्यस्थलमा देखिएको छैन । प्रवासमा रहेका जिल्लावासीबाट म्याग्दी इन्भेस्टमेन्ट र ग्लोबल फ्रेन्डसिप क्यापिटलका नाममा ठूलो रकम संकलन गरिएको थियो । निर्माता धौलागिरि कालिका हाइड्रोले अन्य जिल्लावासीबाट संकलन गरेको संस्थापक सेयर कम्तीमा ५ वर्षदेखि फसेको छ । ‘प्रवासी म्याग्देलीको मुख्य लगानीमा बन्न लागेको आयोजनाको काम भएको छैन । लगानीकर्ता पनि स्थानीय नै भएकाले ताकेता गरेका छौं,’ म्याग्दी प्रवासी नेपाली संघ (मोना) का पूर्वअध्यक्ष रहेका ओमनारायण जुग्जालीले भने, ‘मोनाकै अगुवाइमा प्रवासीबाट रकम संकलन गरिएकाले आयोजना बन्ने/नबन्ने कुराले संस्थाको इज्जत पनि जोडिएको छ ।’आयोजना अध्यक्ष विनोद कुँवरसँग सम्पर्क हुन सकेन भने आयोजनाको फिल्ड र सम्पर्क कार्यालय पनि लामो समयदेखि बन्द छन् । बेनीबाट २४ किलोमिटर पश्चिम मालिका–५ र ७ विम तथा धौलागिरि–७ धारापानीको फेदीमा बाँध निर्माण गरी ५ किमि लामो सुरुङबाट म्याग्दीखोलाको पानी ल्याई एक सय मिटर अग्लो हेडबाट पानी खसाली मालिका–६ दुःखुबेंसीमा पावरहाउस बनाउने प्रस्ताव छ । 