बर्दिया — बर्दिया राष्ट्रिय निकुञ्जसँग जोडिएको बासगढी नगरपालिका–१ स्थित चेपाङ बस्तीले यात्रुको मन लोभ्याउँछ । शान्त र रमणीय चेपाङ बस्ती बबई किनारमा छ । रत्न राजमार्गअन्तर्गत रहेकाले यात्रुको भीड हुन्छ । लामो समय ओझेलमा परेको बस्ती भेरी–बबई डाइभर्सन निर्माणपछि फेरिएको हो । चेपाङ बस्ती ग्रामीण सडकसित पनि जोडिएको छ । उक्त बस्ती पुग्न बाँके हुँदै जानु पर्छ । २०७० सालमा आगलागीबाट यस बस्तीका १ सय २९ घर जलेका थिए । २०७१ साल साउनको अन्तिम साता आएको बाढीले पनि ठूलो धनजनको क्षति गरेको थियो । भेरी–बबई डाइभर्सन निर्माणपछि यो पर्यटकीय गन्तव्य बनेको छ । बस्तीमा चहलपहल बढेको छ ।  २०४० सालमा सानोश्री पञ्चायत रहेको चेपाङ बस्तीलाई छाडेर गुलरियासँग जोडिएको ताराताल पञ्चायतको जंगलात क्षेत्रमा स्थान्तरण भयो । जंगलात क्षेत्र कटान गरी त्यहाँ बस्ती बसालिएको हो । बर्दिया राष्ट्रिय निकुञ्ज विस्तार गर्ने क्रममा चेपाङ बस्तीलाई भने स्थान्तरण गरिएन । बर्दिया राष्ट्रिय निकुञ्जको मध्यवर्ती क्षेत्रअन्तर्गत पर्ने बाटुल्ले, कुरुल्ले, खोटे र भंगाहाको आवादी र जंगल क्षेत्र गरी २ हजार ३ सय २१ हेक्टर क्षेत्रफलमा चेपाङ गाउँ बसेको छ ।  चेपाङ बस्तीका बासिन्दा अहिले पनि जग्गाधनी पुर्जाविहीन छन् । वर्षौंदेखी बसोबास गर्दै आएका उनीहरूले सुकुम्बासी आयोगमा कैयौंपटक निवेदन दर्ता गराए पनि जग्गाधनी पुर्जा नपाएको स्थानीय यमलाल शर्माले बताए । जग्गाधनी पुर्जाको अभावले यहाँका बासिन्दा बैंकबाट कर्जा पाउन नसक्दा ठूला व्यापार व्यवसाय र पशुपालन गर्न नसकेको उनले गुनासो पोखे ।  चेपाङ गाउँमा स्वास्थ्य चौकी छैन । यहाँका बासिन्दा नागरिकता लगायत प्रशासनिक काम गर्नु परे करिब ४/५ घण्टा बस चढेर सदरमुकाम बासगढी पुग्नु पर्छ । बासगढी–१ का वडाध्यक्ष जयराज पाण्डेले भेरी बबई डाइभर्सनका कारण यहाँ आन्तरिक पर्यटक बढ्दै गएको बताए । यहाँ होटल व्यवसाय फस्टाउँदै गएको छ । साना–ठूला गरी ४० वटा होटल सञ्चालित छन् । माछाका लागि यो बजार प्रख्यात छ । यहाँ बिदाका दिन नेपालगन्ज, कोहलपुर, गुलरियालगायत ठाउँबाट ठूलो संख्यामा आन्तरिक पर्यटक आउँछन् । कतिपयले बबई नदीमा पौडी खेलेर मनोरञ्जन लिने गरेका छन् ।