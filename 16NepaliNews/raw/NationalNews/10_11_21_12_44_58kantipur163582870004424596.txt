अछाम — अछामको चौरपाटी–४ पायलकी मीना (नाम परिवर्तन) एचआईभी संक्रमित हुन् । ७ वर्षअघि श्रीमान्को निधनपछि मात्र उनलाई संक्रमणबारे थाहा भयो । छोरी पनि जन्मँदैदेखि संक्रमित छिन् । छोरीको उमेर ७ वर्ष पुग्यो । उनका श्रीमान्ले लामो समय भारतमा काम गरे । रोगले थलिएपछि घर फर्किए ।श्रीमान्को मृत्युपछि अरुले जस्तै जीवनयापन गर्न नसकेको उनले सुनाइन् । सिपमुलक तालीम सिकेर व्यवसाय गर्न सक्छु भन्ने उनलाई लाग्छ । तर अहिलेसम्म कसैले सहयोग गरेका छैनन् ।‘यसै पनि महिलालाई कमजोर ठान्ने समाजमा एकल अनि एचआईभी संक्रमित भएर बाँच्न साह्रै गाह्रो रैछ,’ उनले भनिन्, ‘भर्खर जन्मिएकी छोरीलाई पनि एचआईभी रहेछ । सहारा अरु कोही छैन । गाउँपािलकासम्म गएर आफ्ना समस्या कसरी राख्नू ? वडाध्यक्ष, सदस्यलाई त मेरो बारेमा थाहा थियो । उनीहरूले पनि केही बोलिदिँदैनन् ।’ सदरमुकाम मंगलसेनमै भएका एचआईभी संक्रमितहरूको गुनासो पनि उस्तै छ । उहिले गाविस हुँदा पाउने सेवा सुविधा र गाउँमा प्रतिनिधित्व गर्ने बारेमा पहिले उनीहरूलाई सम्मान नै गरिन्थ्यो । तर स्थानीय तह बनेपछि उनीहरूको खोजी नै भएको छैन । ‘पहिले केही संस्थाहरूले हामी पनि स्वस्थ मान्छेसरह नै बाँच्न सक्ने कुरा बताउँदा खुसी लाग्थ्यो । त्यतिखेर भेदभाव पनि कम थियो । अहिले त्यस्ता कार्यक्रम पनि सकिए । भेदभाव फेरि सुरु भयो,’ मंगलसेनकी एभआईभी संक्रमित एक महिलाले भनिन् ।स्थानीय तहमा एचआईभी संक्रमितको संख्या कति छ र उनीहरूका लागि के–कस्ता कार्यक्रम ल्याउने भन्नेबारेमा हालसम्म कुनै छलफल नभएको ढकारी गाउँपालिकाकी उपाध्यक्ष लक्ष्मी साउदले बताइन् । ‘अरू बेग्लै योजनाहरूमा नै हामीले बढी समय दियौं । यो विषयमा छलफल गर्न पाइएकै छैन । गाउँपालिकामा कुनै तथ्यांक नै छैन,’ उनले भनिन् ।जिल्लामा सबैभन्दा बढी एचआईभी संक्रमित भएको गाविसको रुपमा तथ्यांकले साविकको पायल गाविसलाई देखाए पनि स्थानीय तहमा जनप्रतिनिधि आइसकेपछि कुनै कार्यक्रम गर्न नसकिएको चौरपाटी गाउँपालिका उपाध्यक्ष माया कुवँरले बताइन् । स्थानीय तह गठनपछि अछामका एचआईभी संक्रमित सेवा सुविधाबाट बञ्चित भएका छन् । साविकका गाविसहरूले एचआईभी संक्रमितको लागि गाउँ परिषद्बाट बजेट छुट्याउने र त्यहीअनुसार कार्यक्रम गर्ने गरेका थिए । तर स्थानीय तहले उनीहरूका लागि न त रकम विनियोजन गरेका छन्, न कुनै कार्यक्रम ।एचआईभी संक्रमितहरूको मनोबल बढाउन र समाजमा स्थापित गराउन पटकपटक नगरपालिकामा भन्ने र निवेदन गर्ने गरेता पनि वास्ता नै नगरेको कमलबजार नगरपालिका–५ का मोहन ढोलीको दुखेसो छ । उनका अनुसार अझ ७/८ वर्ष अघिसम्म अछाममा एचआईभी संक्रमित भएका व्यक्तिलाई सार्वजनिक ठाउँमा जान छुट थिएन । उनीहरूले समाजभन्दा टाढा रहनुपर्थ्यो । कतिपय परिवारले सदस्यमा संक्रमण पुष्टि भए घर निकाला हुन्थ्यो ।‘४/५ वर्षअघि एचआइभी संक्रमित नै न्यूनीकरण गर्ने अभियानमा लागे । त्यसले सकरात्मक सन्देश पनि दियो,’ ढोली भन्छन्, ‘तर अहिले यस्ता कुनै कार्यक्रम गरिएको छैन । स्थानीय तहमा एचआईभी संक्रमणको कुरा प्राथमिकतामा परेको छैन ।’ उनका अनुसार अहिले पनि एचआइभी संक्रमितलाई समाजमा घुलमिल हुन सहज छैन ।अछामका युवाको मुख्य मजदुरी गर्ने थलो भारत हो । किशोरावस्थामै विवाह गर्ने अनि श्रीमती घर छोडेर कमाउन भारत जाने गर्थे । भारत रहँदा असुरक्षित यौन सम्पर्क र लागूपदार्थ दूर्व्यसनीका कारण एचआईभीको उच्च जोखिममा हुन्थे । धेरैजसो शरीरमा एचआईभीको जीवाणु पनि लिएर घर फर्किन्थे । घर धानेर बसेकी श्रीमतीले कमाउन गएका श्रीमान्लाई शंका गर्ने कुरै भएन । रगत परीक्षण त परको कुरा । अनि श्रीमतीहरू पनि एचआईभी बोक्न बाध्य हुन्थे । गल्ती श्रीमान्को तर एचआईभी संक्रमित भएपछि लान्छना तथा विभेद भोग्ने प्रायः महिला थिए । अहिले अछाममा त्यो अवस्था फेरिँदै गएको छ । एचआईभी संक्रमित खुलेर औषधि (एआरभी) सेवन गर्छन् । सार्वजनिक ठाँउमा आफ्ना विचार प्रष्टसँग राख्छन् । त्यति मात्रै होइन निर्णय गर्ने ठाउँमा आफ्नो भनाइ राख्न र उपस्थिति जनाउन अघि सर्छन् । बिना गल्ती एचआईभी संक्रमित भएकै कारण परिवार र समाजबाट हुने गरेको भेदभाव र समस्यासँग जुधेर आएका महिलाहरू आफू एचआईभी संक्रमित छु भन्न लजाउँदैनन्, डराउँदैनन् । मंगलसेन–३ की ३४ वर्षीया कित्थी साउद गाउँको आमा समूहकी अध्यक्ष हुन् । ८ वर्ष पहिले एचआईभी संक्रमित भएको थाहा पाएपछि उनी त्यही आमा समूहबाट निकालिएकी थिइन् । ‘अब यसले सबैलाई छोएर एचआईभी सार्ने भई भनेर आमा समूहबाट निकाले,’ पुरानो पीडा सम्झँदै उनले भनिन्, ‘त्यो बेला आफू मान्छे भएर जन्मनु नै ठूलो अपराध हो जस्तो लाग्थ्यो । यसरी बाँच्नुभन्दा मर्न पाए हुन्थ्यो सोच्थेँ ।’ अहिले सोचेभन्दा धेरै परिवर्तन भएको उनलाई लाग्छ । ‘संघर्ष गर्नु पर्छ पछुताउनु पर्दैन । अहिले दिदीबहिनीले पनि कुरा बुझे । मलाई जुन समूहबाट निकालेका थिए, त्यही समूहको अध्यक्ष बनाए,’ उनले भनिन् । एचआईभी संक्रमित व्यक्तिले सबैको माया, हौसला र सम्मान पाए अरु व्यक्तिसरह जीउन सक्छन् भन्ने सत्यदेवी ओडलाई राम्रोसँग थाहा छ । बान्नीगढी जयगढ–४ की ओडले एचाआईभी संक्रमित जेठाजुका २ सन्तानको हेरचाह गर्दै आएकी छन् । उनका जेठाजुको २०६७ र जेठानीको २०६६ मा एचआईभी संक्रमणकै कारण निधन भएको हो । ‘पहिले त गाउँका मान्छे सबै एक भएर मलाई यी छोराछोरीसँगै राखेर गाउँभरी एचआईभी सार्छ भनेर एक्लो बनाए,’ उनले भनिन्, ‘मेरै आधारमा बसेका २ छोराछोरीलाई मैले नै टाढा राखे कसले हेर्थ्यो र ? त्यसैले सहेरै बसेँ ।’अहिले एचआईभी सर्ने कारण र यसको चेतनाले धेरै परिवर्तन भएको ओड बताउँछिन् । ‘स्कुलदेखि गाउँघरसम्म सबैले राम्रै व्यवहार गर्छन् । सबैको घरमा जाने खेल्ने गर्छन्,’ उनले भनिन् । वाक नेपाल अछामले मंगलसेनमा स्थापना गरेको स्याहार केन्द्रमा औषधि सेवन गर्ने एचआईभी संक्रमित बस्छन् । उनीहरूको हेरचाह गर्छिन् मंगलसेन–८ की ललता बोहरा । उनी एकल महिला हुन् । श्रीमान्को मृत्युपछि छोराछोरीको पालनपोषणमा समस्या आयो । रोजगारीकै सिलसिलामा उनी यो स्याहार केन्द्र आइपगेकी हुन् । सुरुमा संक्रमितलाई खाना पकाउने, खुवाउनु पर्ने भन्दा उनी झस्केकी थिइन् । ‘काम नगरौं छोराछोरी पाल्ने बाटो छैन । काम गरौं भने एभआईभी संक्रमितको बीचमा कसरी बस्नु भन्ने लाग्थ्यो,’ उनले भनिन् । अन्ततः उनले त्यही स्याहार केन्द्रमा बस्नेगरी जागिर थालिन् । त्यतिबेला उनलाई गाउँलेले ‘एड्स ल्याउने भई’ भनेर गालीगलौज पनि गरे । तर उनी एचआईभी संक्रमित महिलाहरूसँग काम गर्न थालेको ५ वर्ष भयो । संक्रमित महिलाका दुःख–सुख सुन्छिन् । उनलाई कुनै किसिमको चिन्ता छैन ।स्वास्थ्य कार्यालय अछामको तथ्यांकअनुसार जिल्लामा एक हजार ६ सय २२ जना एचआईभी संक्रमित छन् । गत वर्ष यो संख्या १ हजार ६ सय ११ थियो । जसमध्ये ६२ प्रतिशत महिला छन् । २०६१ देखि हालसम्म एआरटी (एन्टी रेट्रोभाइरल थेरापी ) औषधि सेवन गरेका ९ सय ९८ जनामध्ये एक सय ९४ जनाको मृत्यु भइसकेको स्वास्थ्य कार्यालय प्रमुख झनक ढुंगानाले बताए । आर्थिक वर्ष ०६४/६५ देखि अछाममा एचआईभी संक्रमितहरूको उपचार र खोजी सुरु भएको हो । उक्त आवमा तीन सय ४३ जना संक्रमित भेटिएका थिए ।