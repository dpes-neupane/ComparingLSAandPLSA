टीकापुर — टीकापुरका दलबहादुर चौधरी ठेलामा सामान ओसार पसारको काम गर्छन् । कोरोनाको दोस्रो लहरका कारण गत वैशाख १७ गतेदेखि निषेधाज्ञा जारी भएपछि उनको रोजगारी बन्द जस्तै भयो । पसल बन्द भएपछि उनले सामान ओसारपसारको काम पाउने कुरै भएन । घरमा ठेला थन्किएपछि के खाने भन्ने समस्या आउने भयो । जोगाएको पैसाले कति दिन पेट पालिएला भन्ने सोचेर उनले १० कट्ठा जग्गा भाडामा धान खेती गरे । लकडाउनभरि ठेलाको काम नभएपछि उनले धान खेतीमा ध्यान दिए । अहिले उनले लगाएको धान खेती तयार हुने अवस्थामा छ । उनी भन्छन्, ‘जग्गा भाडामा लिएर खेती नगरेको भए जोगाएको पैसा पनि सकिन्थ्यो । ४/५ महिना बेरोजगार बस्नुपर्ने हुन्थ्यो । समयमा बुद्धि पुर्‍याएर राम्रै भयो ।’ निषेधाज्ञा हटेपछि पुनः टीकापुर बजारमा रिक्सा चलाउन थालेको उनले सुनाए । ‘अहिले बजारमा चहलपहल पनि देखिन्छ । सामान बोक्ने काम पनि पाइएको छ,’ उनले भने ।निषेधाज्ञाले सुनसान बनेको टीकापुरमा अहिले चहलपहल बढ्न थालेको छ । लकडाउन र निषेधाज्ञामा कारण बन्द रहेको टीकापुर पार्क खुलेपछि अहिले मानिसहरू घुम्न आउन थालेको पार्कका इन्चार्ज अर्जुन कुवरले बताए । उनले भने,‘भदौ १९ गतेबाट पर्यटकका लागि पार्क खुला गरेका हौं । पार्क घुम्न मान्छेहरू आउनेहरू बढ्न थालेका छन् ।’ मानिसहरूको आवतजावत नहॅुदा ठप्प भएको व्यापार व्यवसाय केही चलायमान भएको व्यापारी व्यवसायीले बताएका छन् ।सिद्धार्थ होटल टीकापुरका मेनेजर छत्र बोगटीले लकडाउन खुलेपछि होटलमा पाहुनाहरू आउन थालेको बताए । उनले भने, ‘अब फेरि लकडाउन भएन भने व्यापार व्यवसाय सञ्चालनमा कठिनाइ नहोला । टीकापुर घटनाका कारण ठप्प बनेको टीकापुर फेरि कोरोनाको मारले धरासायी बनेको थियो । कोरोना बढेन वा सबैले खोप लगाउन पाए भने व्यापार सुध्रिँदै जाने आशा छ ।’०७२ भदौको टीकापुर घटनाका कारण लामो समय अशान्त रहेको बनेको टीकापुर कोरोना करहले सुनसान हुन गयो । कोरोनाका कारण अहिले नै पुरानै अवस्थामा व्यापार फर्किन सकेको नभए पनि आजभोलिको चहलपहलले अवस्था सामान्य हुँदै जाने आशा रहेको बोगटीले बताए । टीकापुर उद्योग वाणिज्य संघका अध्यक्ष रामबहादुर भण्डारीले कोरोनाका कारण लामो समयसम्म भएको लकडाउन खुलेपछि व्यापार व्यवसाय सामान्य अवस्थातिर फर्किन थालेको बताए । उनले भने, ‘अब चाडपर्वका बेला पनि भएको छ । बजारमा चहलपहल ठिकै देखिएको छ ।’ कोरोनाका कारण मान्छेहरू टीकापुर बजारमा नआए पनि अहिले भने उनीहरू निर्धक्कसाथ बजारमा किनमेलका लागि आउन थालेका उनले बताए ।पर्यटकीय नगरीका रूपमा विकास हुँदै गरेको टीकापुरमा टीकापुर घटनाका कारण केही समय बाहिरबाट मान्छेहरू आएनन् । टीकापुर घटनाले बिगारेको वातावरण केही सामान्य अवस्था भएपछि कोरोनाको कहरले सुनसान बनाएको थियो । लकडाउन खुलेपछि टीकापुर पार्कमा पनि चहलपहल बढेको पार्क इन्चार्ज कुँवरले सुनाए । उनले भने, ‘अहिले वर्षा नसकिएकाले अलि कमै आउँछन् । वर्षा सकिएपछि पर्यटकको संख्या बढ्छ होला । लामो समय पार्कमा आउन नपाएका स्थानीयलाई पनि पार्क कस्तो भएको होला भनेर पनि आउने गरेका छन् ।’