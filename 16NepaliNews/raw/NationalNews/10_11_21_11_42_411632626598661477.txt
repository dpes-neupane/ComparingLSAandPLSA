ओखलढुंगा — चिशंखुगढी गाउँपालिका–७ सोलाघर आधारभूत विद्यालयका शिक्षक सन्तोष दाहाल दुई साताअघि मोलुङ गापा–५, प्राप्चाबाट नेपाली कांग्रेसको क्षेत्रीय प्रतिनिधिमा निर्वाचित भए । आफूलाई निर्वाचित गराउने सम्पूर्ण क्रियाशील सदस्यलाई धन्यवाद दिँदै उनले निर्वाचित भएको प्रमाणपत्रसहित फेसबुकमा पोस्ट गरे ।सन्तोषको सोही पोस्ट सेयर गर्दै स्थानीय भुमरी लामाले शिक्षक भएर राजनीतिमा लागेको बारेमा स्टाटस नै लेखे । स्टाटस लेखेको केही घण्टापछि आर्यन खड्का नाम गरेको फेक आईडीबाट भुमरीलाई ज्यान मार्ने धम्की आयो । उनको टाउको जोडेर अश्लील तस्बिर बनाएर पोस्ट डिलिट नगरे बदनाम गर्नेसम्मको चुनौती दिए ।घटनाबारे प्रहरीमा उजुरी पर्‍यो । उजुरीपछि प्रहरीले सन्तोषलाई पक्राउ गरी अनुसन्धान गर्‍यो । उनले फेक आईडीबाट धम्क्याएको स्वीकार गरेनन् । त्यसपछि साइबर क्राइममा सो मुद्दा दर्ता भएको छ । यो एउटा ताजा उदाहरण मात्र हो । कांग्रेसको १४ औं महाअधिवेशन चलिरहँदा स्थायी र अस्थायी शिक्षकहरू खुलेआम रूपमै राजनीतिमा सक्रिय देखिएका छन् ।उक्त समस्या कांग्रेसनिकट शिक्षकहरूमा मात्र होइन । गत वर्षमात्र मोलुङ गाउँपालिका–४ स्थित जीवनप्रदीप माध्यमिक विद्यालयका प्रधानअध्यापक टेकनाथ नेपाल बिरामी बिदा लिएर राजधानीमा ‘प्रतिगमनविरुद्ध’ को आन्दोलनमा देखिएपछि विवादित भए । उनलाई पनि सम्बन्धित संस्थाबाट कुनै कारबाही भएन । प्रत्यक्ष राजनीतिमा संलग्न भएकै कारण हालसम्म जिल्लाका कुनै शिक्षकलाई कारबाही भने भएको छैन । शिक्षकहरू पार्टीको भ्रातृ संस्थामा मात्र नभएर पार्टीको गतिविधिमै सक्रिय रूपमा लाग्ने गर्छन् । ‘बल्लबल्ल कोभिडपछि स्कुल खोलेर केटाकेटी पढाउनुपर्ने अवस्था छ । दुई वर्षदेखि बच्चाहरूको पढाइ लथालिंग छ ।’ शिक्षा समन्वय इकाइ ओखलढुंगाका प्रमुख भीम मिश्रले भने, ‘विद्यालय खोल्नु हुँदैन भनेर उल्टै शिक्षकहरू नै लागेका छन् । अनि राजनीतिमा खुलेआम हिँडेका छन् । कारबाही गर्न सकिने व्यवस्था संघीय ऐनमा स्पष्ट छ ।’अस्थायी र करार शिक्षकको हकमा तत्काल विद्यालय व्यवस्थापन समितिले कारबाही गर्न सक्छ । स्थायी शिक्षकको हकमा पनि विद्यालय व्यवस्थापन समिति हुँदै कारबाहीको प्रक्रिया अघि बढाउन सकिने समन्वय इकाइ प्रमुख मिश्रले बताए । उनले राजनीतिक दलकै नेताको संरक्षणको कारण उनीहरूलाई कारबाही नभएको बताए । चिशंखुगढी गाउँपालिकाबाट मात्रै ७ जना शिक्षकहरू नेपाली कांग्रेसको क्षेत्रीय प्रतिनिधि निर्वाचित भएका छन् । उनीहरूलाई कारबाही गर्न सकिने स्थानीय शिक्षा नियमावलीमा पनि छ । ‘संघीय शिक्षा ऐनअनुसार कारबाही गर्न सकिने व्यवस्था छ । हामीले स्थानीय शिक्षा नियमावलीमा पनि यो व्यवस्था राखेका छौँ ।’ चिशंखुगढी गाउँपालिका अध्यक्ष निशान्त शर्माले भने, ‘यो कुनै एउटा पार्टी आबद्ध शिक्षकहरूको मात्र समस्या होइन । सबै पार्टीको समस्या हो । यसलाई राष्ट्रिय रूपमै समस्या समाधान गर्न सबै लागिपर्नु जरुरी छ ।’ विद्यालय पढाउनेभन्दा पार्टीको काममा बढी समय दिने शिक्षकहरूले स्थानीय तहका शिक्षा शाखाका कर्मचारीलाई नटेर्ने गरेको गुनासो छ । एक स्थानीय तहका शिक्षा शाखा प्रमुखका अनुसार राजनीतिमा लागेका शिक्षकहरू यति प्रभावशाली छन् कि उल्टै उनीहरूलाई सरुवा गरिदिन सक्छन् । जनप्रतिनिधिहरूसमेत आफू आबद्ध पार्टीको शिक्षक भएकोले उनीहरूलाई संरक्षण गर्छन् । त्यसले सम्बन्धित कार्यालयका कर्मचारीको निर्देशन र परिपत्र कार्यान्वयन नहुने उनीहरूको भनाइ छ । राजनीतिक दलको जिल्ला कार्यसमितिमै शिक्षकहरू छन् । पार्टीको कार्यकारी पदमै रहेर काम गर्ने शिक्षकहरूलाई हालसम्म कसैले कारबाही गर्न सक्ने अवस्था छैन । शिक्षकहरू राजनीतिमा सक्रिय भएकै कारण विद्यार्थीको भविष्य अन्धकारमा पर्ने गरेको अभिभावकको गुनासो छ ।