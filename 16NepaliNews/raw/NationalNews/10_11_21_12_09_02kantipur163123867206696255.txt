सिन्धुली — अस्पतालले लापरबाहीका कारण बालकको मृत्यु भएको स्विकारे पनि प्रहरीकै उपस्थितिमा आन्दोलित पीडित पक्षलाई ५ लाख रुपैयाँ क्षतिपूर्ति दिने सहमति भएको छ ।तीनपाटन गाउँपालिका–२ भीमस्थानको ओम शान्ति हेल्थ केयर अस्पतालको लापरबाहीका कारण स्थानीय सागर तामाङका ७ महिने छोरा युनिकको मृत्यु भएको थियो । जसको विरोधमा ४ दिनदेखि परिवार र स्थानीय आन्दोलनमा उत्रिएका थिए ।खुट्टामा आगोले पोलेपछि उपचारका लागि युनिकलाई साताअघि उक्त अस्पताल भर्ना गरिएको थियो । तर स्वास्थ्यकर्मीले औषधिको ओभरडोज दिँदा उनको गत भदौ २० मा मृत्यु भएको थियो । बिहीबार प्रहरी, जनप्रतिनिधि, राजनीतिक दलका प्रतिनिधि, अस्पताल सञ्चालक, पीडित परिवारजनसहित सबै पक्षको छलफलपछि क्षतिपूर्ति दिने सर्तमा मिलापत्र भएको मृतकका मामा रामधन तामाङले बताए । तत्काल एक लाख रुपैयाँ दिएको र बाँकी रकम १० दिनपछि दिने सहमतिमा मिलापत्र भएको हेल्थ केयरका सञ्चालक भुवन कटुवालका दाजु पवनले बताए ।हेल्थ केयरमा उपचारका क्रममा युनिकको स्वास्थ्य अवस्था जटिल बनेपछि थप उपचारका लागि पाटन अस्पताल लैजाने क्रममा उनको मृत्यु भएको थियो । मृतकका मामा रामधनका अनुसार पाटनका चिकित्सकले औषधिको ओभरडोजले मृत्यु भएको बताएका थिए । त्यसपछि दोषीमाथि कारबाही र क्षतिपूर्तिको माग राख्दै पीडित पक्ष आन्दोलनमा उत्रिएपछि सञ्चालक भुवन कटुवालसहित त्यहाँ कार्यरत स्वास्थ्यकर्मीहरू सुरक्षाको कारण देखाउँदै फरार थिए । अन्नतः बिहीबार क्षतिपूर्ति दिन अस्पताल राजी हुनुले उसले दोष स्विकारेको स्पष्ट हुन्छ ।तर प्रहरीकै उपस्थितिमा दोषीलाई उन्मुक्ति दिने गरी मिलापत्र गरिएकोले गलत नजिर बसेको अधिकारकर्मी वरुण लामिछाने बताउँछन् । ‘कानुनी कारबाहीको सट्टा पैसामा मिलापत्र हुन थालेपछि पीडकलाई थप बल मिल्छ । यसबाट गलत नजिर बसेको छ,’ उनले भने । प्रहरीले भने किटानी जाहेरी नपरेको र स्वास्थ्यकर्मीको दोष देखिने प्रमाण नभएको दाबी गरेको छ ।