रौतहट — हरेक वर्ष वर्षायामसँगै रौतहटको दुर्गाभगवती गाउँपालिका–५ का बडहर्वावासीमा त्रास सुरु हुन्छ । वाग्मतीको बाढीले बगाउने र डुबानमा पर्ने चिन्ताले उनीहरूलाई सताउने गरेको हो ।  २०५० सालको बाढीले घरखेत बगाएपछि विस्थापित भई करिब ३ सय परिवार वाग्मतीको बाँध छेउमा बस्दै आएका छन् । त्यसयता २८ वर्ष बित्दा पनि बाढी र डुबानको समस्याले नछोडेको उनीहरूको गुनासो छ । स्थानीयका अनुसार वर्षाका बेला वाग्मती र झाझ नदीको पानी गाउँमा पसेर डुबान हुन्छ । बडहर्वावासी ज्यान जोगाउन बाँधमाथि त्रिपाल राखेर बस्छन् । यस वर्ष पनि गाउँ डुबानमा परेपछि स्थानीय बाँधमाथि अस्थायी रूपमा बस्न थालेका छन् । केही दिनको लगातारको वर्षाले झाझ नदीमा आएको बाढी गाउँ पस्दा डुबान भएको हो । स्थानीय अमिरी दासको घर नै भत्किएको छ । उनको परिवार नजिकैको झुपडीमा आश्रय लिएर बसेको छ । दासले यस्तो पीडा २८ वर्षदेखि भोग्दै आएको बताए । ०५० सालको बाढीले पनि दासको १० कट्ठा जग्गा र घर बगाएको थियो । त्यही रात बाढीबाट ज्यान जोगाउन दासलगायतको परिवार वारि बडहर्वामा आएर बसेको थियो । दास परिवारले बाँधको आडैमा ७ धुर जग्गा किनेर बनाएका छन् । यसको अलावा अरू जग्गा उनको छैन । त्यसैले बाढीले भएको घरजग्गा पनि बगाए के होला भन्ने चिन्ताले उनलाई बर्सेनि सताउँछ । ‘यतिका वर्षदेखि त्रासमा बसेका छौं, सरकारले वास्ता गरेको छैन, कहिलेसम्म यसरी डरैडरमा जीवन बिताउने हो ?’ उनले भने, ‘सरकारले सुरक्षित स्थान व्यवस्था गरिदिए हुने ।’ ०७६ साउनमा गाउँ नै डुबानमा परेपछि बाँधमा त्रिपाल राखेर स्थानीयले ज्यान जोगाएका थिए ।बस्तीको आडैमा भारत सरकारले बनाइदिएको ४४ किलोमिटर लामो ठूलो बाँध छ । यही बाँधको आडमा विस्थापित बस्दै आएका थिए । तर बाँध पनि कमजोर हुँदै गएपछि उनीहरू थप त्रासमा परेका हुन् । यस वर्ष लालबकैया, वाग्मती नदी नियन्त्रण परवानीपुरले बाँध मर्मत गरे पनि बाढीले भत्काउने चिन्ता स्थानीयलाई छ । स्थानीय पवन ठाकुरले वर्षाको मौसम नसकुन्जेल त्रासमै बाँच्नु परेको दुखेसो पोखे । ‘सरकारले अन्यत्र सुरक्षित बासस्थानको व्यवस्था गरिदिए हुन्थ्यो,’ उनले भने, ‘डुबान र बगाउने चिन्ताले सिंगो बस्तीका मानिसहरू पीडामा छन् ।’राजदेवी नगरपालिका–३ चण्डिया बस्तीका ६६ वर्षीय सुरज साहको पीडा पनि कम छैन । वाग्मतीको बाढीले घर खेत बगाएपछि उनी बाँधमुनि सानो झुपडी बनाई बसेका छन् । बाँधमुनि साहलगायत चण्डियाका झन्डै २ सय घर परिवार बसेका छन् । उनीहरू सबै विस्थापित हुन् ।दुर्गाभगवती–५ का वडाध्यक्ष धर्मनाथ चौधरीले विस्थापितको संख्या धेरै भएकाले उनीहरूलाई सुरक्षित बासस्थानका लागि पहल भए पनि ढिलाइ भइरहेको बताए । ‘बस्तीका ४५ घर परिवारलाई बडहर्वा चोकमा स्थानान्तरण गरिसकेका छौं,’ उनले भने, ‘लामो समयदेखि उनीहरू त्रासमा छन् । गाउँपालिका केही न केही उपाय लगाउने प्रयासमा छ ।’ पालिका र वडाले १ बिगाहा जमिन किनेर स्थानान्तरण गरेको उनले जनाए । अन्यलाई पनि सार्ने प्रयास भइरहेको चौधरीले जानकारी दिए । 