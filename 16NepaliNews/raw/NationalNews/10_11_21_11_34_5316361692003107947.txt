ताप्लेजुङ — सदरमुकाम फुङलिङमा आवासीय माध्यमिक विद्यालय चलाएर बसेका प्रधानाध्यापक गणेश सिग्देल यतिबेला फक्ताङलुङ गाउँपालिका–४ इखावुको जंगलमा छन् । दसैं तिहारकोबीचमा विद्यालय बिदा गरेपछि जंगल पसेका उनको तिहार लिंखिम सिंवामा हुन्छ । बगानदेखि नजिकैको बस्तीमा बसेर टिका लगाइदिन बहिनीलाई निमन्त्रणा दिएका छन् । फुङलिङ नगरपालिका–३ मेदिवुङ घर भएकी बहिनीले उतै आएर टिका लगाइदिने गणेश बताउँछन् ।‘भाइटिकाको दिन बिहान बगानवाट हिँड्छु र बहिनटीको हातबाट टिका लगाएर पाँच/छ घण्टामा फर्कन्छु,’ गणेशले भने, ‘के गर्नु बाली उठाउने सिजनको बेला पर्‍यो ।’ तर योवर्ष मात्रै नभएर अघिल्ला वर्षपनि उनले यसरी नै हतारमा टिका लगाउँदै आएका छन् । फुङलिङ नगरपालिका–६ का यीगेन्द्र गुरुङको तिहार पनि बगानमै हुन्छ । खेताला लगाएर धमाधम अलैंची टिपाइरहेका उनले एकछिन पनि फुर्सद मिलाउन समस्या हुने बताए । सदरमुकाम फुङलिङमा स्टेशनरी चलाएका उनको परिवार पसल नै बन्द गरेर जंगल पसेका हुन् । अलैंची टिपाउने, छोडाउने, भट्टी लगाउने काममा खेतालासहित परिवारका सदस्य नै सक्रिय छन् । टिप्न थालेपछि छोडाउनु र लगातार सुकाउनुपर्ने भएकाले यो खेती छोड्न मिल्दैन । सुकेको अलैंची बोरामा लगाएर जब गोदाममा थन्क्याइन्छ तबमात्रै काम सकिन्छ । ताप्लेजुङ फुङलिङ नगरपालिका–६ मा अलैंची टिप्दै र छोडाउँदै किसान । तस्बिर : आनन्द गौतम/कान्तिपुर गणेश र यीगेन्द्र मात्रै नभएर जिल्लाका लेकाली क्षेत्रका हरेक अलैंची किसान यतिबेला बगानमै छन् । जिल्लाको मुख्य नगदेबाली उठाउने सिजन भएकाले तिहारमा भन्दा अलैंचीमा ध्यान छ । ‘यतिबेला धमाधम टिपेर थन्क्याइएन भने जनावरहरुले खाएर पनि सखाप बनाइदिन्छन्,’ गणेशले भने, ‘पाकेको फल अलमल नगरिकनै थन्क्याई हाल्नुपर्छ । अझ अहिले मौसम पनि खुलेकाले हरेकको ध्यान बगानमा छ ।’गाउँघरमा सबै आ–आफ्नै खेतीमा व्यस्त हुने भएकाले अलैंची टिप्नका लागि इलाम र पाँचथरदेखिका मान्छे झिकाइएको छ । उनीहरुले पनि यतैका गाउँघरमा चेली माइती बनाउने र बगानमै टिका लगाउने गणेश बताउँछन् । योभन्दा चाँडो तिहार पर्दा भव्य रुपले मनाउने गरेको यीगेन्द्रले बताए । ‘चेलीहरु आउँछन् एकछिन टिका लगाइन्छ मिठोमसिनो खाएर काममा लागिन्छ,’ इखावुका रत्न लिम्बूले भने, ‘देउसी खेल्न, अरु रमाइलो गर्नचाहिँ समय हुँदैन ।’ सामान्यतया कात्त्तिकभरिमा जिल्लाका सबै ठाउँमा अलैंची टिपेर सकिन्छ । काला भन्ने जन्तु लाग्ने र त्यसले खाने भएकाले पाकेको ठाउँमा एउटा बगान टिपेपछि अर्को बगानमा पनि सुरु भइहाल्छ । यतिबेला अलैंची टिप्नेले दैनिक एक हजार रुपैयाँसम्म कमाई गर्छन् । बगानमै बसेर काम गर्नेलाई खाना र खाजा दिएर आठ सयदेखि एक हजार रुपैयाँसम्म दिने फुङलिङका दाखाण्डु शेर्पा बताउँछन् । उनीहरुले उज्यालो छँदासम्म बोटबाट अलैंची टिप्छन् । त्यसपछि बगानमा जम्मा भएर छोडाउँछन् र सुकाउँछन् । बेलुका १०/११ बजेसम्म छोडाउने र बिहान ५/६ बजेसम्म सुत्ने दाखाण्डुले बताए । सुत्नकालागि जंगलमा पाल ओडाएर ठाउँ बनाइन्छ । कमल ब्लाङकेट लगायतका ओड्ने ओछ्याउने बगानमै लगिन्छ । पानी पर्‍यो भने फसल उठाउन निकै कठिन हुन्छ ।अहिले मौसम सफा भएकाले आफूहरुले यसैलाई चाड मान्नुपर्ने दाखाण्डुको तर्क छ । हरेक बोटको फेदमा झुप्पा/झुप्पा भएर फल्ने अलैंचीलाई छोडाएर झुप्पाबाट दाना निकालिन्छ । काठका मुढाको आगो बालेर त्यसलाई सुकाइन्छ । एउटा बाहन सुक्न ७२ घण्टासम्म लाग्छ । विशेषगरी जंगलमा फल्ने र खेत बारीमै बिरुवा लगाए पनि जंगल हुने भएकाले जंगलमै भट्टी बनाएर सुकाइन्छ । धेरै हुँदा घरमा राख्ने ठाउँ नहुने र खोस्टा फाल्न सजिलो हुने भएकाले ठूलो बगानको फल जंगलमै व्यवस्थापन हुन्छ । जंगलमै फाले खोस्टा कुहिएर मलपनी बन्छ । अलैंची व्यवसायी महासंघका अध्यक्ष राजकुमार कार्कीका अनुसार नेपालमा ७ हजार ट्रन अलैंची उत्पादन हुन्छ । त्यसको झन्डै आधा २८ सय ट्रन ताप्लेजुङ एक्लैले उत्पादन गर्छ । ६१ वटा वडा रहेको जिल्लाको फक्ताङलुङ गाउँपालिका ७ ओलाङचुङगोला बाहेक सबै वडामा उत्पादन हुने अलैंची जोनका सचिव सन्तोष भट्टराई बताउँछन् ।वडागत हिसाबले सबैभन्दा बढी फक्ताङलुङ ४ इखावु र सिरिजंगा गाउँपालिका १ सुरुमखिममा उत्पादन हुुन्छ । यी वडामा र अरुपनि कतिपयमा एकै जनाले एकसय मनसम्म अलैंची उत्पादन गर्ने गरेको सन्तोष बताउँछन् । एक मनमा ४० किलो हुन्छ । उनका अनुसार सुकेको एक सय मन अलैंची बनाउन बोटबाट एक सय क्विन्टलसम्म दाना उत्पादन गर्नुपर्छ । अहिले प्रति क्विन्टल एक लाख रुपैयाँ मूल्य रहेको अलैंचीको यही मूल्य कायम रहे जिल्लामा अढाई अर्ब बढी रुपैयाँ भित्रन्छ । 