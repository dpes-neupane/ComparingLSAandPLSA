धनुषा — धनुषाका भागेश्वर मण्डलले गत सोमबार राति आफ्नै बुबा र श्रीमतीको हत्या गरे । ३० वर्षीया पत्नी अमृता र ५५ वर्षीय बुबा रामवृक्षलाई आपत्तिजनक अवस्थामा देखेपछि आक्रोशित भएका भागेश्वरले उनीहरूको हत्या गरेका हुन् ।मिथिला विहारी नगरपालिका–५ ललियाका ३५ वर्षीय भागेश्वर वैदेशिक रोजगारीका क्रममा रहँदा ससुरा–बुहारीको सम्बन्ध सुरु भएको थियो । मलेसियाबाट ४ वर्षअघि फिरेका भागेश्वरले विवाह गरेका थिए । एक वर्षपछि फेरि कतार हानिए । गत चैतदेखि उनी धनुषास्थित घरमै बसिरहेका थिए । सोमबार पत्नी र बुबालाई आपत्तिजनक अवस्थामा देखेपछि उनले रिस थाम्न सकेनन् । पत्नी र बुबाका लागि एउटै चिहान खने ।साउन ३० गते प्रेमीबाटै हत्या गरिएकी सर्लाही, लालबन्दी १७ रानीगन्जकी १४ वर्षीया प्रियंका भुजेलको शव कालिन्जोर खोलामा गाडिएको अवस्थामा भेटियो । स्थानीय १८ वर्षीय मनीष दाहालसँग गहिरो प्रेममा रहेका यिनी दुईबीच विवाहलाई लिएर विवाद थियो । दुवैबीच प्रेम रहेको हल्ला प्रियंकाका परिवारले थाहा पाए । प्रियंकाले मनीषलाई भागेर विवाह गरौं भन्दै अड्डी कसिन् । मनीष तयार भएनन् । प्रियंका नभागे हल्ला गर्छु भन्दै चिच्याइन् । मनीषले उनको मुख थुने । त्यही क्रममा प्रियंकाको मृत्यु भयो । मनीषले उनको शव खोलामा गाडिदिए । ०७८ जेठ १९ गतेदेखि बेपत्ता भएको भनिएकी महोत्तरी, लोहारपट्टी नगरपालिका–७ भमरपुराकी २६ वर्षीया सुजिता ठाकुरको शव सडेगलेको अवस्थामा एक महिनापछि निर्माणाधिन शौचालयको जगमा पुरिएको अवस्थामा भेटियो । परपुरुषसँग लागेको भन्दै सुजितालाई योजना नै बुनेर ससुरा, देवर र आफ्नै बुबाले हत्या गरेका थिए । हत्यापछि उनीहरूले नै सुजिता बेपत्ता रहेको भन्दै भ्रम छर्न खोजी गरिरहे ।यस्तै, ०७८ वैशाख १७ गते राति धनुषाको हंसपुर नगरपालिका–६ टिल्हीमा ३५ वर्षीय शम्भू मण्डललाई २५ वर्षीया श्रीमती सुशीला मण्डलले देवर सुनिल मण्डल र सञ्जय मण्डलसँग मिलेर हत्या गरिन् । श्रीमान् विदेशमा हुँदा देवरसँग उनको सम्बन्ध बढेको थियो । श्रीमान्ले त्यो थाहा पाएपछि पत्नी–देवर मिलेर ज्यानै लिए ।पारिवारिक कलह, प्रेम र यौनका घटनामा आफ्न्तबाटै ज्यानै लिनेसम्म घटना पछिल्लो समय प्रदेश २ मा बढेको छ । धेरैजसो घटनामा हत्यापछि शव लुकाउन गाड्ने प्रवृत्ति सबैतिर देखिएको छ । रोजगारीमा श्रीमान् विदेशमा हुँदा श्रीमतीको अरूसित लसपस हुनु र श्रीमान् घर फर्किंदा श्रीमती अरूसितै घरजम गरिसकेको घटना समाजमा त छँदैथियो । तर, अहिले त्यस्ता सम्बन्धले हत्याको रूप लिन थालेको छ ।धनुषाको लक्ष्मीनिया गाउँपालिका–४ सपहीकी २२ वर्षीया प्रियांका देवीको हत्या आरोपमा उनका पति सन्तोष पासवान पुर्पक्षका लागि थुनामा छन् । ०७८ असार ४ गते राति सुत्ने तरखरमा रहेका उनीहरूबीच झगडा भयो । आक्रोश थाम्न नसकेका पति सन्तोषले पत्नीको घाँटी थिचेर हत्या गरिदिए । यी दुईबीच झगडा पर्नुको कारण पनि पत्नी अरूसित लागेको सन्तोषको आशंका थियो । त्यही रिसमा उनले पत्नीको ज्यानै लिए ।‘परिवारमा आर्थिक, सामाजिक मर्यादाविपरीतको गतिविधि, सामाजिक अनुशासन, सम्पत्तिमा लोभ र प्रतिशोधका कारण परिवारकै सदस्यबाट हत्या भइरहेको छ,’ एसपी रानाभाटले भने, ‘यस्ता घटना समाजका लागि घातक हो ।’ उनका अनुसार प्रतिशोधको भावना आएपछि आफ्ना र पराई छुट्याउन सक्ने अवस्था हुँदैन । यी कलहमा वैदेशिक रोजगारीको फ्याक्टर पनि जोडिन्छ । ‘वैदेशिक रोजगारले घरघरमा आफ्नै खाले कलह छ । कतै ऋणकै पिरलो हुन्छ । कतै घर बिग्रेलाजस्तो हुन्छ,’ रानाभाटले भने, ‘परिवारिक विखण्डन परिवारभित्र हुने हत्याको प्रमुख कारण हो ।’ जनकपुरका मनोचिकित्सक डा.रोविन झाका अनुसार नकारात्मक सोच हावी हुँदा यस्ता घटना बढेका छन् । घरपरिवारको कलहले निम्त्याएको रिस थाम्न नसकेपछि हत्यासम्म हुने गरेको उनको बुझाइ छ । ‘मानसिक रोगीले मात्रै हत्या गर्ने सम्भावना हुँदैन,’ डा.झाले भने, ‘रिस सहन नसकेर सानो विषयलाई पनि ठूलो मुद्दा बनाउँदा मान्छे झन्झन् रिसाहा बन्छ । उसमा बदलाको भावना बलियो गरी जरो गाड्छ । यस्ता मनोप्रवृत्तिको पनि उपचार छ ।’घरपरिवारमै आफन्तबाटै हत्यासम्मको घटना बढेपछि प्रदेश २ प्रहरी कार्यालयले यसको सामाजिक, मानसिक र पारिवारिक कारण केलाउँदै कारबाहीसँगै चेतनामूलक अभियान थाल्नुपर्ने विषयमा छलफल अघि बढाएको छ । प्रदेश २ प्रहरीका प्रमुख डीआईजी उमेश रञ्जितकारका अनुसार अपराधको मोडालिटी फेरिएकाले प्रहरी र समाज पनि त्यसैअनुरूप हिँड्नुपर्ने समय आएको छ ।‘पछिल्लो समयमा भइरहेको हत्यामा इज्जत र प्रतिष्ठालाई प्रमुख कारण बनाएको देखिन्छ,’ डीआईजी रञ्जितकारले भने, ‘परिवारका सदस्यबाटै हत्याका घटना बढेकाले पछिल्ला घटनाक्रम, अपराध अनुसन्धानको अवस्था, पीडितलाई न्याय र पीडकलाई भएको कारबाहीसहित आपराधिक घटनाको अडिट गर्ने समय आएको छ ।’