बारा — नेपाली कांग्रेसका पुराना नेता एवं प्रजातन्त्र सेनानी विश्वनाथ अग्रवालको ८८ वर्षको उमेरमा निधन भएको छ । कलैया–४ निवासी नेता अग्रवालको आफ्नै निवासमा शनिबार निधन भएको हो ।२०१७ सालमा तत्कालीन राजा महेन्द्रले ‘कु’ मार्फत पञ्चायती व्यवस्था लागू गरेपछि उनले भारतमा प्रवासी जीवन बिताएका थिए । भारतमा हुँदा रक्सौल बसेका उनले त्यहीँबाट प्रजातन्त्रका लागि राजनीतिक गतिविधि थालेका थिए ।सादा पोसाकका बन्दुकधारीले उनलाई गोली प्रहार गर्दा दाहिने खुट्टाको हड्डीमा ८ वटा छर्रा लागको थियो । त्यहीं बेलादेखि उनी थलिएका थिए । उनी आठ वर्ष भारतमा प्रवासी जीवन बिताएका थिए ।नेपालमा पटकपटकको प्रजातान्त्रिक आन्दोलनमा पक्राउ परी जेल जीवनसमेत बिताएका अग्रवाललाई २०४८ सालमा तत्कालीन प्रधानमन्त्री कृष्णप्रसाद भट्टराईले जिउँदो शहिद भन्दै सम्मान गरेका थिए । २००७ सालको आन्दोलन, २०३६ सालको जनमत संग्रह र २०४६ को जनआन्दोलनमा उनी सक्रिय थिए । उनका २ छोरा, २ छोरीसहित श्रीमती रहेका आफन्त रत्‍नलाल टेमानीले बताए ।