रुकुम पश्चिम — निर्माणको कार्य सुरु भएको झन्डै ८ वर्षपछि मुसीकोट नगरपालिका–१ बराहटाकुरामा कभर्ड हल बनेको छ । २०७० सालदेखि कभर्ड हल निर्माणको काम थालिए पनि बजेट अभावले ८ वर्षमा बल्ल बनेको हो । झन्डै एक करोडको बजेटमा हल निर्माण पूरा भएपछि खेलाडीले नियमित अभ्यास गर्न पाएका छन् भने जिल्लास्तरीय प्रतियोगिता सञ्चालन गर्नसमेत सहज हुने भएको छ । मुसीकोट–१ का १५ वर्षीय कमल खड्काले कभर्ड हल बनेपछि दैनिक तेक्वान्दोको प्रशिक्षण लिन थालेको बताए । ‘हल बनेपछि पानी परेको बेला पनि प्रशिक्षण लिन सजिलो भएको छ,’ उनले भने, ‘लामो समयदेखि आउटडोरमा गेम खेल्यौं, इन्डोरमा खेल्दा छुट्टै मजा आइरहेको छ ।’ अहिले उनीसहित झन्डै ७० जनाले नियमित तेक्वान्दो प्रशिक्षण लिइरहेका छन् । करातेको प्रशिक्षण लिइरहेका खेलाडीलाई पनि कभर्ड हल बनेपछि सजिलो भएको छ । हावापानीका कारण अभ्यास रोक्नुपर्ने बाध्यताबाट अहिले मुक्ति पाइएको अर्की खेलाडी रोशनी झाँक्रीले बताइन् । राष्ट्रिय खेलकुद परिषद्बाट हल निर्माणको काम थालिएको थियो । तर त्यो अपूरै भयो । गत आर्थिक वर्षमा पूर्वाधार क्षेत्र विकास कार्यक्रम र मुसीकोट नगरपालिकाले बजेटको व्यवस्था गरेपछि कामले पूर्णता पाएको हो । परिषद्ले हलका लागि ७२ लाख १६ हजार खर्च गरेको थियो भने पूर्वाधार विशेष कार्यक्रमको २० लाख र नगरपालिकाको ५ लाख गरी २५ लाख रुपैयाँ बजेट यो वर्ष खर्च भएको थियो । तेक्वान्दो प्रशिक्षक गोपाल पुनले इन्डोरको गेम इन्डोरमै खेल्दा खेलाडीले छिटो सिकिरहेको बताए । ‘कभर्ड हल सुरु भएपछि खेलको स्तर र सिकाइमा पनि फरक परिरहेको छ,’ उनले भने, ‘अब पानी, हावा र अरू कुनै कारणले खेल र अभ्यास रोकिने छैन ।’ कभर्ड हल जिल्ला खेलकुद विकास समितिको मातहतमा रहे पनि सञ्चालनको जिम्मा जिल्ला ब्याड्मिन्टन संघले पाएको छ । हल निर्माण भएसँगै विभिन्न आधारभूत काम गरिरहेको संघका अध्यक्ष अनिल बुढाले बताए । उनका अनुसार हलको थप व्यवस्थापनका लागि संघले खेलाडीहरूबाट निश्चित शुल्क पनि लिने गरेको छ । तेक्वान्दो र कराँते खेलाडीबाट प्रतिमहिना ५० रुपैयाँ लिन थालिएको उनले जनाए । त्यस्तै, एक दिन ब्याड्मिन्टन खेल्ने खेलाडीबाट एक सय, एक महिनाभरि खेल्ने खेलाडीबाट एक हजार र वर्षभरि खेल्ने खेलाडीबाट दस हजार रुपैयाँ शुल्क लिइने संघले जनाएको छ । 