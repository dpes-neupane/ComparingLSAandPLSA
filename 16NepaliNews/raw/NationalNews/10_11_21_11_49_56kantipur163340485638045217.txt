राजविराज — पूर्व–पश्चिम राजमार्गको रूपनीबाट दक्षिणतर्फ १० किलोमिटर पर छ, सप्तरीको सदरमुकाम राजविराज । बाटो दुरुस्त हुँदा चारपांग्रे सवारीसाधन १० मिनेटमा राजविराज पुग्थ्यो ।तर, केही महिनायता रूपनी–राजविराज सडक खण्डमा साना पोखरीजस्तै खाल्डा बनेका छन् । सडकको बीच भाग अग्लो र दुवैतर्फ होचो भएको छ । बाटोको खराब अवस्थाकै कारण अहिले राजविराज पुग्न आधा घण्टाभन्दा बढी समय लाग्ने भएको छ ।रूपनीदेखि राजविराजसम्म सडकको दुरवस्था छ । दैनिक रूपमा सवारीसाधनहरू दुर्घटना भइरहन्छन् । तर, सडक पुनर्निर्माण गर्नेतर्फ सरकारी निकायको ध्यान जान सकेको छैन । ‘रूपनीदेखि राजविराजसम्मको १० किलोमिटर बाटो पार गर्न आधा घण्टाभन्दा बढी समय लाग्ने, त्यो पनि डरलाग्दो बाटो पार गर्नुपर्ने अवस्था छ,’ केही दिनअघि सप्तरी उद्योग वाणिज्य संघको साधारण सभामा त्यही बाटो प्रयोग गरी आएका उद्योग वणिज्य महासंघका पूर्वअध्यक्ष कुशकुमार जोशीले भने, ‘सडकको अवस्था सवारीसाधन चल्नै नसक्ने खालको छ ।’उक्त सडकमा दैनिक जोखिम मोलेर सवारीसाधन चलाउनुपरेको चालकहरू बताउँछन् । ‘खाल्टामा साना चारपांग्रे गाडी फस्छन्,’ राजविराज ५ का औषधि व्यवसायी ललन झाले भने, ‘सवारीमा त क्षति हुन्छ हुन्छ, ज्यानको पनि उत्तिकै जोखिम छ ।’ उक्त सडक पुनर्निर्माणका लागि ठेक्का लागेको भए पनि कामको गति सुस्त छ । सडक डिभिजन कार्यालय लहानका प्रमुख रामकुमार देवका अनुसार रूपनी–राजविराज सडक खण्डको ६ किलोमिटर बाटो निर्माणका लागि टेन्डर भइसकेको छ । राजविराज–रूपनी सडकभन्दा पनि जर्जर अवस्था छ राजविराज–सखडा सडकको । प्रसिद्ध शक्तिपीठ छिन्नमस्ता भगवती मन्दिरसम्म जाने १० किलोमिटर लामो उक्त सडकमा पनि खाल्टैखाल्टो छ । साना सवारीसाधन चलाउनै मुस्किल छ । दसैं नजिकिएकाले छिन्नमस्ता भगवती मन्दिरमा हजारौंको संख्यामा भक्तजन जाने गरेका छन् । तर, मन्दिरसम्म पुग्ने सडकको अवस्था जर्जर हुनुले यस वर्ष दसैंमा समस्या हुने स्थानीयले बताउँदै आएका छन् । राजविराज–सखडा सडकको दक्षिणतर्फको भागको टेन्डर भइसकेको र उतरतर्फको टेन्डर हुन नसकेको सडक डिभिजन प्रमुख देवले बताए । ‘रूपनी–राजविराज र राजविराज–सखडा सडकको दुरवस्था म पनि स्वीकार गर्छु,’ उनले भने, ‘म दुई दिनअघि मात्र हाजिर भएको छु, सडक र टेन्डरहरूको अवस्थाबारे बुझ्दै छु ।’अहिले राजविराजका अन्य सडकको अवस्था पनि पैदल हिँड्ने खालको छैन । राजविराजको अड्डा लाइन, नेताचोकदेखि पश्चिम सिरहा रोड, तेतरी गाछी सडक, तेतरी गाछी–राजदेवी मन्दिर सडक, उपयोगी पुस्तकदेखि पूर्वको सडकलगायत अधिकांश सडक हिलाम्ये र खाल्टोले भरिएको छ । सडकको दुरवस्थाले सर्वसाधारणलाई बजारमा हिँड्नसमेत समस्या छ ।राजविराज नगरप्रमुख शम्भुप्रसाद यादवले सडक डिभिजन कार्यालय, हुलाकी सडक आयोजना र सहरी विकास डिभिजन कार्यालयअन्तर्गतका रहेकाले आफूहरूले केही गर्न नसकेको बताए । बाटोको अवस्था जर्जर छ,’ नगरप्रमुख यादवले भने, ‘सम्बन्धित कार्यालयलाई पटकपटक चाँडो निर्माण गर्न आग्रह गर्दा पनि कामको गति अति सुस्त छ ।’ यसैगरी पूर्वपश्चिम महेन्द्र राजमार्गअन्तर्गत सप्तरीको कोसी ब्यारेजदेखि बलान नदीसम्मको खण्ड र राजविराज–हनुमाननगर हुँदै भारदह सडक खण्डमा पनि बाटोको दुरवस्थाले सास्ती बेहोर्नुपरिरहेको स्थानीयहरू बताउँछन् ।