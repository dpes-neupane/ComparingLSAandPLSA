पर्वत — करिब ५ महिना बन्द भएका विद्यालय खुल्ने खबरले मोदी–६ दोबिल्लास्थित गाडताराकी आयुसा अधिकारी उत्साहित थिइन् । कक्षा १ मा अध्ययनरत उनी उत्साहित हुनुका केही कारण पनि थिए, हरेक दिन फरक–फरक खाजा खान पाइने, साथीसंग खेल्न पाइने, अनि साथी जस्ता शिक्षिका पनि भेट्न पाइने ।एकातिर पहिरोले विद्यालय पुरियो भने अर्कोतर्फ विद्यालय जाने बाटो भत्कियो । भदौ तेस्रो साता खसेको पहिरोले तिलाहारको दोबिल्लास्थीत हरि आधारभूत विद्यालय माथिबाट पहिरो खसेपछि आयुसासहितका विद्यार्थी विद्यालय जान पाएका छैनन् । घरदेखि विद्यालयसम्म पुग्ने बाटो भत्किएपछि समस्या परेको हो । ‘दुई सातासम्म विद्यालय पठाउनै सकिएन,’ विद्यालय व्यवस्थापन समितिका अध्यक्ष लालबहादुर केसीले भने, ‘बाटो बन्ने छाँटकाँट देखिएन । अनि घुमाउरो बाटो हिंडाएर तिलाहारको जनजागृती माविमा पठाएका छौं ।’ नवजागृती पुग्न गाडताराबाट करिब डेढ घण्टा लाग्छ ।त्यसो त, विद्यालय आसपासका अरू बालबालिकाले अध्ययन गर्न विद्यालयका कक्षाकोठा पनि छैनन् । १७ भदौको राति खसेको पहिरोले विद्यालयको ३ कोठे भवन सबै पुरेको छ । बालकक्षादेखि तीनसम्म पढाइ हुने विद्यालयमा कोठा अभावले बहुकक्षा शिक्षण प्रविधि अपनाइएको थियो । भएको साँघुरो भवन पनि पहिरोले पुरिएपछि विद्यालयका संरचनाको कुनै अवशेष बाँकी छैन । ‘३ दिनपछि झ्यालको रड काटेर कम्प्युटरसम्म निकालियो,’ प्रधानाध्यापक सीता पौडेलले भनिन्, ‘अरू केही सामान बाँकी छैनन् । हिलोमा पुरिए ।’ बाहिरी झ्यालनेर टेबुलमाथि भएकाले कम्प्युटर जोगिएको भए पनि चलाउन सकिने अवस्थामा भए/नभएको परीक्षण नगरेको उनले बताइन् ।मोदी खोलाको किनारमा भएको विद्यालय पुरिएपछि अहिले विद्यालय सहयोगी रचना केसीको अस्थायी घरमा राखेर पठनपाठन गराइएको छ । तत्काल अरू विकल्प नभएपछि एककोठे अस्थायी घरमा सबै कक्षाका विद्यार्थी राखेर पढाउनु परेको हो । विद्यालय भवन तत्काल नयाँ बन्ने अवस्था नरहेपछि स्थानीय शिव मन्दिर परिसरमा रहेको धर्मशालामा राखेर पढाउने तयारी अभिभावकले गरेका छन् । धर्मशाला पुरानो गाविस भवन हो ।पञ्चायतकालमा निर्माण भएको उक्त भवन केही वर्षअघि स्थानीयले मर्मत गरेर धर्मशाला बनाएका थिए । धर्मशालाको छानो, झ्यालढोका मर्मत तथा पार्टेसन गरेर अस्थायी कक्षाकोठा बनाउने गरी तयारी थालिएको हो । धर्मशाला मर्मत गर्न ढुंगा बोक्न सुरु भएको निर्माण समितिका अध्यक्ष चित्रसागर श्रेष्ठले बताए । ‘सम्भवतः दसैंतिहारको बिदासम्ममा मर्मत सकेर विद्यालय सार्न सकिन्छ कि,’ श्रेष्ठले भने, ‘त्यसका लागि पालिकासँग समन्वय भएको छ ।’ गाउँपालिकाका शिक्षा अधिकृत झकप्रसाद गौतमले पुरानो विद्यालय भवनको कुनै संरचना काम नलाग्ने भएकाले विकल्प खोज्न लगाइएको बताए । ‘बालबालिकाको पढाइ रोक्न भएन भनेर विकल्प खोजिएको हो,’ उनले भने, ‘सक्दो छिटो धर्मशाला मर्मत गरेर कक्षा सञ्चालन गर्न भनेका छौं ।’ धर्मशाला मर्मतका लागि ५ लाख १४ हजार रुपैयाँको स्टमेट गरी बजेट निकासा गर्न गाउँपालिका सहमत भएको गौतमले बताए ।