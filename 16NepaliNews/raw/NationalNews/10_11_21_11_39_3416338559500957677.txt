इलाम — कोरोनाको असर कम भएसँगै जिल्लाका व्यापारिक क्षेत्रमा चहलपहल बढ्न थाले पनि व्यापार हुन नसक्दा व्यवसायी भने निराश छन् ।‘कसरी दैनिकी चलाउँ भन्ने चिन्ता सबैमा भएकाले यसपालिको दसैंले उत्साह ल्याउन सकेको छैन,’ इलाम चोकबजारमा टेलरिङ व्यवसाय गर्ने बब्लु परियारले भने, ‘पर्व मनाउनेभन्दा पनि भएको जोगाएर गुजारा चलाउनुपर्ने बाध्यताले उत्साह नभएको हो ।’ सदरमुकामका व्यापारीले विगतका वर्षको तुलनामा आधा पनि कारोबार नभएको बताए । लगातार २ वर्षदेखिको कोरोना माहामारीको त्रासले थलिएका इलामेलीका लागि विगत जस्तो यो दसैं देखिँदैन । सधैंझैं बाटोमा हुने बाक्लो ओहोरदोहोर, मेला बजारदेखि पसलमा भीड या साप्ताहिक रूपमा लाग्ने हाटबजारको भीडसमेत विगत जस्तो छैन । बजारदेखि गाउँसम्म लिङ्गे पिङ हाल्ने क्रम अघिल्लो वर्षदेखि नै कम भएको छ । घरगाउँमा नवरात्रि सुरु हुँदा देखिने उत्साह यो पटक कम छ । जिल्लाभर उल्लेख्य मात्रामा फुटबल प्रतियोगिता हुने गरे पनि अघिल्लो वर्षदेखि नै प्रतियोगिता पनि हुन छाडेका छन् । ‘गाउँमा दसैंको उमंग भनेकै फुटबललगायत खेलकुद गतिविधिले हुने हो,’ सन्दकपुर गाउँपालिका २ माइमझुवाका उदय गुरुङले भने ।  यो वर्ष अहिलेसम्म वर्षा भइरहेकाले पनि दसैंको उमंग खास नदेखिएको हो । 