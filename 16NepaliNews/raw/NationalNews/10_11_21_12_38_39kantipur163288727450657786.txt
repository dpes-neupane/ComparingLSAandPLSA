रुकुम पश्चिम — उपल्लो डोल्पास्थित डोल्पाबुद्ध, छार्काताङसोङ र शेफोक्सुन्डो गाउँपालिकाका किसानले बल्ल हिउँदेबाली भिर्‍याउन थालेका छन् । वर्षमा एक बाली मात्र फल्ने गाउँका किसानलाई अन्नबाली भित्र्याउने चटारोले छोएको हो । उपल्लो डोल्पाका अधिकांश गाउँमा उवा फल्छ । दुवै बाली पाकेपछि गाउँ आसपासका जग्गाहरू पहेलपुर बनेका छन् । सिमेन र भिजेर गाउँमा भने गहुँ उत्पादन हुन्छ । ‘वैशाखमा खेती लगाउँछौं,’ स्थानीय पेमा गुरुङले भने, ‘असोजमा बाली भित्र्याउँछौं ।’ उनका अनुसार हिउँदमा अत्यधिक चिसो हुने हुनाले खासै बाली हुर्कदैन । हिउँभर उपल्लो डोल्पामा हिउँ जमेको हुन्छ । हिउँ पग्लेपछि मात्रै त्यहाँ खेतीपाती सुरु हुने उनले जानकारी दिए । तीन वटै गाउँका बासिन्दाले हिउँ पग्लेपछि मात्र हरेक वैशाखमा गहुँ र उवा लगाउने उनले जानकारी दिए । ‘हिमालमा धेरै पानी पर्दैन, तर उवाका लागि पानी आवश्यक हुन्छ,’ उनले भने, ‘त्यसैले वर्षा सकिएपछि मात्रै हामीले बाली भित्र्याउने गरेका हौं ।’ उनले उवाको रोटी, सातु र अरू परिकार बनाइने बताए । उवा डोल्पाका बासिन्दाको पुरानो बाली हो । ‘हिमालमा अरू उत्पादन मुस्किल हुन्छ,’ डोल्पोबुद्धका कर्मा लामाले भने, ‘त्यसैले हामी उवामै निर्भर छौं ।’ सरकारी अनुदानको चामल नियमित गाउँमा नआउँदा उवालाई छिमेकी र आफन्तकहाँ बाँडचुड गरेर जीविकोपार्जन गर्ने गरिएको उनले जानकारी दिए । 