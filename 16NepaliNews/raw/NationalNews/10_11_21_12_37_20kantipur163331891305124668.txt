सुर्खेत — कर्णाली प्रदेशको झन्डै २५ प्रतिशत भूभाग पहिरोको जोखिममा रहेको तथ्यांक सार्वजनिक भएको छ । नेपाल जलवायु परिर्वतन सहयोग कार्यक्रम (एनसीसीएपी–२) ले कर्णालीका २६ वटा स्थानीय तहमा गरेको स्थलगत अध्ययनका क्रममा २५ प्रतिशत भूभाग पहिरोको उच्च जोखिममा रहेको पाइएको हो ।कार्यक्रमले अध्ययनका क्रममा २६ वटै स्थानीय तहका वडाहरूको प्रकोप नक्सांकन गरेको छ । डोजरमार्फत जथाभाबी सडक खनिँदा झन्डै एकतिहाइ भूभाग पहिरोको जोखिममा परेको जलधार व्यवस्थापनविज्ञ गोविन्द आचार्यले बताए । उनका अनुसार नदीका स्रोतहरूको जथाभावी उत्खनन, अवैज्ञानिक तटबन्ध निर्माण, वन विनाश, नदी किनारामा बस्ती विकासलगायत कारण पनि कर्णालीमा पहिरोको जोखिम बढ्दै गएको हो । ‘वातावरणीय प्रभाव मूल्यांकन नगरीकनै सडक निर्माण हुँदा सबै पहाडी गाउँहरू पहिरोको जोखिममा छन्,’ उनले भने, ‘तर नियन्त्रणमा ध्यान नदिँदा आसपासका बस्तीमा पनि पहिरोको प्रभाव बढिरहेको छ ।’डोल्पाको झन्डै ७१ प्रतिशत भूभाग पहिरोको जोखिममा रहेको अध्ययनले देखाएको छ । जाजरकोटमा ३५, दैलेखमा १५, हुम्लामा ४६ जुम्लाको ३६, कालीकोटको २२, मुगुको १७, सल्यानको ३८ र रुकुम पश्चिमको ३२ प्रतिशत भूभाग पहिरोको उच्च जोखिममा परेको उनले जानकारी दिए । २० वर्षको अवधिमा जाजरकोटको नलगाड नगरपालिकामा मात्रै २ सय ३९ वटा पहिरो गएको तथ्यांकमा उल्लेख छ । संस्थाले गरेको अध्ययनअनुसार सुर्खेतमा २०१४ मा ५ सय मिलिलिटर पानी परेको थियो । उक्त वर्ष आएको बाढीले २४ जनाको मृत्यु भएको थियो भने ९१ जना बेपत्ता भएका थिए ।पहिरो रोकथामका लागि प्राथमिकताका आधारमा तटबन्ध निर्माणलाई तीव्रता दिइएको उद्योग, वन तथा वतावरण मन्त्रालयले जनाएको छ । मन्त्रालयका उपसचिव मुनबहादुर रावतले ५७ स्थानमा पहिरो नियन्त्रण र तटबन्ध निर्माणका लागि गत वर्ष १३ करोड २३ लाख रुपैयाँ खर्च भएको जानकारी दिए । उनका अनुसार पहिरो नियन्त्रण कार्यक्रमबाट करिब ४१ सय सय घरधुरी लाभान्वित भएका छन् ।योजना बनाउँदै स्थानीय सरकारकर्णालीका १३ स्थानीय तहले लक्षित वर्ग, विपन्न र लोपोन्मुख समुदायको सहभागितामा जलवायु अनुकुलन (लापा) योजना बनाइ कार्यार्न्वनमा लगेका छन् । जलवायु परिवर्तनको असरलाई न्यूनीकरण गरी दिगो विकासमा सहयोग पुर्‍याउन स्थानीय तहमा लापा योजना बनाइएको हो । लापा योजनाले जलवायु संकटासन्नता, जोखिम, विपद् व्यवस्थापनलगायतमा सहयोग पुर्‍याइरहेको कमलबजार नगरपालिका उपप्रमुख भूमिसरा ढकालले बताइन् । ‘उपभोक्ताले आफैं योजना बनाउने र कार्यान्वयनमा लैजाने राम्रो अभ्यास हो,’ उनले भनिन्, ‘नीतिगत विषयमा स्थानीय सरकारले सहजीकरण गरिरहेको छ ।’नेपाल जलवायुको हिसावले चौथो जोखिमयुक्त देश मानिन्छ । त्यसमा पनि कर्णाली प्रदेश पहिलो रहेको उद्योग, वन तथा वातावरण मन्त्रालयले जनाएको छ । ‘जनसंख्या वृद्धि, वन फँडानीलगायत मानवीय क्रियाकलापले पनि जलस्रोतमा असर छ, जसले बर्सेनि विनाश निम्त्याइरहेको छ,’ कर्णालीका उद्योग, वन तथा वातावरणमन्त्री नन्दसिंह वुढाले भने, ‘ भौगोलिक कठिनाइले पनि विपद्को जोखिम न्यूनीकरणमा समस्या बनायो ।’आफ्नो भूगोलअनुसारको योजना बनाउन सके विपद् रोक्न सकिने उनले बताए । १३ वटा स्थानीय तहमा लापा योजना बनाइएको र २८ स्थानीय तहमा प्रकोप न्यूनीकरणका काम भइरहेको कार्यक्रमका सिनियर इन्जिनियर निरञ्जन श्रेष्ठले बताए । उनका अनुसार कार्यक्रममार्फत ५५ सिँचाइ योजना, ३४ खानेपानी तथा सरसफाइ, २६ वटा पहिरो व्यवस्थापन, १५ सडक सुधार र १४ कृषि योजना सञ्चालन गरिएको छ । उनले २८ पालिकामा प्रकोप जोखिम मानचित्रावली तयार गरिएको जानकारी दिए ।