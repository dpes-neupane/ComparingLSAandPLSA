गुल्मी जिल्लामा वार्षिक ५ करोड रुपैयाँ बराबरको चामल अन्य जिल्लाबाट भित्रिने गरेको छ । शुक्रबार ४१ औं खाद्य दिवस मनाउने क्रममा सरोकारवालाहरूले यो तथ्यांक सार्वजनिक गरेका हुन् । कृषि ज्ञान केन्द्र गुल्मीका वरिष्ठ कृषि विकास अधिकृत नवराज भण्डारीले वार्षिक ५ करोड रुपैयाँ बराबरको चामल जिल्लामा भित्रिने गरेको बताए ।उनले भने, ‘कार्यालयले यकिन तथ्याङ्क त तयार गरेको छैन तर यहाँको होटल व्यवसायीसँग, चामल व्यवसायीसँगको छलफलमा वार्षिक ५ करोड बराबरको मसिना चामल गुल्मीमा आयात हुने गरेको पाइएको छ ।’ जिल्लामा मोटा चामल बढी उत्पादन हुने भएकाले मसिनो चामल बाहिरबाट ल्याउने गरिएको उनको भनाइ छ । उनका अनुसार गुल्मीमा आर्थिक वर्ष २०७७÷०७८ मा  ३० हजार मेट्रिकटन धान फलेको थियो ।गुल्मीमा गत वर्ष २४ हजार ४४५ हेक्टरमा ५८ हजार २६९ मेट्रिक टन मकै उत्पादन भएको पनि उनले जानकारी दिए । जिल्लामा मकै पहिलो बाली भएको उनले बताए । दोश्रो बालीका रुपमा कोदो रहे पनि पछिल्लो समय कोदो खेती गर्ने कृषकको संख्या घट्दो रहेको उनको भनाइ छ ।उनका अनुसार गत वर्ष जिल्लामा २९ सय ३६ हेक्टरमा ३३ सय ६१ मेट्रिक टन कोदो उत्पादन भएको थियो । हरेक वर्षको अक्टोबर १६ का दिन मनाइने विश्व खाद्य दिवसको अवसरमा कार्यालय प्रमुख भण्डारीले कार्यपत्रसमेत प्रस्तुत गरेका थिए ।विश्व खाद्य दिवसको उद्घाटन गर्दै प्रमुख जिल्ला अधिकारी पुण्य विक्रम पौडेलले संसारका सबै मानिसहरुको प्राणदाता भनेका कृषक भएकाले  कृषि उत्पादनलाई सबैले बढी जोड दिएर अगाडि बढ्नुपर्ने बताए । कार्यक्रममा जिल्ला समन्वय अधिकारी विजयकुमार कार्की, प्रमुख कोष नियन्त्रक विष्णुप्रसाद ज्ञवाली, जिल्ला वन कार्यालय प्रमुख प्रह्लाद सापकोटा, वरिष्ठ साना उद्योग विकास अधिकृत लक्ष्मण घिमिरे लगायत सहभागी थिए ।