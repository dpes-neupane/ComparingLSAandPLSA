
२८ भदौ, वीरगञ्ज । प्रहरीले वीरगञ्जबाट औषधि बोकेको ट्रक र र चालकलाई नियन्त्रणमा लिएको छ ।
वीरगञ्ज महानगरपालिका– १६ नगवाबाट ना ३ ख १३३५ नम्बरको ट्रक र चालक वीरगञ्ज महानगरपालिका–२ बस्ने ३० वर्षीय सरोज मियाँलाई नियन्त्रणमा लिएको प्रहरीले जनाएको छ ।
ट्रकभित्र १३ लाख ४८ हजार ७ सय ७६ रुपैयाँ बराबरको ७ सय ८६ कार्टुन पोलिबियन २ सय ५० एमएल सिरप औषधि फेला परेको थियो ।
आयातका लागि आवश्यक पर्ने कागजात नदेखिएकोले ट्रकलाई नियन्त्रणमा लिएको जिल्ला प्रहरी कार्यालय पर्साका प्रवक्ता प्रहरी नायब उपरीक्षक ओमप्रकाश खनालले जानकारी दिए ।
शनिबार राति नियन्त्रणमा लिएको औषधिसहितको ट्रक र चालकलाई आइतबार औषधि व्यवस्था विभाग शाखा कार्यालय पर्सा वीरगञ्जमा बुझाएको थियो ।
औषधि व्यवस्था विभागको वीरगञ्ज स्थित कार्यालयका निमित्त प्रमुख भाग्यनारायण सिंहका अनुसार प्रहरीले बरामद गरेको औषधि आयातकर्ता फर्म भाजुरत्न फर्माकै गोदाममा शिलबन्दी गरेर राखिएको छ ।
उनका अनुसार फर्मले आयानतका लागि एक्जिम कोड लिने लगायत भन्सारका प्रक्रिया पूरा गरेको छ । तर औषधि व्यवस्था विभागबाट औषधि आयातका लागि लिएको इजाजतपत्र भने नवीकरण नगरेको पाइएको छ ।
‘विभागबाट औषधि आयातका लागि लिएको सिफारिसपत्र नवीकरण गरेर ल्याएमा औषधि फिर्ता दिन्छौं’ उनले भने, ‘होइन भने कारबाही प्रक्रिया अघि बढाउँछौं ।’
