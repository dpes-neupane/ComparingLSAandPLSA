रौतहट — चन्द्रपुर नगरपालिकाले वातावरणमैत्री स्थानीय शासन कार्यक्रमअर्न्तगत विभिन्न स्थानमा निर्माण गरेका पार्क र बालउद्यान प्रयोगविहीन बनेका छन् । निर्माणको काम सकिएपछि संरक्षण र प्रयोगमा ल्याउन नगरपालिकाले पहल नगर्दा पार्क र बालउद्यान बेकामे बनेका हुन् ।नगरपालिकाले आर्थिक वर्ष ०७१/७२ र ०७२/७३ मा झण्डै २ करोड रुपैयाँ खर्चेर पार्क र बालउद्यान निर्माण गरेको थियो । तर अहिले केहीको संरचना नै भत्किन थालेको छ भने केहीको व्यवस्थापन नै लथालिंग छ । निमार्णका क्रममा कमसल सामग्री प्रयोग गरेकाले संरचना भत्किन थालेको स्थानीय प्रवीण सुनारले आरोप लगाए ।‘नगरपालिकाका कर्मचारीले कमिसनको भरमा बिल पास गरे । अनुगमन र गुणस्तर हेरेनन्,’ उनले भने, ‘यति धेरै रकम खर्चेर बनाइएका पार्क र उद्यान कामै नलाग्ने हुन थालेका छन् । भएकाहरू समेत प्रयोगमा ल्याउन सकेका छैनन् ।’ नगरपालिकाको मुख्य चोकको सौन्दर्यीकरणका लागि निर्माण गरिएका पार्क नै प्रयोगविहीन भएका हुन् । यस्तै, चन्द्रपुर–१० पडहरिया र बाल्चनपुरमा २५ लाख रुपैयाँभन्दा बढी खर्चेर बनाएको पार्कका संरचना पनि भत्किन थालेका छन् । मर्मत गरिएको पोखरीको डिल क्षतविक्षत छ । चन्द्रपुर–६ मोथीयाहीस्थित पार्कको अवस्था पनि उस्तै छ । अधिकांश फलामे संरचना भाँच्चिएर कामै नलाग्ने भएका छन् । पार्क, बालउद्यानमा स्थानीय बालबालिका खेल्न र घुम्न रुचाउँछन् । अभिभावकले बिदाको दिन यस्ता पार्कमा बालबालिकालाई रमाइलो गर्न लैजान्छन् । तर व्यवस्थापन नहुँदा प्रयोगमै समस्या हुने गरेको छ । चन्द्रपुरको ब्रह्मस्थान, कुसुमगाछी, कोटीहोम, रैयाटोल, मरधरलगायत दर्जनभन्दा बढी स्थानमा बनाइएका पार्क संरक्षण र प्रयोगमा आउन सकेका छैनन् । नगरका प्रमुख प्रशासकीय अधिकृत सुरेन्द्र प्रधानले पार्क, बालउद्यान निर्माणको गुणस्तर र प्रयोगको अवस्थाबारे अनुगमन गर्ने बताए । ‘विभिन्न समितिमार्फत संरचना निर्माणका काम भएका छन् ।यसको गुणस्तर र अवस्थाबारे चाँडै नै अनुगमन गर्ने तयारीमा छु,’ उनले भने, ‘अहिलेसम्म यथार्थ बजेट कति खर्च भयो भन्ने यकिन गर्छु । यसलाई प्रयोगमा ल्याउने र संरक्षण गर्न कुनै कसर बाँकी राखिँदैन ।’ एउटा पार्क निर्माण, पोखरी मर्मत र बालउद्यानका लागि नगरपालिकाले एक आवमा ५ देखि १४ लाख रुपैयाँसम्म खर्च गरेको छ । तर अवस्था लथालिंग जस्तै छ ।नगरपालिकाले वातावरणमैत्री स्थानीय शासन कार्यक्रमअन्तर्गत यस्ता संरचना बनाउन करोडौं खर्च गर्दै आएको छ । नगरको १० वटै वडामा वातावरणमैत्री स्थानीय शासन कार्यक्रमअर्न्तगत संघीय मामिला तथा स्थानीय विकास मन्त्रालयले वातावरणमैत्री नगर बनाउन रकम दिएको थियो ।कार्यक्रमअन्तर्गत तारबार, वृक्षरोपण, पोखरी, फूल बगैंचा, सफाइ, मर्मत र बालउद्यान निमार्णमा बजेट विनियोजन हुँदै आएको नगरपालिकाले जनायो । तर तारबार, वृक्षरोपण, फूलबारीलगायतको काम पनि योजनाअनुसार हुन सकेको छैन । नगरको पूर्वाधार विकास हेर्ने संयोजक काजीमान माझीले पहिले निर्माण भएका पार्क र पोखरी, उद्यानहरू योजना बनाएर संरक्षण र प्रयोगमा ल्याउन नगरपालिकाले छलफल चलाएको बताए । ‘पछिल्लो समय विभिन्न उपभोक्ता समितिमार्फत काम भएका छन्,’ उनले भने, ‘समितिले नै पार्क, बालउद्यानलगायतका संरचनाको संरक्षण र प्रयोगमा ल्याउने काम गर्नुपर्छ ।’