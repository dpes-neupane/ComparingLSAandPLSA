सुनसरी — विभिन्न कार्यदलको प्रतिवेदन, आन्तरिक लेखा र महालेखा परीक्षकले बीपी कोइराला स्वास्थ्य विज्ञान प्रतिष्ठानमा आर्थिक अनियमितता र भ्रष्टाचार भएको तथ्य सार्वजनिक गर्दै भ्रष्टाचार र आर्थिक अनियमितता हुनुमा पदाधिकारी नै मुख्य जिम्मेवार रहेको ठहर्‍याइ सकेको छ । पदाधिकारी अक्षम भएको भन्दै राजीनामा मागमा आन्दोलन चर्किएको पनि चार महिना कटिसकेको छ ।यसबीचमा आधा दर्जन कार्यदल, छानबिन समिति, अख्तियार दुरुपयोग अनुसन्धान आयोगका टोलीले उपकुलपति डा. ज्ञानेन्द्र गिरी, शिक्षाध्यक्ष प्राडा. गुरु खनाल र प्राडा. गौरिशंकर साहसँग सोधपुछ गरिसकेका छन् । गत मंगलबार स्वास्थ्य मन्त्रीको टोलीले तीन जनालाई एक्लाएक्लै सोधपुछ गरेको थियो । त्यस क्रममा उनीहरूलाई हटाउनेबारे कुराकानी भएको स्रोतले जनाएको छ । यतिविधि प्रक्रिया अघि बढिसक्दा पनि समस्याको निकास भने निस्किएको छैन । आरोपित पदाधिकारीले राजीनामा दिनुपर्ने माग उठे पनि उनीहरूले बेवास्ता गर्दै आएका छन् । स्वास्थ्यमन्त्री विरोध खतिवडा, स्वास्थ्य सचिव डा. रोशन पोखरेल, धरान उपमहानगरपालिकाका प्रमुख तिलक राईको टोलीले ७२ घण्टाभित्र स्पष्टीकरण दिन निर्देशन दिएपछि तीनै जना पदाधिकारी बाहिरिएका थिए । रजिस्ट्रार प्राडा. मोहनचन्द्र रेग्मीले भने दुई महिनाअघि नै राजीनामा दिएका हुन् ।प्रतिष्ठान शुद्धीकरण अभियान संयुक्त संघर्ष समिति र धरान नागरिक दबाब सञ्जालले आन्दोलन चर्काएपछि सरकारले पदाधिकारीलाई राजीनामा दिई मार्ग प्रशस्त गर्न भनेपनि राजीनामा नदिएर अवस्थालाई झन जटिल बनाउन थालेका छन् । मेडिकल उपकरण खरिद र भवन निर्माणमा आर्थिक अनियमतिता भएको प्रतिवेदनले औंल्याइसकेका छन् भने उपकुलपति गिरीकोप्राध्यापक पदसमेत ‘फेक’ भएको पुष्टि भइसकेको छ । प्राध्यापक पद नै नक्कली लिएर बसेको सार्वजनिक भएपछि नैतिकताको आधारमा पनि राजिनामा दिएर आफ्नो योग्यता र दक्षता अनुसार बिरामी मात्र हेरेर सम्मानको हकदार बन्न सक्ने अवस्था भए पनि अव त्यो पनि गुमाएको प्रतिष्ठानका एक चिकित्सकले बताए ।