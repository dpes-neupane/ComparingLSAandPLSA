मकवानपुर — वाग्मती प्रदेशसभाको चौथो ठूलो दल विवेकशील साझा पार्टीले मुख्यमन्त्री राजेन्द्रकुमार पाण्डेलाई विश्वासको मत नदिने भएको छ ।पार्टीको आइतबार बसेको संसदीय दलको वैठकले मुख्यमन्त्री पाण्डेद्वारा प्रदेशसभामा प्रस्तुत गरिएको विश्वासको मतको प्रस्तावको विपक्षमा मतदान गर्ने निर्णय गरेको संसदीय दलका नेता रमेश पौड्यालले जानकारी दिए । मुख्यमन्त्री पाण्डेले सोमबार दिउँसो ३ बजे बस्ने प्रदेशसभाको वैठकमा विश्वासको मत लिँदैछन् । ‘प्रदेश सरकारले साबिक मन्त्रालयहरू फुटाइ जम्बो मन्त्रिमण्डल गठन गर्ने तयारी गरिरहेको सन्दर्भमा हाम्रो पार्टीको बैठकले मन्त्रालय फुटाउने कार्यको औचित्य पुष्टि हुन नसक्ने ठहर गरेको छ । भागबन्डाका निमित्त मन्त्रालय फुटाउँदा प्रदेशको प्रशासनिक संरचना नै अस्तव्यस्त हुने र प्रदेश कोषमा अनावश्यक रूपमा व्ययभार थपिन जाने हुँदा हामीले विपक्षमा मतदान गर्ने र सरकारलाई समेत खबरदारी गर्ने निर्णय गरेका छौं,' पौड्यालले भने ।उनले प्रदेशसभामा सुरुवाती दिनदेखि खेल्दै आएको रचनात्मक प्रतिपक्षको भूमिकालाई आगामी दिनमा अझै प्रभावकारी रूपमा निरन्तरता दिने निर्णय गरेको बताए ।वाग्मती प्रदेशसभामा विवेकशीलका ३ सांसद छन् ।