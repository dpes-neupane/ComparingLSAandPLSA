बैतडी — कल्पना क्षेत्री राना दशरथचन्द नगरपालिका–४ की वडा सदस्य हुन् । जनप्रतिनिधि निर्वाचित भएपछि कार्यकालको अन्तिमतिर आउँदासम्म पनि उनले उनले वडावासीका लागि केही गर्न नसकिएको बताइन् । नामको मात्र पद भएको र अधिकार केही नभएकाले कामै गर्न नसकिएको गुनासो उनको छ । ‘हरेक बैठकमा वडाध्यक्षले आफूअनुकूलको बजेट र कार्यक्रम छुट्टयाएर निर्णय गर्छन् । अनि सिग्नेचर गर्नका लागि भन्छन् । ४ वर्ष यसरी नै बिते,’ उनले भनिन्, ‘वडा सदस्यको पद हस्ताक्षर गर्नका लागि मात्र भएको हो कि भन्ने लागेको छ ।’वडामा सदस्यहरूले भनेका योजना र कामहरू केही नहुने उनले गुनासो गरिन् । ‘मन परेका मान्छेलाई वडाध्यक्षले योजना र काम दिन्छन् । हामीसॅग माग राख्ने वडावासीलाई रित्तो हात फर्काउनुपर्छ,’ उनले भनिन् ।स्थानीयहरू सानोसानो समस्या ल्याएर दैलोमै पुग्ने गरेपछि आफूसँग अधिकार केही नभएकाले पूरा गर्न सकिने अवस्था नरहेको उनको भनाइ छ । यो वर्ष स्थानीय तहको कार्यकालको अन्तिम वर्ष भएको र आफूले पनि आफ्नो कुराहरू राख्नुपर्छ भन्ने ठानेर निर्णय गरेपछि मात्र हस्ताक्षर गर्ने हालका वडास्तरीय बैठकमा अडान लिने गरेको उनले बताइन् ।दशरथचन्द—४ कै वडा सदस्य पार्वती भूलको गुनासो पनि कल्पनाको जस्तै छ । पद दिए पनि अधिकार नपाएको गुनासो उनले गरिन् । उनले भनिन्, ‘जनताहरू तपाईलाई भोट दिएर जिताएका हौं भन्दै उनीहरूले माग गरेका केही काम अवश्य गरि देला भन्ने आशा राख्छन् । हाम्रो हातमा केही पनि हुॅदैन । जताततैबाट समस्यामा परेका छौं ।’ पद सकिने बेलासम्म आफूले राखेका मागहरू पूरा नभएको उनले बताइन् । संविधानले पद दिए पनि अधिकार नदिएकोले वडा सदस्यहरू चपेटामा परेको उनको भनाइ थियो । जनताका लागि काम गर्छौ भनेर चुनावमा होमीएपनि अधिकार नपाएकोले काम गर्न नसकिएको उनको भनाइ थियो । आफूहरू जनप्रतिनिधि भएर पनि आवश्यक हक अधिकार नपाएको दोगडाकेदार गाउॅपालिका—३ की वडा सदस्य शान्तिदेवी भूलले बताइन् । आफूले भनेको कुरा वडादेखि लिएर पालिकासम्म कही पनि सुनवाइ नहुने गरेको उनको भनाइ थियो । आफूहरूलाई मिल्न पर्ने अधिकार नमिलेको उनले बताइन् । वडा अध्यक्षले भनेका सवै कुरा लागू भए पनि सदस्यले भनेको कमै हुने गरेको उनले बताइन् । गाउॅका स्थानीयवासीबाट विभिन्न समस्या समाधान गर्न योजना टिपेर गए पनि पास हुन मुस्किलै पर्ने भएकोल हस्ताक्षर गरेर मात्र फर्किन पर्ने अवस्था रहेको उनले सुनाइन् । वडा सदस्यले भनेजस्तो केही हुने अवस्था वडामा नरहेको उनले बताइन् । योजनाहरू वडा र पालिकामा आफूहरूले भनेको भन्दा पनि आफै छनोट गर्ने परम्परा रहेको बताइन् । टोलको समस्या र जनताका गुनासाहरू आफूकहाँ नै रहने गरेका भन्दै उनले भनिन्, ‘सुरुका दिनमा त हामीलाई पनि केही थाहा थिएन ।बैठकमा गएर जसले जे भन्यो त्यहीमा सही थाप्थ्यौं । भनेकै ठाउॅमा हस्ताक्षर गरेर आउथ्यौं ।’ अहिले अनुभव बढ्दै जाॅदा आफूले पनि बोल्न थालेको उनले बताइन् । बोल्न थालेपछि केही कामहरू हुने गरेका पनि उनको भनाइ थियो । घरदैलोको सरकार वडा र वडा सदस्यहरू भए पनि र्आिर्थक र योजना छनोटको अधिकार नभएकोले जनताका लागि काम गर्न नसकिएको दोगडाकेदार गाउँपालिका–३ का वडा सदस्य चन्द्रदेव जोशीले बताए । 