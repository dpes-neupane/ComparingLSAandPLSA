मोरङ — उच्च अदालत विराटनगर अगाडि एकजना इँटा उद्योगीमाथि खुकुरी प्रहार भएको छ । भक्तपुरको सूर्यविनायक नगरपालिका-८ का ३२ वर्षीय कलामसिंह लामामाथि आइतबार अपरान्ह खुकुरी प्रहार भएको हो । खुकुरी प्रहारबाट घाइते लामाको थप उपचारका लागि काठमाडौं पठाइएको प्रहरीले जनाएको छ ।खुकुरी प्रहार गर्ने विराटनगर ६ रामपुरका २५ वर्षीय विमल कार्कीलाई नियन्त्रणमा लिएर घटनाको अनुसन्धान भइरहेको जिल्ला प्रहरी मोरङका प्रमुख प्रहरी उपरीक्षक जनार्दन जीसीले बताए । दक्षिणबाट उच्च अदालततर्फ आइरहेका मोटरसाइकलमा सवार कार्कीले कानुन व्यवसायीको ल फर्मबाट अदालतको गेट अगाडि सडकमा निस्केका लामामाथि खुकुरी प्रहार गरेर घाइते बनाएको प्रहरीले जनाएको छ ।कार्कीले सुरुमा लामाको हात, त्यसपछि पेटलगायतका शरीरका विभिन्न भागमा खुकुरी प्रहार गरेको मोरङ प्रहरीले जनाएको छो ।खुकुरी प्रहारपछि कोसी अस्पतालतर्फ भागेका कार्कीलाई प्रहरीले नियन्त्रणमा लिएको थियो । लामाको कटहरी गाउँपालिका ६ मा समेत इँटा उद्योग रहेको र त्यसमै भएको विवाद अदालतमा विचाराधीन छ । मुद्दाकै सिलसिलामा आएका लामामाथि खुकुरी प्रहार भएकाले अनुसन्धान भइरहेको प्रहरी उपरीक्षक जीसीले बताए । 