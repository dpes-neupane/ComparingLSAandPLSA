सल्यान — जनप्रतिनिधिबीच बजेट विनियोजनलगायत विषयमा विवाद हुँदा बन्गाडकुपिण्डे नगरपालिकाको नगरसभा ३ महिनापछि भएको छ । जनप्रतिनिधिको विवाद समाधान भएपछि शुक्रबार भएको नगरसभाले ७४ करोडको २९ लाख रुपैयाँको बजेट ल्याएको हो ।नगरसभामा एकैपटक नीति तथा कार्यक्रम र बजेट प्रस्तुत गरिएको छ । चालुतर्फ ६० र पुँजीगततर्फ ४० प्रतिशत बजेट विनियोजन गरेको नगरप्रमुख गोविन्दकुमार पुनले बताए । संविधानअनुसार असार १० गतेभित्र नीती तथा कार्यक्रम र बजेट ल्याउनुपर्ने भए पनि विवादका कारण लामो समयपछि बजेट ल्याइएको उनको भनाइ छ । ‘समयमै नगरसभा नहुँदा प्रशासनिक र विकास निर्माणका कामहरू अवरुद्ध थिए,’ उनले भने, ‘अब सबै काम सुचारु भएका छन् ।’ उनका अनुसार शिक्षा, स्वास्थ्य, खानेपानी र विद्युत्लाई प्राथमिकता दिइ बजेट ल्याइएको छ । उनले शिक्षक र कर्मचारीलाई तलब खुवाउन आवश्यक प्रक्रिया सुरु गरिएको जानकारी दिए । पछिल्लो समय लगातार ३ दिनसम्म बैठक बसी विवाद समाधान गरिएको उपप्रमुख मञ्जु यरीले बताइन् । ‘अब करारमा भर्ना गरिएका कर्मचारीलाई तलब खुवाउन सजिलो भएको छ,’ उनले भनिन्, ‘दसैंपछि विकास निर्माणका कामले पनि तीव्रता पाउनेछन् ।’ उनका अनुसार यसअघि ३ पल्ट बसेको कार्यपालिका बैठकले विवाद समाधान गर्न नसक्दा नगरसभा लम्बिएको थियो ।भवन निर्माण गर्न मतदानरुकुम पश्चिम– डोल्पास्थित ठूलीभेरी नगरपालिकाको प्रशासनिक भवन निर्माणका लागि मतदान भएको छ । भवन कुन ठाउँमा बनाउने भन्ने निर्णय गर्न जनप्रतिनिधिहरूले मतदान गरेका हुन् । संघीय सरकारले स्थानीय तहलाई प्रशासकीय भवन निर्माणका लागि अनुदान दिन जग्गा खरिद गरेको हुनुपर्ने अनिवार्य गरेको छ । तर कुन ठाउँमा जग्गा छनोट गर्ने भन्ने विषयमा कुरा नमिलेपछि नगरसभामा मतदान गराइएको हो । जसमध्ये जुफालमा जग्गा छनोट गर्ने पक्षमा ४३ जनाले मतदान गरे भने दुनैका लागि ६ जनाले मत दिए । २ जना नगरसभा सदस्य अनुपस्थित रहे । नगरपालिकाको प्रशासनिक भवन निर्माणका लागि ७ नम्बर वडाको जुफालका कोप्री ठकुल्लाले निःशुल्क जग्गादान गरेका छन् । निमित्त प्रमुख प्रशासकीय अधिकृत डिलप्रसाद रोकायले प्रशासनिक भवन निर्माणको जग्गा छनोटमा सर्वसहमति हुन नसकेपछि मतदानमार्फत टुंग्याइएको बताए । ‘जग्गाको टुंगो लागेको छ, अब भवन निर्माण प्रक्रिया अघि बढ्छ,’ उनले भने, ‘यही विषयमा लामो विवाद हुँदा विनियोजन भएको बजेट पनि फिर्ता पठाउनुपर्ने बाध्यता थियो ।’ उनले व्यक्तिले दान गरेको जग्गा नगरपालिकाको नाममा ल्याउन पनि प्रक्रिया अघि बढाइएको बताए । नगरपालिकाको केन्द्रका विषयमा सुरुदेखि नै विवाद छ । नगरपालिकाको केन्द्र जुफाल भनेर राजपत्रमा छापिएछि दुनैतर्फका जनप्रतिनिधिले यसको विरोध गरिरहेका छन् । उनीहरूले जालसाजी तरिकाले नगरपालिकाको केन्द्र सारिएको भन्दै सर्वोच्च अदालतमा रिटसमेत दायर गरेका छन् । केन्द्रका विषयमा सर्वोच्चमा मुद्दा विचाराधीन रहेकाले भवन निर्माण प्रयोजनका लागि जग्गा छनोटका विषयमा मतदान गराइएको नगर कार्यपालिकाले जनाएको छ । अहिले नगरपालिकाका सबै काम जुफालबाटै सञ्चालन भइरहेको छ ।