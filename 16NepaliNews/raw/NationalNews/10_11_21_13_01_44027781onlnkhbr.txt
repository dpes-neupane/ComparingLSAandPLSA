
३ कात्तिक, धनगढी । सुदूरपश्चिम प्रदेशमा आइतबार साँझदेखिको अविरल वर्षाका कारण आएको बाढी र पहिरोमा परेर १५ जनाको मृत्यु भएको छ ।
सुदूरपश्चिम प्रदेश प्रहरी कार्यालय धनगढीकाअनुसार डोटीमा ९ जना, बैतडीमा चार जना र डडेलधुरामा दुई जनाको बाढीपहिरोमा परेर मृत्यु भएको छ ।
प्रदेश प्रहरी कार्यालयका प्रवक्ता प्रहरी वरिष्ठ उपरीक्षक बिक्रम चन्दले डोटीको जोरायल गाउँपालिका–४ का अन्दाजी ४२ वर्षीय शेरबहादुर बिक, उनका छोरा १८ वर्षीय मोहन बिक, १३ वर्षीया छोरी पवित्रा बिक र मामाघरमा आएका सोही ठाउँका १६ वर्षीय रविन बिकको पहिरोमा परेर मृत्यु भएको जानकारी दिए ।
डोटीकै जोरायल गाउँपालिका–३ का अन्दाजी ६३ वर्षीय जोगी सार्की, शिखर नगरपालिका–११ की अन्दाजी ३६ वर्षीया मन्दरा बलायर, सायल गाउँपालिका–६ मेल्लेखमा पहिरो गई १४ वर्षीय सागर कुन्जेडा र १० वर्षका आशिष कुन्जेडाको पनि पहिरोमा च्यापिएर मृत्यु भएको प्रहरी वरिष्ठ उपरीक्षक चन्दले बताए ।
बैतडीमा एकै परिवारका तीनसहित चार जनाको मृत्यु भएको छ । जिल्लाको शिवनाथ गाउँपालिका–६ मा घर माथिबाट खसेको पहिरोमा परेर स्थानीय भालु पार्कीका छोरा बुहारीद्धय १८ वर्षीया पवित्रा पार्की र २४ वर्षीया भानु पार्की तथा तीन वर्षीया छोरा सोम पार्कीको मृत्यु भएको हो।
सुर्नया गाउँपालिका–५ को बिष्टपालीमा स्थानीय खड्कसिंह बिष्टको भान्छा कोठा पहिरोले पुरिएर उनकी दिदीसासु पर्ने ७१ वर्षीया परुदेवी महराको घटनास्थलमै मृत्यु भएको प्रहरीले जनाएको छ ।
डडेल्धुरामा पहिरोमा परेर दुई जनाको मृत्यु भएको छ। जिल्लाको गन्यापधुरा गाउँपालिका–१ भात्काँडाका विष्णु अवस्थी र ६५ वर्षीया नरपति शाहीको मृत्यु भएको हो ।





यो पनि पढ्नुहोस 
बाढी र पहिरोको वितण्डा : ३० जनाको मृत्यु, ३२ बेपत्ता




कैलाली र बझाङमा २८ जना बेपत्ता
बाढी तथा पहिरोमा परेर कैलाली, डोटी र बझाङमा २८ जनाको मृत्यु भएको छ । बझाङको थलारा गाउँपालिका–४ को डिख्लामा मंगलबार बिहान परेको पहिरोले घर बगाउँदा चार परिवारका २३ जना बेपत्ता छन् भने कैलालीमा नदीमा बगेर चार र डोटीमा एक जना बेपत्ता भएको सुदूरपश्चिम प्रदेश प्रहरी कार्यालयले जनाएको छ ।
बेपत्ता हुनेमा बझाङको थलारा गाउँपालिका–४ का गगने सार्कीकी श्रीमती हर्कु सार्की, माहिलो छोरा धरविरे सार्की, उनकी श्रीमती सीता, छोरा प्रवाश, चिरन्जीवी र छोरी भूमिका, जेठो छोरा काले पार्कीकी श्रीमती इशरादेवी, छोरी सन्दिप, सरोज, छोरीहरु सविना र सर्मिला पनि पहिरोमा बेपत्ता भएका छन् ।

काले भने सकुसल छन् । गगनेकै साइलो छोरा सुरेशकी श्रीमती पम्मा सार्की, छोरा सुवास, विकास र प्रकाश तथा काइलो छोरा मदन सार्कीसहित उनीकी श्रीमती कलु सार्की र एलिसा सार्की पनि बेपत्ता भएका छन् । गगने रोजगारीको सिलसिलामा भारतमा छन् ।
पहिरोमा स्थानीय नरबहादुर पार्कीकी ७० वर्षीया आमा उजली पार्की, उनकी श्रीमती ५० वर्षीया हाँसु पार्की, १० वर्षीया छोरी हिमा पार्की, ६ वर्षीय छोरा आयुष पार्की र १४ वर्षीया छोरी सीमा पार्की पनि बेपत्ता भएका छन् ।
बेपत्ताहरुको खोजी कार्य भइरहेको प्रहरीले जनाएको छ । बाढीले बगाउँदा कैलालीका गणेश आउजी, खडकबहादुर घर्तीमगर, विक्रम घर्तीमगर, खडक रानामगर र डोटीका बिरे रोकाया बेपत्ता भएका छन् ।
उनीहरुको खोजी जारी राखिएको छ । तर हालसम्म बेपत्ता सबैको अवस्था अज्ञात रहेको छ । बाढीका कारण कैलाली र कञ्चनपुरमा झण्डै ६ सय घर डुबानमा परेको प्रहरीले जनाएको छ ।





यो पनि पढ्नुहोस 
एकैदिन १५ जनाको मृत्यु, चार परिवार सम्पर्कविहीन




