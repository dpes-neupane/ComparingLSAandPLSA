हुम्ला — दुई साताअघि भएको बेमौसमी वर्षाले हुम्लामा करोडौंको क्षति भएको छ । वर्षाका कारण १ सय ८६ परिवार विस्थापित भएका छन् ।जिल्ला प्रहरी कार्यालयका अनुसार असोज ३१ गतेयता भएको अविरल वर्षाका कारण सडक, घर, खेतबारी, अन्नबाली, पुलपुलेसा, बाटोघाटो, मठमन्दिरलगायतमा ठूलो क्षति भएको हो । तर स्थानीय तह र प्रहरीले संकलन गरेको तथ्यांक नै मिलेको छैन । स्थानीय तहहरूले संकलन गरेको विवरणअनुसार ३६ करोड ६६ लाख रुपैयाँको क्षति भएको प्रारम्भिक अनुमान गरिएको हो ।तर ७ वटा गाउँपालिकामा ७ करोड ७० लाख रुपैयाँको क्षति भएको जिल्ला प्रहरी कार्यालयले जनाएको छ । खार्पुनाथ गाउँपालिकाले ५ वटै वडामा गरेको बाढीपहिरोको क्षतिबारेको तथ्यांक संकलन गर्दा करिब ३० करोड रुपैयाँको क्षति भएको तथ्यांक सार्वजनिक गरेको छ । ‘बाढीपहिरोले सबैतिर ठूलो क्षति पुर्‍याएको छ,’ गाउँपालिका अध्यक्ष कर्णबहादुर रावलले भने, ‘बेमौसमी वर्षाले गाउँपालिकाका विभिन्न संरचना क्षतविच्छेद बनायो ।’जिल्लाका अन्य ६ गाउँपालिकाले पनि सबै वडाको स्थलगत अनुगमन गरी क्षतिको विवरण संकलन गरिरहेका छन् । प्रहरीबाट आएको विवरण प्रारम्भिक मात्र भएको अध्यक्ष रावलले बताए । उनका अनुसार पहिरो जाँदा खार्पुनाथ–५ मा एकै घरका ६ जनाले ज्यान गुमाएका थिए । उनले घर, खेतबारीमा लगाएको अन्नबाली, पुलपुलेसा, पाटीपौवा, पशुबस्तु, मन्दिर, बाटोघाटो, खानेपानी र सिँचाइ कुलोमा ठूलो क्षति पुर्‍याएको जानकारी दिए । गाउँपालिकाका अनुसार खार्पुनाथमा २३ घर भत्किएका छन् भने २ सय ९९ परिवार उच्च जोखिममा छन् । त्यस्तै ४१ परिवार जोखिममा रहेको र १ सय ८६ परिवारलाई सुरक्षित स्थानमा सार्नुपर्ने देखिएको गाउँपालिकाको तथ्यांक छ । पालिकाभरि ठाउँठाउँमा सडक भत्किँदा र पुल बगाउँदा आवतजावतमा समस्या भएको छ भने खेतबारी बगाउँदा करिब ३ हजार ३ सय १६ क्विन्टल अन्नबाली नष्ट भएको छ ।जिल्लाभरि भएको क्षतिबारे तथ्यांक संकलन भइरहेको प्रमुख जिल्ला अधिकारी गणेश आचार्यले बताए । उनका अनुसार वर्षाले जिल्लाभरि १ सय ९९ घर भत्केका छन् । उनले ४ सय ७ परिवार उच्च जोखिममा र ४५ परिवार जोखिममा रहेको जानकारी दिए । १ सय ८६ परिवारलाई सुरक्षित स्थानमा राखिएको जिल्ला प्रशासन कार्यालयले जनाएको छ । अन्नबालीसहितको खेतबारी बगाउँदा करिब ३ हजार ४ सय ७ क्विन्टल खाद्यान्न नष्ट भएको कार्यालयको तथ्यांक छ ।