चितवन — ‘जितिया’ चितवनमा आदिवासी थारु समुदायका महिलाहरुले मनाउने गर्दछन् । व्रत बसेका महिलाहरु एकै ठाउँ भेला भएर ‘जित वाहन’को कथा सुन्छन् । असोज कृष्ण पक्षको अष्टमीमा महिलाहरुले सुन्ने कथा पुस्तकका रुपमा पहिलो पटक वि. सं २०१६ सालमा थारु भाषामै ‘जितिया पावनी क कथा’ भनेर निस्कियो । सोही पुस्तकलाई नेपाली भाषामा गरेको अनुवादको यो वर्ष जितियाको अवसर पारेर बुधबार विमोचन भयो ।त्यो बेला चितवन दिव्यनगर बस्ने पं कलानाथ अधिकारीले २०१६ सालको ऋषि पञ्चमीका दिन पुस्तक सार्वजनिक गरेका थिए । सोही पुस्तक अहिले थारु भाषाका बारेमा जानकार भरतपुरका बाबुराम पाण्डेले नेपाली भाषामा अनुवाद गरेका हुन् । पुस्तकको प्रकाशन नवलपुरको त्रिवेणी साहित्य प्रतिष्ठानले गरेको हो । ‘जितिया पावनी’लाई चितवनको पहिलो पुस्तकका रुपमा मान्यता दिइएको छ ।‘पण्डित कलानाथले चितवनका खास खास थारु गाउँ डुलेर त्यहाँका जमिन्दार र अन्य सर्वसाधरणले भनेको जितवानको कथालाई किताबमा उतार्नु भयो । थारु भाषामै आएको यो पुस्तक चितवनको पहिलो किताब हो’, बुधबार गैंडाकोटमा भएको विमोचन कार्यक्रममा पुस्तकबारे समीक्षा सुनाउँदै चितवनका साहित्यकार केदारनाथ खानालले भने ।नेपाली भाषामा पनि उल्था भएपछि यो पर्वको महिमाले व्यापकता पाउने उनले बताए । ‘जितिया चितवनका आदिवासी थारु समुदायको ठूलो पर्व हो । यसको विधि के हो, महत्व के हो ? नेपाली भाषामा नै जित बाहनको कथा निस्केपछि थारुसँगै बाहिरी समुदायका व्यक्तिहरुले पनि यो बारे सजिलै बुझ्न पाउने भए । यसले जितिया पर्वको महत्वलाई व्यापक बनाउने छ’, साहित्यकार खनालले भने । एक समुदायले अर्को समुदायका पर्व र संस्कृतिको जानकारी राख्न र सम्मान गर्नुपर्ने बाबुराम पाण्डेले बताए ।अनुवादक पाण्डेले भने, ‘चितवनको मैदानी क्षेत्रका भूमिपुत्र थारुहरु हुन् । उनीहरुको पर्व, परम्परा, भाषा, संस्कार, संस्कृति अन्य समुदायले बुझ्न आवश्यक छ । जितिया पावनीलाई नेपालीमा उल्था गरेपछि यो काममा थोरै भए पनि मद्दत पुग्ने मेरो आशा छ ।’ व्रत बस्ने, सामूहिक रुपमा कथा सुन्ने परिपाटीका साथै चितवनका थारु महिलाहरु जितियाका दिन गोलो घेरामा घुम्दै गीत गाउँदै थपडी बजाउँछन् । जस्लाई ‘झाम्टा’ नाँच भनिन्छ ।चुँडामणि बन्धु रेग्मीको प्रमुख आतिथ्यमा विमोचन कार्यक्रम भएको थियो । कार्यक्रममा अन्य तीनवटा पुस्तक विश्वनाथ न्यौपानेको कविता संग्रह ‘खड्किएको जिन्दगी’, उदयनाथ रेग्मीको निबन्धसंग्रह ‘माटोको मूर्च्छना’ र अयोध्याप्रसाद चौधरीको ‘भोजपुरी उखान संग्रह’ पनि विमोचन गरिएको थियो । त्रिवेणी साहित्य प्रतिष्ठानले ४७ सालयता ११६ वटा किताबहरु प्रकाशन गरेको आयोजकले जानकारी दिए ।