कञ्चनपुर — महाकाली नदीमा सोमबार दिउँसैदेखि पानी बढेको थियो । अघिल्लो दिनदेखि वर्षा भइरहेकाले स्थानीयले बाढी अझै बढ्न सक्ने अनुमान गरेका थिए । महाकाली छेउमै घर भएका कञ्चनपुरको दोधारा चाँदनी नगरपालिका–१० कुतियाकभरका खडके बुढाले आफ्नो डुंगा (स्थानीयले किस्ती भन्ने गर्छन) नदी किनारमै अग्लो ठाउँमा चेनले बाँधेका थिए । राति ११ बजेतिर बुढाको मोबाइलमा सन्देश आयो ।सन्देशमा डडेलधुराको परिगाउँस्थित जलमापन केन्द्रमा बाढी खतराको सतह पार गरेको उल्लेख थियो । उनी घरभित्रका सामान अग्लो स्थानमा राख्न थाले । केही बेरमै छिमेकी नैनसिंह सुनारको फोन आयो । बाढी घरभित्र पस्न थालेको भन्दै खबर गरे । बुढा नदी किनारमा रहेको किस्ती लिएर आँगनमा पुग्दा त महाकालीको बाढी घरभित्रै पस्न थालेका थियो । किस्ती आँगनमै राखेर उनी घरभित्र पसे । खाटमाथि खाट राखेर अग्लो बनाएर बाढीबाट जोगिन खोजे । बिहान उज्यालो हुने बेला कम्मरसम्मै पानी पुग्न थालेको थियो । ‘सुरुमा गर्भवती बुहारीलाई किस्तीबाट जोगबुडा नदीपारि सुरक्षित स्थानमा पुर्‍याए,’ बुढाले भने, ‘त्यसपछि गाउँका अरुलाई पनि किस्तीबाटै जोगबुडाकै झोलुंगे पुलसम्म पुर्‍याउन थाले ।’ जोगबुडा र महाकालीको बाढीले कुतियाकभरका सबै घर डुबानमा परिसकेका थिए । नदी र बस्ती छुट्याउन सकिने अवस्था थिएन । दिउसो सेनाको उद्धार टोली पुग्दा बुढाले धेरैलाई झोलुंगे पुलमा पुर्‍याइसकेका थिए । त्यसपछि सेनाको टोलीले झोलुंगे पुलमा रहेका र अन्यलाई पनि सुरक्षित स्थानमा पुर्‍यायो । महाकाली पारीको दोधारा चाँदनी बाढीको उच्च जोखिममा छ । जोगबुडापारि रहेको सानो बस्ती कुतियाकभर सामान्य बाढीमासमेत डुब्ने गरेको छ । जोगबुडा र महाकालीको दोभानमा रहेको कुतियाकभर जहिल्यै डुबानमा पर्छ । ‘हामी त जहिल्यै बाढीको त्रासमा छौं, सामान्य झरी पर्दा पनि घरभित्र पस्न डर लाग्छ,’ बुढाले भने, ‘हामीले त भाग्ने ठाउँ पनि पाउँदैनौं ।’ बुढाको तीन बिघाको बेसार खेती, डेढ बिघाको धान, आधा विघाको परवल र आधा बिघाको अन्य तरकारी खेती सबै बाढीले थुपारेको वालुवाले पुरिएको छ । तीन ठाउँमा जोगबुडा र महाकालीले घेरिएको कुतियाभर भारतसंँग सीमा जोडिएको सानो बस्ती हो । यहाँ ४२ परिवारको बसोबास छ । यहाँका अधिकांस युवा रोजगारीका लागि भारत पसेका छन् । गाँउमा भएकाहरू भने तरकारी उत्पादन गरेर जीविकोपार्जन गर्छन् । ‘हाम्रो बस्ती नै अन्यत्र सारि दिए राम्रो हुन्थ्यो,’ अर्का बाढी पीडित मोहनराम सुनारले भने, ‘बर्खा लाग्यो कि हामी डरैडरमा बाच्नुपर्छ ।’महाकालीमा गत साता आएको बाढीले उनको घर गोठ भत्काउनुका साथै खेतबारीसमेत पूरै बालुवाले पटान गरेको छ । दुई बिघामा लगाएको बेसार, आधा बिघाको धान र आधा विघाको तरकारी खेती सबै नष्ट भएको छ । स्थानीयका पशुचौपाया पनि थुप्रै मरेका छन् । कतिपय गाई, भैंसी र बाख्रा बाढीले बगाएर लगेको स्थानीय बताउँछन् । कुतियाभरमा बेसार र परवल खेती निकै राम्रो हुन्छ । यसबाहेक अन्य तरकारी, धान, गहुँ र तोरीको उत्पादन पनि राम्रो हुन्छ । तर यसपटक तरकारीदेखि धान, तोरी सबै पुरिएको स्थानीय बताउँछन् । यति मात्रै होइन घरभित्रको अन्नसमेत बाढीले बगाएर लगेको छ । घरभित्र बालुवा थुप्रिएको छ । कुतियाकभरमा ३०/४० विघा मात्रै जमिन छ । यहाँ स्थानीयले दशगजा नजिकै घर आँगन बनाएका छन् भने नदी किनारको जमिनमा खेतीपाती गर्दै आएका छन् । तर जोगबुडा र महाकाली दुवै नदीले कटान गरेर यहाँको बस्ती उच्च जोखिममा रहेको छ । ‘कुतियाकभर यसपाला धेरै प्रभावित भयो,’ दोधारा चाँदनी नगरपालिका— १० का वडाध्यक्ष नरबहादुर सुनारले भने, ‘यो बस्ती सार्नुको विकल्प छैन ।’‘कुतियाकभरको बस्ती सार्नुको विकल्प छैन,’ अर्का बाढी पीडित प्रकाश सुनारले भने, ‘हामी जहिल्यै बाढीको त्रासमा बाँच्नुपरेको छ ।’ गत साता बाढी आउँदा उनी पनि घरमै थिए । बस्तीमा बाढी पसेपछि उनी कुतियाकभरवासीलाई सुरक्षित स्थानमा सार्न जुटेका थिए । 