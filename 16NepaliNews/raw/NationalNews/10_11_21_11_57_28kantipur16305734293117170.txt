धनुषा — प्रदेश २ मा एमालेका १० जना सांसदले नेकपा समाजवादी राेजेका छन् । प्रदेश निर्वाचन कार्यालय जनकपुरमा नेकपा समाजवादीका १० जना प्रदेश सांसद सनाखत गराएका हुन् ।एमालेबाट १३ जना समाजवादी राेजे पनि सांसद दिल्ली उप्रेती उपचारका लागि भारतकाे दिल्लीमा छन् । उनले दूतावासबाट सनाखतकाे प्रक्रियामा रहेकाे प्रदेश सांसद बेची लुंगेलीले बताइन् । प्रदेश सांसद सुन्दर विश्वकर्मा र सीता गुरुङ माैसम खराब हुँदा जनकपुर आउन नसकेकाे प्रदेश सांसद शत्रुधन महताेले बताए । निर्वाचन कार्यालयमा उपस्थित भएर गोविन्दबहादुर न्यौपाने, प्रमोद यादव, अशोक यादव, मदन जैन श्रीवास्तव, शत्रुधन महतो, मञ्जु यादव, बेची लुंगेली, रवीन्द्र बैठा, खुसीमा खातुन र नागेन्द्र यादवले सनाखत गरेकाे महताेले बताए ।