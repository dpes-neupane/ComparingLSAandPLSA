धनुषा — प्रदेश २ मा जनता समाजवादी पार्टी (जसपा) नेतृत्वको सरकारमा नेकपा (एकीकृत समाजवादी) लाई सहभागी गराउने प्रक्रिया अगाडि बढ्न नसक्दा सरकार विस्तारमा ढिलाइ भएको छ । मन्त्रालय विभाजनको टुंगो नलाग्दा प्रदेश सरकार विस्तार रोकिएको हो ।मन्त्रालय विभाजन गरी नेकपा एसलाई पनि लालबाबु राउत नेतृत्वको सरकारमा सहभागी गराउने तयारी छ । तर, मन्त्रालयको टुंगो नलाग्दा औपचारिक छलफलसमेत हुन सकेको छैन । मुख्यमन्त्री राउतले नेपाली कांग्रेस, माओवादी केन्द्र र एकीकृत समाजवादीलाई सरकारमा ल्याउन ६ मन्त्रालय टुक््रयाएर १० बनाएका थिए । आकर्षक मन्त्रालय कांग्रेस र माओवादीले लिइसकेकाले बाँकी २ मन्त्रालय लिन एकीकृत समाजवादी इच्छुक देखिएको छैन । जसपाको भागको महत्त्वपूर्ण मन्त्रालयमा उसले दाबी गर्दा सरकार विस्तार प्रक्रिया लम्बिएको हो ।मुख्यमन्त्री राउतले कानुन, न्याय तथा प्रदेशसभा र वाणिज्य, आपूर्ति तथा विज्ञान प्रविधि मन्त्रालयको जिम्मेवारीसमेत सम्हाल्दै आएका छन् । यी दुई मन्त्रालय लिएर एकीकृत समाजवादी सरकारमा सहभागी हुन चाहेको छैन । सरकारमा सहभागी हुने अनौपचारिक छलफल भए पनि पार्टीको गतिविधिमा व्यस्त हुँदा छलफल अगाडि बढ्न नसकेको एकीकृत समाजवादीका प्रदेश संसदीय दलका नेता शत्रुधन महतोले बताए ।उनका अनुसार एकीकृत समाजवादी २ वटा मन्त्रालय लिएर सरकारमा जानेछ । ‘मन्त्रालय टुंगो लगाएपछि मात्रै सरकारमा जानेबारे औपचारिक छलफल हुनेछ,’ महतोले भने, ‘दुई पार्टीबीच केन्द्रीयस्तरमा छलफल भएको छ । केन्द्रीय नेताहरू बीच भएको छलफलअनुसार नै सरकार विस्तार हुनेछ ।’प्रदेशसभामा एकीकृत समाजवादीका १३ सांसद छन् । संसदीय दलका नेता महतो र सर्लाहीकी प्रदेश सांसद बेची लुंगेली मन्त्री बन्ने पार्टी स्रोतले जनाएको छ । जसपा र नेकपा विभाजनपछि प्रदेश २ मा कांग्रेस, माओवादी केन्द्र, एकीकृत समाजवादी, जनता समाजवादी पार्टी नेपालले सरकार बनाएको हो । एकीकृत समाजवादीलाई सरकारमा सहभागी गराए आवश्यक पर्ने मन्त्रालय भवन, कर्मचारी, सवारी, मन्त्री निवाससमेत सरकारसँग छैन । गठबन्धनलाई सरकारमा सहभागी गराउन मन्त्रालय थपिँदा प्रदेशमा आर्थिक व्ययभारसमेत थपिएको छ ।मुख्यमन्त्री राउतले एकीकृत समाजवादीलाई सरकारमा ल्याउन सामाजिक विकास मन्त्रालयलाई विभाजन गर्ने गृहकार्य थालेका छन् । प्रदेश २ मा ३८ सांसद रहेको जसपाले मुख्यमन्त्रीसहित ५ मन्त्रालय, १९ सांसद रहेको कांग्रेसले ३ र ८ सांसद रहेको माओवादी केन्द्रले एक मन्त्रालयको जिम्मेवारी सम्हालेको छ । जसपाबाट विभाजन भई १६ जना सांसदसहित गठन भएको लोकतान्त्रिक समाजवादी पार्टी (लोसपा) र ८ जना सांसद रहेको नेकपा एमाले सरकार बाहिर छ ।