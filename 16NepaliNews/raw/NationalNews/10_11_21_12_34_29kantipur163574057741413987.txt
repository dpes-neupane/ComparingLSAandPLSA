वीरेन्द्रनगर — संरक्षित वन क्षेत्र रहेको ऐतिहासिक काँक्रेविहार परिसरमा भइरहेको कम्पाउन्डिङ (घेरबार) को काममा विवाद उत्पन्न भएको छ । उक्त वन क्षेत्रको जग्गाबाहिरै छोडेर हुन थालेपछि स्थानीयले आपत्ति जनाएका छन् ।जग्गा कारोबारीलाई फाइदा पुग्नेगरी घेरबारको काम भइरहेको र यसले वन क्षेत्र मासिने भन्दै स्थानीय आन्दोलितसमेत भएका छन् । हाल दुईदेखि सात मिटरसम्म साँध सिमाना छोडेर घेरबार थालिएको छ । यही योजनाअनुसार घेरबार भए काँक्रेविहार जंगलको ६ हेक्टर क्षेत्रफल मासिने स्थानीयको अनुमान छ । वन क्षेत्र छोडेर नभई साँध सिमानाबाटै घेरबार गर्नुपर्ने स्थानीयको माग छ । काँक्रेविहार घेरबारको विवाद चुलिएपछि उच्च अदालत सुर्खेतमा रिटसमेत परेको छ । अदालतले ‘काँक्रेविहार संरक्षित वन क्षेत्रको बाहिरी साँधसीमा क्षेत्रमा पिलरसमेत गाडिसकेको हुँदा सोही साँधसीमाबाट कम्पाउण्ड वाल (पर्खाल) लगाई निर्माण कार्य गर्नू/गराउनू’ भन्ने आदेश दिएको छ ।अदालतको आदेशपछि हाल घेरबारको काम रोकिएको छ । अदालतले वन क्षेत्रको साँधसिमाना छोडेर घेरबार गर्नुको कारण माग गरेको छ । तर रिटको अन्तिम टुंगो भने लागेको छैन । अब अदालतको निर्णयअनुसार नै घेरबार हुने डिभिजन वन कार्यालयले जनाएको छ ।कर्णाली प्रदेश सरकारको लगानीमा काँक्रेविहार क्षेत्रमा डिभिजन वन कार्यालयले घेरबारको काम गर्न थालेको हो । वन्यजन्तु र जंगल संरक्षणका लागि बलियो संरचना बनाउने उद्देश्यले घेरबार थालिएको हो । काँक्रेविहारको संरक्षण गर्न सिमेन्टेड पर्खालसहित घेरबार थालिएको थियो । महादेव/ खिम्ती/हिराचन/केएसके जेभीले ११ करोड ८५ लाख ४२ हजार ६२ रुपैयाँमा घेरबारको ठेक्का लिएको छ ।सम्झौताअनुसार दुई वर्षभित्र घेरबारको काम गरिसक्नुपर्नेछ । घेरबारपछि काँक्रेविहारमा मिनी चिडियाखाना स्थापना गर्ने योजना बनाइएको छ । पर्यटकलाई थप आकर्षित गर्न विगत दुई वर्षदेखि वीरेन्द्रनगर नगरपालिकाले काँक्रेविहारमा चिडियाखाना बनाउने योजना अगाडि सारेको थियो ।