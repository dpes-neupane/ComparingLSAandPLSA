सल्यान — बाग्चौर नगरपालिका–१२, बाँफुखोलाका डिल्ली ओलीले गत वर्ष आलु बिक्री गरेर ४ लाख रुपैयाँ आम्दानी गरे । यस वर्ष ५० क्विन्टल आलु उत्पादन गरेका उनको कमाइ ५ लाख रुपैयाँ पुगेको छ । गत वर्ष ३ लाख रुपैयाँ आम्दानी गरेका उनका छिमेकी वीरसिंह ओलीको आम्दानी यो वर्ष ६ लाख पुग्यो ।कृषि विकास कार्यालयका अनुसार बाफुखोलामा मात्रै २ हजार रोपनी जग्गामा आलु खेती भइरहेको छ । गाउँबाट यस वर्ष १२ करोड रुपैयाँको आलु बाहिर गएको कार्यालयले जनाएको छ । बर्सेनि आम्दानी बढ्दै गएपछि क्रमशः आलु लगाउने जग्गाको क्षेत्रफल बढाइरहेको ओलीले बताए । ‘अहिले पुरै गाउँ व्यावसायिक आलुखेतीमा छ,’ उनले भने, ‘हामीले परम्परागत अन्नबाली लगाउन छोडेको वर्षौं बित्यो ।’ करिब एक हजार घरधुरी रहेको बाफुखोलाका ८० प्रतिशत घरधुरीले आलुखेती गरिरहेका छन् । व्यापार, जागिर र रोजगारीका लागि बाहिर रहेका परिवारले मात्र आलुखेती गर्दैनन् । विगतमा घरपरिवार पाल्न भारतका विभिन्न ठाउँमा मजदुरी गर्न जाने किसान अहिले आलुखेतीमा रमाइरहेको स्थानीय कोमल ओलीले बताए । ‘२ दशकअघिसम्म मजदुरीका लागि भारतका विभिन्न ठाउँमा मजदुरी गर्न जानुपर्थ्यो, अहिले आलुले नै सबथोक पुर्‍याएको छ,’ उनले भने, ‘घरपरिवारको वर्षभरिको खर्च धानिएको छ, छोराछोरीलाई सहरका राम्रा विद्यालयमा पढाएका छौं, घरजग्गा जोड्ने क्रम बढेको छ ।’ उनले यस वर्ष आलुबाट ७ लाख रुपैयाँ आम्दानी गरे । अहिले बाफुखोलका अधिकांश कृषकका छोराछोरी दाङ, नेपालगन्ज र काठमाडौंमा अध्ययन गरिरहेका छन् । गाउँको आलु स्वादिलो भएकाले माग बढेको अर्का किसान दुर्गाबहादुर ओलीले बताए । ‘सडक पुगेपछि व्यापारीले गाउँमै आएर आलु खरिद गर्छन्,’ उनले भने, ‘यस वर्ष २५ रुपैयाँ प्रतिकिलो आलु गाउँबाटै बिक्री भयो ।’ उनले केही एक दशकअघिसम्म अन्न र आलु साटेर व्यापार गरेको सम्झिए ।आलु उत्पादनबाट गाउँमा बर्सेनि ८ देखि १२ करोड रुपैयाँ भित्रिने गरेको भए पनि भण्डारणको व्यवस्था नहुँदा समस्या भएको स्थानीय दीपक ओलीले बताए । ‘गाउँका सबैजसो घर आलु उत्पादनमा लागेका छौं, अर्गानिक आलु भएकाले देशका ठूला सहरमा समेत यहाँको आलुको माग बढेको छ,’ उनले भने, ‘तर गाउँमा व्यवस्थित कोल्डस्टोर नहुँदा बारीबाटै आलु बिक्री गर्नुपर्ने बाध्यता छ ।’ उनले घरमा भण्डारण गर्दा कुहिने समस्या भएकाले बारीबाटै आलु बिक्री गर्नुपरेको बाध्यता सुनाए । राजनीतिक पहुँच नहुँदा कोल्डस्टोरका लागि सरकारले बजेटको व्यवस्था नगरेको उनको गुनासो छ । आलु उत्पादनलाई व्यवस्थित बनाउन किसानलाई अनुदानमा उपकरण र अन्य सामग्री सहयोग गर्दै आइरहेको जिल्ला कृषि विकास कार्यालयले जनाएको छ । कार्यालयका सूचना अधिकारी रेशमबहादुर बस्नेतले जिल्लाबाट बर्सेनि झन्डै १८ करोड रुपैयाँको आलु उत्पादन हुने बताए । ‘बाफुखोलालाई आलुको पकेट क्षेत्र घोषणा गरी उत्पादनदेखि बजारीकरणमा किसानलाई सहयोग गरिरहेका छौं,’ उनले भने, ‘आलुखेतीबाट किसानले घरमै रोजगारी पाएका छन्, उनीहरूको जीवनस्तर उकासिएको छ ।’ 