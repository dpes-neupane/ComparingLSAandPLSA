खोटाङ — भुस्याहा कुकुरले टोकेर एकै दिन १५ जना घाइते भएपछि दिक्तेल बजारका स्थानीय आतङ्कित भएका छन् ।  शनिबार दिक्तेल बजारका विभिन्न ठाउँमा कुकुरले टोकेर १५ जना घाइते भएपछि घाइते भएकामध्ये १३ जनालाई जिल्ला अस्पतालमा रेविज विरुद्धको खोप लगाइएको छ । दुईजना घाइतेलाई भने थप उपचारका लागि काठमाडौंको टेकुस्थित शुक्रराज ट्रपिकल तथा सरुवा रोग अस्पताल पठाइएको जिल्ला अस्पताल खोटाङका प्रमुख चिकित्सक बैभव मल्लिकले बताए ।दिक्तेल बजारको रत्नपार्क, हाटडाँडा, अस्पताल चोकलगायतका विभिन्न ठाउँमा शनिबार भुस्याहा कुकुरको टोकाइबाट बजारवासी घाइते भएका हुन् । एकै दिन बजारमा भुस्याहा कुकुरको टोकाइबाट यति धेरै घाइते भएको यो नै पहिलो घटना हो । उक्त घटनापछि घाइते र अरु स्थानीयहरुले भुस्याहा कुकुरको नियन्त्रण गर्नुपर्ने माग गरेका छन् ।