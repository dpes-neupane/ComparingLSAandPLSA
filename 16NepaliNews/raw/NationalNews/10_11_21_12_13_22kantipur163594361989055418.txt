कास्की — यहाँको माछापुच्छ्रे गाउँपालिकामा–२ तातोपानीस्थित बुधबार बिहान तास खेलिरहेका ११ जना जुवाडेलाई १५ लाख २४ हजार नगदसहित कास्की प्रहरीले पक्राउ गरेको छ । पक्राउ पर्नेमा स्याङ्जाको हरिनास गाउँपालिका–३ का २८ वर्षीय कमल भण्डारी, पोखरा महानगर–१७ का २३ वर्षीय सरोज श्रेष्ठ, स्याङ्जाको पुतलीबजार नगरपालिका–२ का २८ वर्षीय दिपेश गुरुङ रहेका छन् ।यस्तै, अर्घाखाँची भुमिकास्थान नपा–२ घर भई हाल पोखरा–१७ बस्ने ३४ वर्षीय दामोदर पौडेल, पोखरा–१७ का २६ वर्षीय विनय गुरुङ, सोही ठाउँका ३२ वर्षीय कोकर्ण केसी, चितवल भरतपुर महानगर–१ घर भई पोखरा बस्ने ३५ वर्षीय कोराजु घिमिरे, पोखरा–८ का ४३ वर्षीय नारायण सिग्देल, पोखरा–६ का ४३ वर्षीय राजु कार्की, पोखरा–२६ का ३३ वर्षीय स्वागत रानाभाट र बाग्लुङ नपा–८ घर भई हाल पोखरा–१७ बस्ने ३९ वर्षीय मनबहादुर खड्का रहेका छन् । तातोपानी ईन होटलमा जुवा खेलिरहेको सूचनाको आधारमा प्रहरीले बिहान ४ बजे उनीहरुलाई पक्राउ गरेको थियो । पक्राउ परेका सबैलाई बुधबार जिल्ला प्रशासन कार्यालयमा सार्वजनिक हित, स्वास्थ्य, सुरक्षा, सुविधा र नैतिकता विरुद्धको कसुर अन्तर्गत जुवा खेल्न वा सट्टाबाजी गर्न नहुने मुद्दा शीर्षकमा मुद्दा दर्ता गरी ७ दिनको म्याद थप गरिएको कास्की प्रहरी प्रवक्ता डीएसपी सुवास हमालले बताए ।