कञ्चनपुर — कञ्चनपुरको भीमदत्त नगरपालिका–६ ऐंठपुरका नारायण चन्द बुधबार बिहानै सीमावर्ती बजार बनबासा पुगे । त्यहाँबाट तिहारका लागि पूजा सामग्रीदेखि मैनबत्ती, भाइटीकाका लागि माला र घरमा झिलिमिली गर्ने विद्युतीय सामग्री खरिद गरेर फर्किए । उनी हरेक वर्ष तिहारका लागि यसैगरी सीमावर्ती बजार बनबासाबाट सामान किनेर ल्याउँछन् ।यहाँका स्थानीय बजारभन्दा सीमावर्ती बजारमा सबै सामान सस्तो र खोजेको सामान सहजै पाइने भएकाले उनीजस्तै किनमेलका लागि जानेको घुइँचो लागेको छ । सीमावर्ती बजार बनबासा, खटिमा र टनकपुरमा नेपाली उपभोक्ताको भीड थेगिनसक्नुभएको व्यापारीहरू बताउँछन् ।‘यताभन्दा पारि सामान सस्तो र सहजै पाइन्छ,’ चन्दले भने, ‘फेरि सधैं उतै कारोबार हुने भएकाले उधारोदेखि सामानको गुणस्तरको विश्वास पनि हुन्छ ।’ तिहारमा मात्रै होइन उनी अन्य बेला पनि घरायसी उपभोगका सामग्रीहरू बनबासबाटै खरिद गरेर ल्याउँछन् । उधारो होस् वा नगद सधैं एउटै पसलबाट किनमेल गर्छन् । त्यही भएर व्यापारी र ग्राहक दुवै एकअर्काप्रति विश्वस्त छन् ।भीमदत्त नगरपालिका–९ ब्रह्मदेवमा दीपक जोशी पनि बुधबार सीमावर्ती बजार टनकपुरबाटै तिहारका लागि सबै सामग्री लिएर फर्किए । चाडपर्वका बेला होस् वा अन्य समयमा घरायसी उपभोगका सबै सामग्री टनकपुरबाटै ल्याउने गर्छन् । ‘टनकपुरमा किनमेलका लागि जाने नेपालीको भीड छ,’ उनले भने, ‘बिहान गएको सामान किन्न दुई/अढाई घण्टा लाग्यो ।’ उनका अनुसार हरेक पसलमा नेपाली ग्राहकको घुइँचो लागेको छ ।सीमावर्ती क्षेत्रका स्थानीय घरायसी उपभोगका वस्तु किनमेल गर्ने प्रमुख बजार नै खटिमा, बनबासा र टनकपुर हुन् । पछिल्लो समय कोरोना संक्रमणका कारण आउजाउमा कडाइ हुँदा स्थानीयले सहजै जान सकेका थिएनन् । दोस्रो लहरको कोरोना संक्रमण कम भएपछि नाकामा आउजाउ खुकुलो पारिएको छ । त्यसपछि किनमेलका लागि जानेहरूलाई सहज भएको हो ।यहाँका स्थानीय बजारमा बिक्री हुने अधिकांश सामान पनि भारतबाटै आयात हुन्छ । त्यही भएर त्यहाँको तुलनामा महँगो पर्न जान्छ । उपभोक्ताहरू सस्तो भएकै कारणसमेत सानोतिनो सामानका लागि पनि पारि जाने गरेको गड्डाचौकीका स्थानीय रमेश नाथ बताउँछन् । ‘तिहारको किनमेल गर्नेका कारण बनबासामा खुट्टा टेक्ने ठाउँ छैन,’ उनले भने, ‘चाडपर्वका बेला जहिले पनि यस्तै भीड हुन्छ ।’गड्डाचौकी नाकाबाट भारततर्फ किनमेलका लागि सहजै जान दिइए पनि ब्रह्मदेवबाट जानेहरूको हकमा भने एन्टिजेन परीक्षण गरेर मात्रै जान दिइएको छ । बुधबारदेखि नै किनमेल वा अन्य कामले जानेहरूको परीक्षण सुरु गरिएको स्थानीयले बताए ।चाडपर्वका बेला चिनी, चियापत्तीदेखि लुगाकपडा सबैथोक पारिबाटै किन्ने चलन छ । साग, तरकारी र फलफूलहरूसमेत सीमावर्ती बजारबाट किनेर ल्याइन्छ । उत्तराखण्डको पहाडी क्षेत्रबाट आउने पहाडी उत्पादनहरूसमेत सस्तोमा पाइने स्थानीय बताउँछन् । ‘अब त किनमेलका लागि पारि जाने बानी नै भइसक्यो,’ नाथले भने, ‘यो परम्पराजस्तै पनि भएको छ ।’