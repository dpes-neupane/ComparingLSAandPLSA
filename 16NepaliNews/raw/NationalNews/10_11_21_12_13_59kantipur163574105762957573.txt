लमजुङ — देउसीभैलोको नाममा सडक अवरोध गरी चन्दा संकलन नगर्न प्रहरीले चेतावनी दिएको छ । तिहारमा देउसी माग्ने बाहनामा जबर्जस्ती गर्ने प्रवृत्ति मौलाएको भन्दै प्रहरीले देउसीभैलोको नाममा जवर्जस्ती चन्दा नउठाउन भनेको हो ।विगतमा सार्वजनिक बाटोमा हिँडिरहेका यात्रु, चालक तथा बटुवालाई डोरीले बाटो छेकेर चन्दा माग्ने गरिएको भन्दै यस्ता कार्य नगर्न र नगराउन चेतावनी दिइएको डीएसपी कृष्णबहादुर कार्कीले बताए ।उनका अनुसार तिहारमा देउसीभैलोलगायत कार्यक्रम बिहान ८ देखि सााझ ८ बजेसम्म मात्रै सञ्चालन गर्न भनिएको छ । रातको समय देउसीभैलो माग्न पूर्ण रूपमा बन्देज लगाइएको र अटेरी गरेमा कानुनबमोजिम कारबाही गर्ने चेतावनी दिएको छ । डीएसपी कार्कीले मनोरञ्जनको क्रममा विभिन्न झै–झगडा, आपराधिक घटना, दुर्घटना तथा अन्य विकृति, विसंगति मौलाएको भन्दै यसको नियन्त्रण गर्न प्रहरीले सुरक्षा योजनासमेत बनाएको बताए । प्रहरीले अवैध तथा गैरकानुनीरूपमा मदिरा बिक्री वितरण तथा सेवन नगर्न नगराउनसमेत चेतावनी दिएको छ ।मदिरा सेवन गरी सवारी साधन चलाउने, सार्वजनिक स्थानमा हो–हल्ला तथा अशान्ति फैलाउनेलाई समेत कारबाही गर्ने प्रहरीले जनाएको छ । चाडपर्वको अवधिभर सबै पसल तथा होटल लजहरू राति १० बजेभित्र पूर्ण रूपमा बन्द गर्न प्रहरीले सचेत गराएको छ । मनोरञ्जनका नाममा जुवातास खेल्ने खेलाउने, सट्टाबाजी गर्ने लगायतका कार्यहरू नगर्न नगराउन, पटकाजस्ता विस्फोटक पदार्थको खरिदबिक्री, सञ्चय गर्ने, पड्काउनेसमेत नगर्न प्रहरीले आग्रह गरेको छ । चाडपर्वको समयमा सवैले आ–आफ्नो घरको तालाचाबी राम्रोसँग बन्द गर्न, हिँडडुल गर्दा लगाइएका गरगहनाको विशेष रेखदेख गर्न प्रहरीले अनुरोध गरेको छ । 