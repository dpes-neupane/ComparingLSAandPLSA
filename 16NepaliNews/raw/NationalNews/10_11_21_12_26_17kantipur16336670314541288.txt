रुकुम पूर्व — नयाँ जिल्ला घोषणा भएको ४ वर्ष पुगे पनि जिल्लाका अधिकांश प्रहरी कार्यालय भाडाकै घरमा छन् । रुकुम पूर्व छुट्टै जिल्ला बन्नुअघि रहेका प्रहरी इकाइ र त्यसपछि थपिएका चौकी भाडामै छन् । २०७४ असोजमा जिल्ला प्रहरी कार्यालयको स्थापना भएको थियो ।जिल्लाभरि १२ वटा प्रहरी इकाइ छन् । जिल्ला कार्यालय, ३ वटा ‘क’ श्रेणीका इलाका प्रहरी कार्यालय, २ वटा ‘ख’ श्रेणीका इलाका, २ प्रहरी चौकी र ४ वटा अस्थायी प्रहरी पोस्ट छन् । ती मध्ये १० वटा प्रहरी इकाइ संरचनाविहीन छन् । जिल्ला प्रहरी कार्यालय र इलाका प्रहरी कार्यालय तकसेरा मात्रै आफ्नो कार्यालयमा छन् । जिल्ला प्रहरी कार्यालय पनि इलाका प्रहरी कार्यालय रुकुमकोटको भवनमा बसेको छ । बाँकी १० प्रहरी इकाइ भौतिक पूर्वाधार अभावमा भाडाको घरमा छन् ।यसपटक जाङ प्रहरी चौकीका लागि भवन बनाउन बजेट आएको छ । बाँकी भने सबै भाडाकै घरमा रहेको जिल्ला प्रहरी कार्यालयले जनाएको छ । कार्यालयका सूचना अधिकारी मानबहादुर बुढाथोकीले जिल्लाका अधिकांश इकाइ संरचनाविहीन रहेको बताए । जिल्ला प्रहरी आफ्नै भवनमा भए पनि त्यो इलाका प्रहरी कार्यालयका लागि बनाइएको भवन भएको उनले स्विकारे ।उनका अनुसार उक्त भवन जिल्ला प्रहरीका लागि पर्याप्त छैन । प्रहरीले नजिक रहेका विद्यालयलाई ब्यारेक बनाएर प्रयोग गरिरहेको छ । जिल्ला प्रहरीका लागि जग्गा खोजी भइरहेको उनले बताए । खान, बस्न, छलफल र अन्य कामकाजमा ठूलो समस्या भइरहेको उनले बताए । निवास, कार्यालयको व्यवस्थापन साँघुरोमा राखिएको छ । इप्रकालाई नै जिप्रका बनाउने सरकारको निर्णयपछि इप्रकालाई २०७४ असोज १९ मा तत्कालीन गृहमन्त्री जनार्दन शर्माले जिल्ला प्रहरी कार्यालयका रूपमा उद्घाटन गरेका थिए । कार्यालय सञ्चालन तथा अन्य कामकाज असहज बनेपछि सिस्ने गाउँपालिकाले २ कोठे भवन बनाइदिएको छ । तैपनि पर्याप्त नभएको प्रहरीले बताएको छ ।जिल्लामा कारागार नहुँदा छिमेकी जिल्ला रुकुम पश्चिमको कारागारमा कैदीबन्दी राख्नुपर्ने बाध्यता छ । कैदीबन्दीलाई अर्को जिल्ला पुर्‍याउन तथा बयानका लागि जिल्ला ल्याउन हैरानी खेप्नु परिरहेको प्रहरीले जनाएको छ । जिल्लामा डीएसपीको नेतृत्वमा ६ इन्स्पेक्टरसहित ३ सय २८ प्रहरीको दरबन्दी छ ।