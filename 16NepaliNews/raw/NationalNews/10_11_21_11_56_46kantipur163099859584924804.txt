धनुषा — भारतको दिल्लीमा उपचार गराएर फर्केका एमाले प्रदेश सांसद डिल्ली उप्रेतीले नेकपा(एस) रोजेका छन् । सोमबार काठमाडौं आइपुगेका प्रदेश सांसद उप्रेती मंगलबार जनकपुरस्थित प्रदेश निर्वाचन कार्यालय पुगेर नेपका(एस) रोजेको सनाखत गरेका छन् ।यसअघि नेकपा(एस)ले दूतावासबाट सांसद उप्रेतीको सनाखत गराउने प्रक्रिया अगाडि बढाएको थियो । लामो प्रक्रिया पूरा गरेर दिल्लीस्थित नेपाली दूतावासले सोमबार सनाखतको समय तोकेको सांसद उप्रेतीले बताए । दूतावासले सनाखतका लागि निर्धारण गरेको समयमा नेपाल फर्किने भएका कारण प्रदेश कार्यालयमै उपस्थित भएर सनाखत गरेको प्रदेश सांसद उप्रेतीले बताए । ‘टियुमर’को उपचारका लागि राजिव गन्धी क्यान्सर अस्पताल दिल्लीमा भर्ना भएका उप्रेती सोमबार डिस्चार्ज भएर नेपाल फर्केका हुन् ।यसअघि एमालेका १२ जना प्रदेश सांसदले नेकपा(एस) रोजेका थिए । उप्रेतीले सनाखत गरेपछि नेकपा (एस) रोज्ने सांसदको संख्या १३ पुगेको छ । निर्वाचन कार्यालयमा उपस्थित भएर गोविन्दबहादुर न्यौपाने, प्रमोद यादव, अशोक यादव, मदन जैन श्रीवास्तव, शत्रुधन महतो, मञ्जु यादव, बेची लुङ्गेली, रवीन्द्र बैठा, हसीमा खातुन, नागेन्द्र यादव, सुन्दर बहादुर विश्वकर्मा र सीता गुरुङले सनाखत गरेका थिए । एमालेको २१ सांसदमध्ये १३ जनाले नेकपा (एस) रोजेपछि एमालेमा ८ जना सांसद बाँकी रहेका छन् । 