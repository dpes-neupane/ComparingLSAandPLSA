पर्वत — अघिल्लो आर्थिक वर्षको अन्त्यसम्म जिल्लाकै सबैभन्दा ठूलो पर्वत अस्पतालमा १६ वटा अक्सिजन सिलिन्डर थिए । चैत दोस्रो सातादेखि कोभिडका कारण मुलुकभर लकडाउन सुरु भयो । एक साताका लागि भनेर सुरु भएको लकडाउन करिब ६ महिना लम्बियो । त्यो बीचमा कोभिडका कारण अस्पताल भर्ना हुने बिरामी तथा अक्सिजन आवश्यक पर्ने बिरामीको संख्या बढ्न थाल्यो ।वैशाखयता दोस्रो लहरको कोभिडका कारण जिल्लाका विभिन्न अस्पतालमा सयभन्दा धेरै कोभिडका बिरामी उपचारका लागि भर्ना भए । कोभिडले स्वास्थ्यलगायत सबै क्षेत्र तहसनहस पारेको भए पनि जिल्लाका स्वास्थ्य संस्थाको पूर्वाधार तथा सुविधा विस्तारमा भने अवसर बनेर आयो ।साना–ठूला गरी १६ मात्रै अक्सिजन सिलिन्डर भएको पर्वत अस्पतालमा सिलिन्डरको संख्या मात्रै १ सय १४ पुगेको छ । त्यसबाहेक पर्वत अस्पतालमा अक्सिजन प्लान्ट सञ्चालनमा आयो । पर्वतका बिरामीले आईसीयू बेड खोज्न पहुँचवाला, नेताको सोर्सफोर्स लगाएर पनि पोखरालगायत सुविधासम्पन्न सहरका अस्पतालमा कैयौं दिन कुर्नुपर्ने अवस्था थियो । एक वर्षको अवधिमा पर्वत अस्पतालमै पाँचवटा आईसीयू बेड थपिएका छन् । त्यसबाहेक बालरोग विशेषज्ञ, आँखा, दाँतको उपचारलगायतका सेवा यहीबीचमा थपिएको अस्पताल विकास समितिका अध्यक्ष गोविन्द गिरी पहाडीले बताए । सदरमुकामको पर्वत अस्पतालमा मात्रै होइन, कोभिड महामारी सुरु भएपछि जिल्लाका सबैजसो स्वास्थ्य संस्थामा दक्ष स्वास्थ्यकर्मी, पूर्वाधार तथा सेवा सुविधा थप भएका छन् । कोभिड महामारीकै बीचमा कुश्मा र फलेबास नगरपालिकासहित पाँचवटै गाउँपालिकाले पालिकास्तरीय अस्पताल स्थापना गरे । पालिकाका सबैजसो वडामा भएका स्वास्थ्य चौकीमध्ये उत्कृष्ट स्वास्थ्य चौकीलाई पालिकास्तरीय अस्पतालमा स्तरवृद्धि गरेका छन् । यसअघि अहेव तथा हेल्थ असिस्टेन्टले काम चलाइरहेका स्वास्थ्य संस्थामा एमबीबीएस डाक्टर भर्ना गरेका छन् । सबैजसो स्वास्थ्य संस्थामा अक्सिजन सिलिन्डर र अक्सिजन कन्सन्ट्रेटरको व्यवस्था गरिएको स्वास्थ्यकर्मीले बताएका छन् । ‘पहिला सामान्य सेवामा भर पर्नुपर्ने बाध्यता थियो,’ फलेबासका स्वास्थ्य संयोजक रुद्र सापकोटाले भने, ‘महामारीले अरू क्षेत्रमा असर पारेको निश्चय नै हो । ग्रामीण क्षेत्रका स्वास्थ्य संस्थामा धेरै सुविधा र पूर्वाधार थपिएका छन् ।’ सामान्य ज्वरोका बिरामीलाई रेफर गर्ने फलेबासका स्वास्थ्य संस्थाले पछिल्लो समय गाउँमै अक्सिजन दिनुपर्ने गम्भीर बिरामीको समेत उपचार गर्न थालेका छन् । गतवर्ष सञ्चालनमा आएको नगर अस्पतालमा अहिले १५ बेड पुगेको छ । त्यसबाहेक २ एमबीबीएस डाक्टर, ईसीजी, इक्याप (भेन्टिलेटरमा लैजानुअघि बिरामीलाई राख्ने मेसिन) लगायत सुविधा रहेको सापकोटाले बताए । पैयुँ गाउँपालिकाका स्वास्थ्य संयोजक पूर्णप्रसाद न्यौपानेका अनुसार पालिकाको सातवटै वडाका स्वास्थ्य चौकीमा सुविधा र पूर्वाधार थप भएका छन् । पालिकाले १० बेडको अस्पताल सञ्चालनमा ल्याएको छ । ‘कोभिड सुरु हुनुभन्दा पहिला दैनिक ४/५ जना बिरामी रेफर गर्नुपर्थ्यो,’ न्यौपानेले भने, ‘अहिले गम्भीरबाहेकका बिरामीलाई रेफर गर्नुपरेको छैन । दैनिक ४०/५० बिरामीले उपचार गराइरहनुभएको छ ।’ अस्पतालमा एक जना एमबीबीएस डाक्टरसहित ५ नर्स, दुई अहेव, दुई स्टाफ नर्स र दुई जना अनमी कार्यरत छन् । सबैजसो स्वास्थ्य चौकीमा थपिएका अक्सिजन सिलिन्डरबाट सुविधा दिइएको छ । स्वास्थ्य चौकीमा पनि सुविधा थपिएको छ । सुविधा तथा पूर्वाधार थप्न स्थानीय सरकारदेखि बिभिन्न दानवीरहरूको समेत भूमिका महत्त्वपूर्ण छ । फलेबासका नगर प्रमुख पदमपाणि शर्माका अनुसार कर्मचारी व्यवस्थापनमा बाहेक सबैजसो सुविधा थप गर्न सहयोगी दाताको भूमिका महत्त्वपूर्ण छ । ‘हामी एक्लैले चाहेर यो सम्भव थिएन,’ उनले भने, ‘अक्सिजन सिलिन्डरदेखि धेरै सुविधा दाताले सहयोग गर्नुभएको छ ।’ ल्याब मेसिन, अक्सिजन सिलिन्डर, कन्सन्ट्रेटर, पीपीई, औषधिलगायतका सुविधा सहयोगीले दिएको उनले बताए । शंकरपोखरी स्वास्थ्य चौकीका इन्चार्ज निर्मल पौडेलले कोभिड महामारीयता उपलब्ध हुने कुनै पनि औषधिको अभाव नभएको बताए । स्वास्थ्य चौकीबाटै अक्सिजन दिएर उपचार गर्ने व्यवस्था मिलाइएको उनले बताए । ग्रामीण क्षेत्रमा थपिएका स्वास्थ्य सुविधा र पूर्वाधारका कारण स्थानीयवासीको लाखौं रुपैयाँ र अकालमै ज्यान जानबाट जोगिएको अनुभूति भएको छ । 