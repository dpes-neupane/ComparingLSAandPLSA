गण्डकी प्रदेशका अर्थमन्त्री रामजीप्रसाद बरालले जनताको प्रथामिकताको आधारमा विकास निर्माणलाई तिव्रता दिने बताएका छन् । बुधबार पोखरा २२ कालाबाङमा आयोजित कार्यक्रममा बोल्दै मन्त्री बरालले विकासका अत्यावश्यक पूर्वाधार निर्माणमा प्रदेश सरकारले अभिभावकत्व बहन गर्ने बताएका हुन् । उनले विगतका सरकारको समेत स्वामित्व लिँदै आफूहरुले जनताको प्रथामिकताको आधारमा विकास निर्माणलाई तीव्रता दिने मन्त्री बरालले बताए । मन्त्री बरालले पुम्दी भुम्दीको पर्यटकीय क्षेत्रको पूर्वाधार निर्माणदेखि रणनीतिक महत्वका २ वटा सडक निर्माणलाई प्रदेश सरकारले विषेश महत्व दिएको बताए ।‘पुम्दी भुम्दीको पर्यटकीय क्षेत्रको बृहत विकासको लागि सरकारले पहिलो प्रथामिकताको आधारमा छोरेपाटनदेखि विश्व शान्ति स्तुपा, कालाबाङ, उल्लेखरी हुँदै कुभिण्डेसम्मको सडक निर्माण थालेको छ । त्यसैगरी छोरेपाटन देखि फुर्सेखोला हुँदै कुभिण्डेसम्म जोड्ने सडकलाई बहुवर्षीय योजनामा समावेश गर्ने छौ ।’मन्त्री बरालले जीर्ण भएको गुम्बालाई मर्मतसम्भार गरेर प्रयोगमा ल्याउन आवश्यक सहयोग गर्ने बताए । उनले यस क्षेत्रका अन्य पूर्वाधार निर्माणको लागि पृथ्वीसुब्बा गुरुङ नेतृत्वको सरकारका पालामा प्रस्ताव पेश गरे पनि सुनुवाई नभएको बताउँदै आगामी दिनमा क्रमशः समावेश गर्दै लग्ने आश्वासन दिए ।कालाबाङ सामुदायिक होमस्टेका अध्यक्ष प्रकाशचन्द्र गुरुङले अघिल्लो सरकारका पालामा यस क्षेत्रको विकासका लागि केही योजना पेश गरे पनि माग पुरा नभएकाले अर्थमन्त्री बरालको कार्यकालमा सम्बोधन हुने विश्वास व्यक्त गरे ।  पोखरा २२ का वडा अध्यक्ष मित्रलाल बरालले मन्त्री बरालले मन्त्री हुनु पूर्वदेखि नै पुम्दी भुम्दीको विकासको अगुवाई गर्दै आएको बताए । गुम्बा समितिका सल्लाहकार राजबहादुर गुरुङले आफ्नै गाउँबाट प्रदेशले अर्थमन्त्री मन्त्री पाएकोमा खुशी लागेको बताए ।#ramji baral