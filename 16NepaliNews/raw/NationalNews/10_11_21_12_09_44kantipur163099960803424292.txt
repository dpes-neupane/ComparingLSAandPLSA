रामेछाप — अविरल वर्षापछि आएको पहिरोले नेपाल विद्युत् प्राधिकरणको खिम्ती–ढल्केबर २२० केभी प्रसारण लाइनको १५ नम्बरको टावर जोखिममा परेको छ । उक्त टावर रामेछापको लिखु तामाकोसी गाउँपालिका–७ मा पर्छ । केही दिनअघि पहिरो झरेपछि ढल्केबर सब–स्टेसनका प्राविधिकले टावरवरिपरि अस्थायी सुरक्षा प्रबन्ध गरेका थिए । टावरसम्म पानी जान नदिन माथिबाट कुलो काट्नुका साथै पहिरोमा प्लास्टिक ओढाइएको छ । तर पहिरो झर्न रोकिएको छैन । ७ नम्बर वडाध्यक्ष सुवास बोहोराले पहिरोले गर्दा पोल ढल्ने जोखिम बढेको बताए । उनका अनुसार सोमबार साँझ झरेको पहिरोले खिम्ती–मन्थली सडकसमेत अवरुद्ध भएको थियो ।खिम्ती–ढल्केबर २२० केभी प्रसारण लाइनबाट हाल माथिल्लो तामाकोसीबाट उत्पादित ४ सय ५६ मेगावाट र खिम्ती जलविद्युत् आयोजनाको ६० मेगावाट विद्युत् ढल्केबर सबस्टेसनसम्म आपूर्ति हुँदै आएको छ । डबल सर्किट उक्त प्रसारण लाइन अवरुद्ध भए माथिल्लो तामाकोसी आयोजनाबाट उत्पादित विद्युत् राष्ट्रिय प्रसारण लाइनमा जोड्ने विकल्प छैन । खिम्ती जलविद्युत् आयोजनाको विद्युत् काठमाडौं लैजान सुनकोसीसम्म १ सय मेगावाट क्षमताको १ सय ३२ केभी प्रसारण लाइनले उत्पादित सबै विद्युत् आपूर्ति गर्न सक्दैन् । खिम्ती–ढल्केबर २२० केभी प्रसारण लाइनको १ हजार मेगावाट विद्युत् आपूर्ति गर्ने क्षमता छ । ढल्केबर सब–स्टेसनका प्रमुख राजिव शर्माका अनुसार जोखिममा परेको उक्त टावर स्थायी रूपमा सुरक्षाको काम गर्न नसकिने अवस्थामा छ । शर्माले प्राधिकरणका भूगर्भविद्लगायतको टोलीले अध्ययन गरिरहेको जनाउँदै अध्ययनपछि मात्र दीर्घकालीन योजना बनाएर संरक्षणको काम हुने बताए ।