बैतडी — जिल्लाका अधिकांश ग्रामीण सडक वर्षायाम सुरु हुनासाथ बाढी, पहिरो र हिलोका कारण अवरुद्ध भए । मनसुन सकिन लागेको भन्दै स्थानीय तह अवरुद्ध त्यस्ता सडक खुलाउन जुटेका थिए ।केही खण्डमा भने सवारीसाधनसमेत सञ्चालनमा आइसकेका थिए । तर गत असोज ३१ देखि लगातार ४ दिनसम्म परेको बेमौसमी वर्षापछिको बाढीपहिरोका कारण फेरि सबैजसो ग्रामीण सडक ठप्प भएका छन् । यी सडक कहिले खुल्ने हुन् कुनै टुंगो छैन ।तल्लो स्वराड क्षेत्रमा पर्ने पञ्चेश्वर गाउँपालिकाअन्तर्गत कुलाउदेखि आमचौरास्थित पालिकाको कार्यालयसम्म पुग्ने सडक अहिले बन्द छ । ठाउँ–ठाउँमा सानाठूला पहिरो गएकाले सडक अवरुद्ध हुन पुगेको वडा–३ का सदस्य कालुसिंह जोशीले बताए । पहिरो पन्छाएर सडक खुलाउन अझै केही साता लाग्ने उनको भनाइ छ । यस्तै, कुलाउ–डुङरी सडक पनि ठप्प छ । पालिकाअन्तर्गतका केही सडक खण्ड भने सञ्चालनमा ल्याइएको उनले बताए । ‘वर्षायाममा बन्द भएका सडक खोलेका थियौं तर बेमौसमी वर्षाले फेरि उस्तै गरायो,’ उनले भने, ‘केही ग्रामीण सडकको पहिरो पन्छाइए पनि ठूला पहिरो गएका केही सडक खुलाउन भने धेरै समय लाग्ने देखिन्छ ।’पञ्चेश्वर गाउँपालिकाका दर्जन बढी ग्रामीण सडक बन्द छन् । वडा–१ का पालडी–धर्मघाट, सन्तोलालगायत सडक अझै नखुलेका स्थानीय केशव घटालले बताए । उनका अनुसार वर्षायाममा बन्द भएका सडक दसैंअघि स्थानीय तहले पहिरो पन्छाएर खुलाएका थिए । ‘मनसुन सकिएपछिको भारी वर्षापछि सडकहरू फेरि क्षतिग्रस्त भएका छन्,’ उनले भने, ‘तिहारको मुखमा किनमेल तथा उपचारका लागि स्वास्थ्य संस्थासम्म पुग्न घण्टौं पैदल हिँड्न बाध्य छौं ।’सडक अवरुद्ध भएपछि खच्चड र भरियामार्फत खाद्यान्नलगायत दैनिक उपभोग्य वस्तुहरू ढुवानी गरिरहेको सिगास गाउँपालिका–५ ढुंगाडका भानबहादुर बोहराले बताए । ‘यो गाउँको मुख्य ढुंगाड–गर्जे सडक पनि बन्द अवस्थामा छ । खोल्नलाई पनि पालिकाले चासो दिएको छैन । स्थानीयवासीलाई सास्ती छ ।’सडक अवरुद्ध हुँदा दैनिक उपभोग्य सामानको मूल्य अकासिएको उनले बताए । ५० किलोको मोटा चामलको ३ हजार रुपैयाँभन्दा बढी तिर्नु परिरहेको उनले सुनाए । ‘मोटा चामललाई किलोकै ६५ रुपैयाँमा किनेर खाइरहेका छौं । चामल क्विन्टलमा १ हजार रुपैयाँ महँगिएको छ,’ उनले भने, ‘सडक खुलेको अवस्थामा मूल्य केही घटेको थियो अहिले बढेको बढ्यै छ । अन्य सामानको मूल्य पनि यसरी नै बढेको छ ।’वर्षा लागेसँगै ठप्प दोगडाकेदार गाउँपालिकाको खोचलेक–रिम सडक अझै खुल्न नसकेको रिमका कर्णबहादुर विष्टले बताए । उनका अनुसार सामान्य किनमेलदेखि अत्यावश्यक परेर बजार पुग्न कम्तीमा ४ घण्टा हिँड्नुपर्ने अवस्था छ । गाउँसम्म सामान ढुवानीका लागि खच्चड र भरियाकै भर रहेकाले व्यापारीहरूले मनोमानी मूल्य असुलिरहेका छन् । ‘सडक खुलाउन पालिकाले चासो नै दिँदैन । हामी महँगीको मारमा परिरहेका छौं,’ उनले भने, ‘बिरामी पर्दा पनि बोकेरै लैजानुपरिरहेको छ ।’खच्चड र मान्छेलाई बोकाएर सामान ढुवानी गर्नुपर्दा मूल्य अकासिएको व्यवसायी बताउँछन् । ‘३/४ घण्टाको द्रूीमा सामान बोकाउनुपर्छ । सामान बोक्ने भरिया एक जनालाई ३ हजार रुपैयाँसम्म दिनुपर्छ । अनि सामान महँगो पर्न जान्छ,’ पञ्चेश्वर–४ का व्यापारी नरेन्द्रबहादुर चन्दले भने ।