पर्सा — रौतहटको वनमा ४ वटा बयस्क बाघ फेला परेका छन् । गत माघ २ देखि क्यामेरा ट्र्यापिङ विधिबाट गरिएको गणनामा ती बाघ फेला परेका हुन् । राष्ट्रिय प्रकृति संरक्षण कोष र जुओलोजिकल सोसाइटी अफ लन्डन (जेडएसएल) ले डिभिजन वन कार्यालय रौतहटसँगको सहकार्यमा गणना थालेको थियो । त्यति बेला १५ दिनसम्म रौतहट र सर्लाहीको सीमा वाग्मती खोलादेखि चितवन र मकवानपुरको सीमा लोथर खोलासम्म ‘अकुपेन्सी’ सर्भे र रौतहटमा बाघ गणना एकै साथ गरिएको थियो । रौतहटमा धनसर खोला पूर्व, वाग्मती खोला पश्चिमको वन क्षेत्रलाई लक्षित गरी गैंडाटार, जुडिबेला, चोचा, सिम्रीलगायतको वन क्षेत्रमा १७ जोर क्यामेरा जडान गरिएका थिए । प्रत्येक ५ वर्गकिमि वन क्षेत्रमा १ जोडी र महत्त्वपूर्ण स्थानमा २ जोडीसमेत क्यामेरा जडान गरिएको थियो । राष्ट्रिय प्रकृति संरक्षण कोषले ती क्यामेराको विश्लेषण गरेको हो । सर्भेअन्तर्गत पर्सा राष्ट्रिय निकुन्जसँग जोडिएको निकुन्ज बाहिरको वन क्षेत्रमा बाघको उपस्थितिको साथै चरा, रुख, झाडी र जडिबुटीको पनि गणना गरिएको थियो । वनसंग जोडिएको रौतहटको मानव बस्तीहरूमा स्थानीयको चौपाया बाघले खाएको गुनासो आएको र बिभिन्न वन क्षेत्रमा स्थानीयले बाघको पाइला तथा अन्य गतिविधिबारे पनि पटक पटक सूचना दिएका थिए । त्यसैले निकुन्ज बाहिरको वन क्षेत्रमा बाघको उपस्थिति यकिन गर्न यो सर्भे गरिएको जेडएसएल नेपालका राष्ट्रिय उपमहानिर्देशक भगवानराज दाहालले बताए । उनले हाल रौतहटमा फेला परेका बाघ पर्सा राष्ट्रिय निकुन्जबाटै गएको हुनुपर्ने बताए । ‘बाघ आहारा र नयाँ बासस्थानको खोजीमा निकुन्जको कोर एरियाबाट बाहिर निस्केको हुनुपर्छ,’ उनले भने, ‘यो प्रवृत्ति पर्सा निकुन्ज मात्र नभई डडेलधुरामा समेत देखिएको छ ।’ राष्ट्रिय निकुन्ज तथा वन्यजन्तु संरक्षण विभागका इकोलोजिस्ट हरिभद्र आचार्यले बाघले बासस्थान तथा आहाराको खोजीका लागि वनको नया क्षेत्र चयन गर्ने गरेको बताए । ‘बाघ चितुवा जस्तो आहाराको खोजीमा मानव बस्तीमा पस्दैन,’ उनले भने, ‘उसले वन क्षेत्रमै आहारा र नया बासस्थान खोज्छ ।’ स्थायी सुरक्षा, आहारा प्रजातिका वन्यजन्तु र पानीको पर्याप्तता भएको क्षेत्रलाई प्रायः बाघले नया बासस्थानको रूपमा चयन गर्ने गरेको उनले बताए । रौतहटमा क्यामेरामा फोटो परेका बाहेक पनि थप बाघ हुन सक्ने उनले बताए । ‘त्यति बेला राखिएका क्यामेरामा परेका बाघको फोटो मात्र देखिएका छन्,’ उनले भने, ‘गणना अवधिमा क्यामेरामा नआएका बाघ पनि वन क्षेत्रमा हुन सक्छन् ।’ जेडएसएलले आधिकारिक रूपमा विभागलाई आफ्नो पूर्ण प्रतिवेदन हस्तान्तरण गर्न बाँकी रहेको उनले बताए । पर्सा राष्ट्रिय निकुन्जमा मात्रै बाघको संख्या डेढ दर्जन छ । वन क्षेत्र संरक्षण तथा वृद्धीका लागि गरिएको प्रयासका कारण निकुन्जमा एक दशकमा बाघको संख्या उल्लेख्य बढेको छ । २००९/१० मा भएको गणनामा निकुन्जमा ४ बयस्क बाघ थिए । २०१३ मा यो संख्या बढेर ७ पुगेको थियो । पछिल्लो अर्थात २०१८ को गणनाले संख्या १८ पुगेको छ । पर्सा, बारा र मकवानपुर गरी ६ सय २७ वर्गकिमि क्षेत्रफलमा निकुन्ज फैलिएको छ । निकुन्जसँग जोडिएको राष्ट्रिय, सामुदायिक तथा साझेदारी वन क्षेत्रमा निकुन्जबाट वन्यजन्तुले सहज आवागमन गर्छन् ।