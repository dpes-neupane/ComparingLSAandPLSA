मकवानपुर — वाग्मती प्रदेश सरकार सञ्चालनमा सहयोग गर्नका लागि सत्तारुढ गठबन्धनले ६ सदस्यीय कार्यदल गठन गरेको छ । नेकपा माओवादी केन्द्रका सांसद युवराज दुलालको संयोजकत्वमा प्रदेश सरकार सञ्चालनमा सहयोग गर्न कार्यदल गठन गरिएको हो ।कार्यदल सदस्यमा माओवादीबाट बुद्धिमान माझी, कांग्रेसबाट राधा घले, प्रभात तामाङ र नेकपा एकीकृत समाजवादीबाट माधव पौडेल, मीना ज्ञवाली रहेको कार्यदल सदस्य सांसद तामाङले जानकारी दिए । ‘कार्यदलले प्रदेश सरकार सञ्चालनका लागि सहजीकरण गर्ने छ,’ उनले भने ।सांसद तामाङका अनुसार कार्यदलले गठबन्धनबीच न्यूनतम साझा कार्यक्रम तयार गर्ने, गठबन्धनबीच सहमति, सहकार्य एवम् समझदारी कायम गर्ने र सरकारको कार्यक्रम कार्यान्वयनलाई मितव्ययी, प्रभावकारी, भ्रष्टाचार शून्य बनाउनेलगायतका काम गर्नेछ ।मुख्यमन्त्री राजेन्द्रकुमार पाण्डे, माओवादी संसदीय दलका नेता शालिकराम जम्कट्टेल, कांग्रेस संसदीय दलका नेता इन्द्रबहादुर बानियाँसहित परामर्शमा कार्यदल गठन भएको जनाइएको छ ।