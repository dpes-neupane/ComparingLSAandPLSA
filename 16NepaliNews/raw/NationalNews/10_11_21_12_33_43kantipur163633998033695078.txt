रुकुम पश्चिम — जिल्लाका ५० वडामा विद्युतीकरण भएको छ । नेपाल विद्युत् प्राधिकरणको केन्द्रीय प्रसारण लाइन र स्थानीयस्तरमा उत्पादन भएको विद्युत् जिल्लाका ५० वडामा पुगेको हो ।  जिल्लाका ७३ मध्ये ५० वटा वडामा विद्युत् पुगेको नेपाल विद्युत् प्राधिकरणको वितरण केन्द्रले जनाएको छ ।अब २३ वटा वडामा विद्युतीकरण हुन बाँकी छ । ‘हामी सबै घरमा विद्युत् विस्तारको अभियानमा छौं,’ वितरण केन्द्र प्रमुख त्रिलोचन भट्टराईले भने, ‘त्यसमा निरन्तर लागिएको छ ।’ उनका अनुसार जिल्लाका १४ हजार ५ सय ११ घरधुरी विद्युत्को पहुँचमा पुगेका छन् । प्रारम्भिक जनगणना अनुसार जिल्लामा जनसंख्या ३८ हजार बढी घरधुरी छन् । जसअनुसार अझै २३ हजार घर विद्युतीकरणको पर्खाइमा छन् । वितरण केन्द्रका अनुसार हालसम्म सबैभन्दा बढी मुसीकोट नगरपालिकाका ४ हजार ३ सय ५१ घरमा बिजुली बलिरहेको छ । सबैभन्दा कम आठबीसकोट नगरपालिकाका २ सय ३९ घरमा मात्र विद्युत्को पहुँच छ । बाँफिकोटका ३ हजार ८ सय ८५, त्रिवेणीका ३ हजार २ सय ४४, चौरजहारीका २ हजार ७ सय ८३ र सानीभेरी गाउँपालिकाका ४ सय ९ घरमा विद्युत् पुगेको छ ।कोरोना महामारीका कारण भएको लकडाउनले विद्युत् विस्तारमा केही अवरोध गरेको भए पनि कार्य प्रगति सन्तोषजनक रहेको वितरण केन्द्र प्रमुख भट्टराईले बताए । उनका अनुसार अहिले जिल्लामा दुई वटा सबस्टेसनबाट विद्युत् आपूर्ति भइरहेको छ । सल्यानको श्रीनगर र जाजरकोटको जगतिपुर सबस्टेसनबाट विद्युत् आपूर्ति भइरहेको हो । लामो दूरीका कारण विद्युत् सेवा नियमित बनाउन भने ठूलो चुनौती रहेको उनले बताए । मुसीकोट नगरपालिका–३ धैरेनीचौरमा सबस्टेसनको काम सकिँदा पनि सुचारु हुन बाँकी छ । सबस्टेसन बनेर सञ्चालनमा आएपछि विद्युत्को अनियमितता समाधान हुने विश्वास गरिएको छ । अहिले जिल्ला बाहिरका सबस्टेसनबाट ११ हजार केभी क्षमताको विद्युत् आपूर्ति भइरहेकामा जिल्लाकै सबस्टेसन सञ्चालनमा आएपछि भने ३३ हजार केभी विद्युत् प्रवाह हुनेछ ।यो सबस्टेसन सञ्चालनमा आएपछि रुकुम पूर्वमा बनिरहेको रुकुमगाड हाइड्रोबाट उत्पादन विद्युत् पनि यसैमा जोडेर वितरण गर्ने प्राधिकरणको तयारी छ । हाइड्रोबाट सबस्टेसनसम्म ल्याउने विद्युत्का लागि तार र पोलको काम सम्पन्न भइसकेको छ । 