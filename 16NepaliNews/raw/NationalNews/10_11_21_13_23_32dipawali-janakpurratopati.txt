प्रदेश २ को अस्थायी राजधानी जनकपुरधाम उपमहानगरपालिका दीपावलीको पूर्वसन्ध्यामा पनि यत्रतत्र फोहोर थुपारिएको छ । नगरप्रमुख लालकिशोर साहको बेवास्ताका कारण नगरक्षेत्रका फोहोर उठ्न नसकेको जनप्रतिनिधिहरुको आरोप छ । सर्वसाधारणले दीपावलीमा आ–आफ्नो घर, आँगन, सडक सरसफाइ गर्छन् । तर जनकपुरधाम उपमहानगरपालिकाले अहिलेसम्म सडकबाट दुर्गन्धित फोहोरमैला नउठाउँदा नगर क्षेत्र नै दुर्गन्धित बनेको सर्वसाधारणको भनाइ छ ।जनकपुरधाम उपमहानगरको पिडारी चोक, रामानन्द चौक, भानु चोक, मिल्स एरिया, मुरली चोकलगायतका सडक तथा मुख्य गल्लीहरुमा थुपारिएको फोहोरमैला नउठ्दा जनकपुरधाम निकै दुर्गन्धित बनेको छ । उपमहानगरपालिकाले फोहोर नउठाउँदा सडक, गल्ली तथा चोक कुरुप बनेका छन् । जनकपुरधाम उपमहानगरपालिकाले विगतमा ४८ करोड रुपैयाँको लागतमा फोहोर व्यवस्थापनका लागि ल्याण्डफिल्ड साइटको व्यवस्था गरेको थियो । त्यसका लागि जनकपुरधाम उपमहानगरपालिकाले जनकपुरधामस्थित कपिलेश्वरमा जग्गा लिजमा लिई प्रक्रिया अनुसार अघि समेत बढाइएको थियो । तर एकाएक नगरप्रमुख लालकिशोर साहले प्रक्रिया नै अवरुद्ध गरेपछि सो रकमसमेत फ्रिज हुन पुगेको थियो ।त्यसपछि अहिलेसम्म पनि ल्याण्ड फिल्ड साइटका लागि पहल नगर्दा फोहोरमैला व्यवस्थानमा निकै समस्या भईरहेको जनकपुरधाम उपमहानरकी नगर उपप्रमुख रिताकुमारी मिश्रले बताइन् । फोहोर व्यवस्थापनमा समस्या भइरहँदा उपमहानगरले आफ्नै अधिनमा रहेको अतिथि गृहमा फोहोरलाई छोपेर राखेको छ । जनकपुरधाम उपमहानगरपालिकाले सरसफाइको नाममा लाखौँ खर्च गरे पनि सरसफाइ भने हुने गरेको छैन । जबकि उपमहानगरमा सरसफाइ शाखामै सयौं कर्मचारी र स्वीपर कार्यरत छन् । उपमहानगरले फोहर नउठाएपछि आइतबार वडाध्यक्षहरुले फोहोर उठाएर नगर प्रमुख लालकिशोर साहको घर अगाडि थुपारेका थिए । यद्यपि अझैसम्म उपमहानगरले फोहोर उठाउन ध्यान दिएको छैन ।जनकपुरधाम उपमहानगरले आर्थिक वर्ष ०७६/०७७ मा तिहार, छठ र विवाह पञ्चमीका लागि विशेष सरसफाइको नाउँमा २० लाख रुपैयाँ विभिन्न संघ संस्था तथा व्यक्तिलाई दिएको महालेखापरीक्षकको प्रतिवेदनमा उल्लेख छ । यता जनकपुरधाम उपमहानगरपालिकाकी उपप्रमुख मिश्रले समेत नगर प्रमुखको व्यवहारका कारण गुनासो गरिन् । उनले भनिन्, ‘मैले फोहोर व्यवस्थापनका लागि उपमहानगरपालिकासँग ट्याक्टर माग गर्दा पनि दिएन ।’जनकपुरधाम उपमहानगरपालिकाले नगरको फोहोर व्यवस्थापनमा उदासिनता देखाएको नगरवासीको गुनासो छ । नगरमा फोहोर गर्नेलाई कारबाही गरी फोहोर व्यवस्थापनमा सक्रिय हुने उद्घोष गरेको उपमहानगरपालिका स्वयं यतिबेला नगर दुर्गन्धित हुनुको कारण बनेको छ ।# फोहोर