म्याग्दी — कोरोना कहरले दुई वर्षदेखि कागबेनी र मुक्तिनाथ मन्दिर सर्तसहित खुला भएपछि सोह्रश्राद्धमा कागबेनीमा पितृलाई श्राद्ध र मुक्तिनाथ दर्शन आउने आन्तरिक पर्यटकको संख्या बढेको छ । म्याग्दी प्रवेश गर्ने मुख्य नाकामा रहेको कालीपुल चेकपोस्टको अभिलेखअनुसार २०७६ फागुन २२ पछि मंगलबार सर्वाधिक धेरै २५ वटा बस र ४० बढी जिप/स्कारपियो मुस्ताङ गएका छन् ।‘सुरुको लकडाउनपछि आज धेरै यात्रुवाहक गाडी मुस्ताङ गएका छन् । म्याग्दी र पोखराबाट जोमसोम चल्ने नियमित रुटका चार वटा बसबाहेक मंगलबार दिउँसो ३ बजेसम्म रिजर्भ सवारी मुस्ताङ गएका हुन् । मोटरसाइकलको यहाँ रेकर्ड राख्ने गरिएको छैन’ चेकपोस्टका प्रहरी हवल्दार बिर्खबहादुर शाहीले भने, ‘कालीपुल चेकपोस्टमा ड्युटी बसेको पछिल्लो १८ महिनामा यति धेरै यात्रु र गाडी आएको पहिलो पटक हो । पछिल्लो दुई सातामा बाइक राइडर र मोटरसाइकलमा डुल्न आउनेको संख्या पनि दैनिक ४०–५० पुग्छ ।’सरकारी, संस्थान, नियोग र निजी सवारीसाधनको अभिलेख नराख्ने भएकोले मुस्ताङ जाने यात्रुको संख्या अझ धेरै हुन सक्छ । मोटरसाइकलको संख्या पनि अत्यधिक बृद्धि भएको छ । असोज दोस्रो सातादेखि मुस्ताङ भ्रमणमा आउने पर्यटको संख्या बढ्न थालेको हो । मुस्ताङ प्रशासनले ७ दिनभित्रको पीसीआर नेगेटिभ रिपोर्ट वा ७२ घन्टाको एन्टिजेन वा पूर्णखोप प्राप्त गरेको कार्डवाहकलाई असोज १० देखि मुक्तिनाथ दर्शनका लागि खुला गरेपछि आन्तरिक पर्यटक ह्वात्तै बढेका हुन् । केही भारतीय पर्यटक पनि मुक्तिनाथ आउन थालेका छन । सोमबार र मंगलबार दिउँसो ३ बजेसम्मको अभिलेखअनुसार सबैभन्दा बढी पोखराबाट रिजर्भ जिप र बसमा आएका छन् । बुटवल, भैरहवा, चितवन, दाङ, धादिङ, दमौलीबाट पनि उत्तिकै आएका छन् । आन्तरिक तथा बाह्य पर्यटक बढे पनि निर्माणाधीन बेनी–जोमसोम सडकमा सवारी चाप बढेको तर मनसुन अझै नरोकिएकाले पहिरो र हिलोले गर्दा यात्रुलाई सास्ती भएको छ । सबैभन्दा साँघुरो र अप्ठेरो बेनी–घाँसा ३८ किमि क्षेत्रमा सडक विस्तारको काम भइरहेको, बर्खाको पहिरोले सडक झन् साँघुरो बनेको र मनसुन नरोकिएकोले सडक हिलाम्मे हुँदा यात्रा कष्टकर भएको छ । ‘साँघुरो, हिलाम्मे र भिरालो सडकमा सबै गाडी चलाउन सजिलो छैन । पहिरोग्रस्त सडक अझै जोखिमपूर्ण छ’ बेनी–जोमसोम सडकका जिपचालक हिरा पुनले भने, ‘संसारको गहिरो गल्छीमा पर्ने दाना काप्रे खण्डमा बस र टु ह्वील गाडी डोजरले तानेर पार गराउनुपर्ने बाध्यता छ । यहीं ट्राफिक जाम हुने समस्या छ ।’मनसुनले गर्दा सडक झन् जोखिमपूर्ण भएका छन । हिलोमा गाडी फस्दा घन्टौं सडक जाम हुने गरेको छ । ७६ किमि सडक छिचोल्न ठूला बसलाई ७ घण्टासम्म लाग्छ । फोर ह्वीलर साना गाडीलाई पनि ४ घन्टा लाग्छ । मुस्ताङ भ्रमण खुल्ला गरिएसँगै बेनी–जोमसोम सडकमा लामो समयदेखि ठूला यात्रुवाहक बस चल्न थालेका छन । ठूला बस, निर्माण सामग्री बोकेर उकालो लागेका ट्रक र मुस्ताङबाट स्याउ बोकेर झरेका ट्रक पहिरोग्रस्त, साँघुरा र हिलाम्मे सडकमा पास हुन नसक्दा ट्राफिक जाम हुने गरेको हो । पहिरोले साँघुरा बनेका सडक हिलाम्मे हुँदा सडकमा दुर्घटनाको जोखिम बढेको छ ।‘हिलाम्मे र साँघुरो सडकमा देशभरबाट भित्रिएका जिप, स्थानीय रुटका बस, मोटरसाइकल र मालवाहक ट्रकको चापले सिंगल लेनको बेनी–जोमसोम सडकमा ट्राफिक समस्या हुन थालेको छ,’ सडक विभागका स्थानीय सुपरभाइजरसमेत रहेका स्थानीय इन्द्रसिं शेरचनले भने, ‘बेनी जोमसोमको गलेश्वर, भीरकाटे र दानाको गुइँठे तथाकाप्रे खण्डमा अधिक समस्या हुने गरेको छ । पानी पर्न नरोकिएकोले मुस्ताङ आउन अझै हतारो नगर्दा राम्रो ।’