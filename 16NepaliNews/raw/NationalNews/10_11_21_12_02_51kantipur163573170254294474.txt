चितवन — २०७५ माघमा पूर्वप्रधानमन्त्री तथा चितवन निर्वाचन क्षेत्र नम्बर ३ का सांसद पुष्पकमल दाहालले भरतपुरमा ५ वटा आयोजनाको संयुक्त शिलान्यास गरे । २ वर्षभित्र सम्पन्न हुनुपर्ने ती आयोजनाहरू अहिलेसम्म हस्तान्तरण भएका छैनन् । तीमध्ये देवघाटधाममा बन्ने विद्युतीय शवदाह गृह निर्माणको काम अति सुस्त छ । हालसम्म २० प्रतिशत पनि काम भएको छैन ।कोरोना महामारीलगायत कारण देखाउँदै थपिएको समय पनि आउँदो चैतमा सकिँदै छ । तर निर्माण पूरा हुने छनक देखिँदैन । शवदाह गृहको जग निर्माणको काम बल्ल हुँदै छ । काम सक्ने समय अवधि नजिकिए पनि कामदारहरू निर्माण स्थलमा खासै देखिँदैनन् । ‘काम अलिअलि भए जस्तो लाग्छ । भरतपुर महानगरपालिका र देवघाट क्षेत्र विकास समितिको निरन्तर चासो छ । तर खै किन हो कामै हुँदैन,’ देवघाट क्षेत्र विकास समितिका सदस्य नवराज ढकालले भने ।सघन सहरी तथा भवन निर्माण आयोजनाको चितवन कार्यालयको संयोजनमा शवदाह गृहको निर्माण भइरहेको हो । २०७५ माघ ३ मा ९ करोड ९२ लाख रुपैयाँमा काम सक्ने गरी मिलेनियम सिद्धगढी जेभीसँग ठेक्का सम्झौता भएको थियो । तर नदी कटान र बाढीबाट जोगाउने विषयमा पर्याप्त अध्ययन नगरी सम्झौता गर्दा समस्या भएको बताउँछन् आयोजनाका चितवन प्रमुख प्रकाश अर्याल । ‘जहाँ शवदाह गृह बन्दै थियो त्यहाँ कंक्रिट पर्खाल लगाएर पुरानो काम गरेको ठाउँ थियो । त्यही पर्खालले नै कटान र बाढीबाट जोगाउला भनेर त्यहीअनुसारको लागत अनुमानमा ठेक्का सम्झौता भयो । तर काम गर्दै जाँदा पुरानो पर्खालले जोगाउन नसक्ने पक्का भयो,’ चितवन प्रमुख अर्यालले भने । २०७६ को बर्खामा आएको बाढीले पुरानो पर्खालै भत्काइदियो । जसले गर्दा शवदाह गृह जोगाउने चुनौती खडा भयो ।