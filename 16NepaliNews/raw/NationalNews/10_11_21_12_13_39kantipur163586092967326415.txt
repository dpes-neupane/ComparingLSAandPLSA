तनहुँ — गण्डकी प्रदेशका मुख्यमन्त्री कृष्णचन्द्र नेपाली पोखरेलले गण्डकी प्रदेशको विकास र समृद्धिको आधार धार्मिक पर्यटन भएको बताएका छन् । प्रदेशलाई समृद्ध प्रदेश बनाउने अभियानमा लाग्न उनले सबैसँग आग्रहसमेत गरेका छन् ।सदरमुकाम दमौलीमा वेदव्यासको १०८ फिट अग्लो मूर्तिको शिलान्यास गर्दै मुख्यमन्त्री पोखरेलले यस्तो बताएका हुन् । उनले वेदव्यास भूमिको रुपमा चिनिने दमौलीमा व्यासको मूर्ति निर्माण गर्न लागिएको योजनाको प्रशंसासमेत गरे ।दमौलीमा व्यासको मूर्ति निर्माणका लागि व्यास नगरपालिकाले एक वर्षभित्र सम्पन्न गर्ने गरी गौरी पार्वती, देव एण्ड सयर/ऋषिशक्ति जेभीसँग सम्झौता गरेको छ । मूर्ति निर्माणका लागि व्यास नगरपालिकाको प्रतावमा संस्कृति, पर्यटन तथा नागरिक उड्डयन मन्त्रालयले साझेदारी गरेको छ । त्यसका लागि मन्त्रालयले चार करोड ५५ लाख रुपैयाँ बजेट उपलब्ध गराएको छ ।पहिलो चरणमा पाँच करोड ५० लाख ५५ हजार ६४० को लागतमा मूर्ति अड्याउने स्तम्भ निर्माणको काम हुने व्यास क्षेत्र शिव पञ्चायन विकास कोषका अध्यक्ष अशोककुमार श्रेष्ठले बताए । सोही योजनाको शिलान्यासको क्रममा मंगलबार मुख्यमन्त्री पोखरेलले यहाँको धार्मिक पर्यटनको चर्चा गरेका हुन् ।यस क्रममा मुख्यमन्त्री पोखरेलले प्रदेश सरकार जनताको आवश्यकता पूरा गर्ने गरी काम गरेको बताए । साथै आफ्नो सरकार जनताको भावना र चाहना अनुसार अगाडि बढ्ने बताए ।‘प्रदेश सरकारले सिमित श्रोत साधानका बीच पनि राष्ट्रिय र प्रदेश गौरवका योजनाहरूलाई निरन्तरता दिएको छ । स्वास्थ्य, शिक्षा, सडक लगायत नियमित विकास निर्माणका कामसँगै महिलाको स्वास्थ्य, वृद्धवृद्धा, कोरोनाबाट अभिभावक गुमाएका बालबालिकाको क्षेत्रमासमेत विशेष कार्यक्रम सञ्चालन गरेका छौँ,’ पोखरेलले भने । साथै कोरोना महामारीका कारण सोचे जस्तो र चाहे जस्तो काम गर्न नसके पनि जनताको भावना बुझेर प्रदेश सरकारले काम अगाडि बढाउने उनको प्रतिवद्धता थियो ।