बागलुङ — नेत्रविक्रम चन्द नेतृत्वको नेपाल कम्प्युनिस्ट पार्टीले जिल्लामा भ्रष्टाचारविरोधी अभियान चलाउने भएको छ । उक्त पार्टीका जिल्ला इन्चार्ज ध्रुव घिमिरेले अभियानका लागि सबै दलसँग छलफल चलाइरहेको बताए ।उनले सरकारी, सामाजिक र जनप्रतिनिधि तहमा भएका अनियमितताको भण्डाफोर गर्ने बताए । ‘सबै दल मिलेर हामीले अनियमितता र भ्रष्टाचारको विरोध गरेका छौं,’ घिमिरेले भने, ‘अब तथ्यगत रूपमा पनि प्रमाण खोज्दै छौं ।’जिल्लामा क्रियाशील दलले भ्रष्टाचारविरुद्धको कार्यक्रम गर्ने सैद्धान्तिक सहमति दिए पनि व्यावहारिक रूपमा भने तयार नभएको सेक्रेटरी झम सेनले बताए । ‘जनचेतनाको काम गरिरहे पनि दलहरू अनियमितता भएको स्थानमा हस्तक्षेप गर्न मानेका छैनन्,’ उनले भने, ‘नागरिक समाज र जनवर्गीय संगठनको सहकार्यमार्फत प्रमाणहरू खोजी भइरहेको छ ।’ 