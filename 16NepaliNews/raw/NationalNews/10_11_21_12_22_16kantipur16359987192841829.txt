बर्दिया — जिल्लासँग जोडिएको भारत उत्तरप्रदेश राज्य बहराईच जिल्लाको मिहीपुरुवा बजारस्थित पटाका बजारमा विस्फोट भएको छ । एक पटाका पसलमा अचानक आगलागी हुँदा दुई दर्जन बढी पसल जलेर सखाप भएका छन् ।दिपावलीको अवसरमा सिमापारि गएका नेपाली पटाका पसलबाट भागेर ज्यान बचाएका छन् ।बुधबार साँझ करिब ५ बजे दिपावलीको सामान खरिद गरी पटाका किन्न गएका केही नेपाली नागरिक भने सुरक्षित रहेको स्थानीय प्रहरीले जनाएको छ । पटाका बजारमा भएको आगलागी पछि तीन वटा भारतीयको मोटरसाइकल जलेको छ ।भागदौडका समय केही भारतीय नागरिक सामान्य घाइते भएका थिए । टेन्टमा राखिएको पटाका पसलमा भएको विस्फोट करिब डेढ घण्टापछि नियन्त्रणमा आएको थियो ।पटाका पसल सहरी क्षेत्रभन्दा बाहिर भएकोले ठूलो क्षति हुन पाएन । पटाका विस्फोट करिब १ किमी टाडासम्म सुनिएको स्थानीयले बताए । मिहीपुरुवामा बर्दिया जिल्लाको सबैभन्दा बढी किनमेल गर्न यहाँ आउने गर्छन् ।नेपालमा प्रतिबन्ध पटाका लिन यहाबाट मानिसहरु मिहीपुरुवा जाने गर्छन् । आगलागी कसरी भयो यसबारे भारतीय प्रहरीले अनुसन्धान गरि रहेको जनाएको छ । 