वीरगन्ज — वीरगन्ज–ठोरी हुलाकी राजमार्गअन्तर्गत तिलावे खोलाको पुल निर्धारित समयमै निर्माण नहुँदा पर्साका बासिन्दाले सास्ती खेप्दै आएका छन् । सदरमुकाम वीरगन्जलाई ग्रामीण भेगसँग जोड्ने एक मात्र सडकको नयाँ पुल नबनेकै कारण बिहान र साँझको समयमा घण्टौँ ट्राफिक जाम हुने गरेको छ ।वीरगन्जका उद्योग, व्यापारिक प्रतिष्ठान र भौतिक पूर्वाधार निर्माणलगायत कार्यमा ग्रामीण भेगबाट दैनिक हजारौँको संख्यामा सर्वसाधारण आउने गरेका छन् । यसले गर्दा जीर्ण भइसकेको साँघुरो पुुलमा जाम लाग्छ । ‘एक लेनको पुलमा सवारी जाम लाग्दा ३/४ घण्टा अड्कनुपर्छ, ब्याक गर्ने ठाउँ पनि हुँदैन,’ स्थानीय राकेश यादव भन्छन्, ‘नयाँ पुल नबन्दा धेरै सास्ती छ ।’२०७२ जेठ २५ मा पप्पु/लुम्बिनी जेभीले ७ करोड ७१ लाख रुपैयाँमा ३ वर्षमा बनाउने गरी तिलावे खोला पुलको ठेक्का सकार गरेको थियो । हुलाकी राजमार्ग निर्देशनालय योजना कार्यालय वीरगन्जले पहिलो कार्यादेशअनुसार तिलावे खोलाको पुल २०७५ जेठ २४ सम्ममा निर्माण व्यवसायीले निर्माण सम्पन्न गर्नुपर्ने जनाएको छ ।पटकपटक थपिएको ठेक्काको पछिल्लो म्याद २०७८ भदौ ६ मा सकिएको छ । तर, हालसम्मको भौतिक प्रगति ६७ प्रतिशत मात्र रहेको योजना कार्यालयले जनाएको छ । पछिल्लो ६ महिनादेखि पुल निर्माणको काम ठप्प छ । योजना कार्यालयका इन्जिनियर दुर्गा मण्डलका अनुसार सन्तोषजनक कार्यप्रगति नदेखिएकाले ठेक्का तोड्ने विषयमा कात्तिक १ गते सार्वजनिक सूचनासमेत प्रकाशित गरिएको छ । सूचनामा ठेकेदार कम्पनीलाई सात दिनभित्र चित्तबुझ्दो जवाफ दिन निर्देशन दिँदै अन्यथा कारबाही अघि बढाइने जनाइएको छ । पुल निर्माणको ठेक्का पप्पु र लुम्बिनीले संयुक्त रूपमा सकार गरे पनि सुरुमा वीरगन्जकै पप्पु कन्सट्रक्सनले निर्माणकार्य अगाडि बढाएको थियो । ‘पछिल्लो समय लुम्बिनी बिल्डर्सले निर्माण कार्य गर्दैआएको थियो,’ इन्जिनियर मण्डलले भने, ‘विगत ६ महिनादेखि लुम्बिनी पनि साइटमा देखिएको छैन, उक्त पुल जिल्लाकै मेरुदण्ड हो । सात दिनभित्र कस्तो जवाफ दिन्छ, त्यसका आधारमा कार्यालय अगाडि बढ्नेछ ।’ उनका अनुसार म्याद थपका लागि गत असोज २१ भित्र निर्माण व्यवसायीले सम्पूर्ण कागजात बुझाउनुपर्थ्यो तर कुनै चासो देखाएका छैनन् ।जानकारका अनुसार ‘लो–बिड’ मा ठेक्का सकार गर्ने र समयमै काम नगर्ने प्रवृत्ति हाबी छ । कतिपय निर्माण व्यवसायीले ‘मोबिलाइजेसन’ खर्च लिएर घरजग्गामा लगानी गर्ने गरेका छन् । ठेक्का पूरा नगर्नेलाई नियामक निकायले कारबाही गर्न नसक्दा एउटै कन्स्ट्रक्सनले ठेक्का पाइरहेका छन् । 