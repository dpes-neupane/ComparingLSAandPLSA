सिन्धुली — दसैंतिहारको मुखमा सडकमा सवारीसाधनको चाप बढी छ । तर वर्षा, बाढी र पहिरोले क्षति पुगेका सडक मर्मत नहुँदा सवारीसाधन फस्ने, बिग्रने र घण्टौं जाममा पर्नुपर्ने अवस्था छ । सडकको दुरवस्थाका कारण यात्रुले सास्तीसँगै यात्रामा बढी समय लाग्ने गरेको गुनासो गरेका छन् ।बीपी, पुष्पलाल (मध्यपहाडी) र मदन भण्डारी राजमार्गमा पहिरो र खहरेले सडकलाई क्षति गरी बग्रेल्ती खाल्डाखुल्डी बनाएको छ । सवारीसाधनको बढ्दो चापमा खाल्डाखुल्डी भएकै स्थानमा जाम पर्ने अवस्था रहेको चालकहरू बताउँछन् । पहिरो झरेको र सडक बगेको स्थानमा कामचलाउ मर्मत गरी सवारी सञ्चालनमा ल्याइएको छ । जसका कारण दोहोरो आवागमनमा समस्या हुने गरेको बताउँछन् बोलेरो चालक गीता पहाडी । ‘खाल्डाखुल्डी गनेर साध्य छैन,’ उनले भने, ‘बीपी राजमार्गको सिन्धुली–बर्दिबास र खुर्कोट–नेपालथोक खण्ड पार गर्न धेरै कष्ट छ ।’सडक बोर्डले सवारी कर असुल्ने तर सडकको अवस्था कहिल्यै सुधार नहुनुले सरकारी निकाय निकम्मा बनेको उनको आरोप छ । ‘कर लिएपछि खाल्डाखुल्डी त पुर्नुपर्‍यो नि,’ पहाडीले भने, ‘खाल्डा छल्न खोज्दा दुर्घटनाको खतरा हुन्छ ।’ ३७ किमि लामो सिन्धुलीमाडी–बर्दिबास खण्डको फिटिङनजिक पहिरो झरिरहेकाले बेलाबेला सडक अवरुद्ध हुने गरेको छ । यहाँ अहिले एकतर्फी मात्रै यातायात सञ्चालनमा छ ।सामान्यतया ४ घण्टामा सिन्धुलीबाट काठमाडौंको यात्रा तय गर्न सकिनेमा अहिले खाल्डाखुल्डीकै कारण ६ देखि ७ घण्टा लाग्ने गरेको अर्का बोलेरो जिप चालक अमर भुजेलले बताए । ‘खाल्डाखुल्डीले बढी समय लाग्ने, गाडी टुटफुट हुने र दुर्घटनाको खतरा उत्तिकै छ,’ उनले भने । बीपी राजमार्गको नागबेली सडकको दृश्यावलोकन गर्दै काठमाडौं आउजाउ गर्ने मोटरसाइकल चालक सडकका खाल्डाखुल्डीका कारण हैरानी खेपिरहेको बताउँछन् । ‘पूर्वी तराईलाई राजधानीसँग जोड्ने छोटो दूरीको वैकल्पिक मार्ग भएकाले सवारी चाप हुन्छ । मर्मत सम्भार टालटुले मात्र हुन्छ, त्यो पनि गुणस्तरहीन हुने भएकाले टिक्दैन,’ स्थानीय पुष्कर थापाले भने ।पुष्पलाल लोकमार्गको हालत पनि उस्तै छ । ६१ किमि लामो खुर्कोट–घुर्मी खण्डका दर्जनौं स्थानमा ठूला खाल्डा छन् । ‘अक्करे भीरमा एकतर्फी मात्र सवारी पास हुने पीडा छँदै छ, खाल्डाखुल्डीले झन् बढी हैरानी दिन्छ,’ गोलन्जोर गाउँपालिका ग्वाल्टारका गौरव कार्कीले दुखेसो पोखे ।पहिरो र खहरेले बिगारेको मदन भण्डारी लोकमार्गको मरिण खोलादेखि हरिहरपुरगढीसम्मको सडक पनि अझै मर्मत गरिएको छैन । बर्दिबास–सिन्धुली–बनेपा सडक आयोजनाका प्राविधिक रमेश आचार्य खाल्डाखुल्डी मर्मत र खहरे सफा गर्ने काम निरन्तर भइरहेको दाबी गर्छन् । ‘भिमान, झाँगाझोली र खुर्कोटमा सडक सफा गर्न मेसिन नै राखिएको छ, वर्षा अझै भइरहेकाले समस्या भएको हो,’ उनले भने ।