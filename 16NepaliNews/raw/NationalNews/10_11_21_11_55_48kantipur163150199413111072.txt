धनुषा — राजनीतिक उतारचढावका कारण प्रदेशसभाको बैठक अन्योलमा परेको छ । सतारूढ दल जनता समाजवादी पार्टी (जसपा) र प्रमुख प्रतिपक्ष दल एमाले विभाजनका कारण प्रदेशसभाको बैठक २ महिनायता बस्न सकेको छैन । असारमा सरकारले प्रदेशसभाबाट बजेट पारित गराएपछि छैटौं अधिवेशन अन्त्य गरिएको थियो तर सातौं अधिवेशनको कुनै सुरसार छैन । प्रदेशसभा बैठक नबोलाइँदा प्रदेशका विभिन्न समस्या, विकास निर्माण तथा बिग्रँदो सुरक्षा अवस्थाबारे छलफल हुन नसकेको सांसदहरू बताउँछन् । लामो समयसम्म प्रदेशसभा बैठक नबस्दा सांसदको गरिमा नै संकटमा परेको सतारूढ दलकै सांसदहरू बताउँछन् । सरकारका मन्त्री सभा–सम्मेलनमा व्यस्त हुने तर प्रदेशको विकास र नागरिकका समस्याबारे छलफल र सुनवाइ नहुँदा प्रदेशवासी निराश बनेका नवगठित नेकपा (एकीकृत समाजवादी) की सांसद बेची लुङेलीले बताइन् । सरकारले प्रदेशसभालाई बिजनेस दिन नसक्दा सांसदहरू फुर्सदिला बनेको उनको टिप्पणी छ । प्रदेश सरकारका प्रवक्तासमेत रहेका आन्तरिक मामिला तथा सञ्चारमन्त्री भरतप्रसाद साहले बैठक चाँडै बोलाउने विषयमा सरकारले छलफल अगाडि बढाएको बताए । दसैंअघि नै संसद्को सातौं अधिवेशन आह्वान गर्ने तयारी भएको उनको भनाइ छ ।संघीय सरकारले राजनीतिक दल विभाजनसम्बन्धी अध्यादेश जारी गरेसँगै प्रदेशसभामा प्रतिनिधित्व गर्ने दलको संख्या ७ पुगेको छ । सरकारले मन्त्रिपरिषद् विस्तार गरी उक्त पक्षलाई समेत समेट्दा प्रदेशसभाका विषयगत संसदीय समितिसमेत सभापतिविहीन बनेका छन् । सरकारले समितिका सभापतिबारे समेत निर्णय गर्न सकेको छैन । जसका कारण समितिहरू कामविहीन बनेका छन् । सार्वजनिक लेखा समिति सुरुदेखि नै सभापतिविहीन छ भने पछिल्लो समय कृषि र प्राकृतिक स्रोत समितिमा पनि सभापति छैनन् । नवगठित एकीकृत समाजवादी प्रदेश सरकारमा सहभागी हुने भएको छ । निर्वाचन आयोगमा एकीकृत समाजवादी र लोकतान्त्रिक समाजवादी पार्टी (लोसपा) दर्ता भएसँगै प्रदेश सरकार विस्तार अघि बढाइएको छ । संघीय सरकारमा बनेको समीकरणजस्तै प्रदेश २ मा पनि बनाइने दलहरूबीच सहमति भएको छ । जसपाको नेतृत्वमा कांग्रेस र माओवादी केन्द्र सरकारमा सहभागी भइसकेका छन् । एकीकृत समाजवादीलाई सरकारमा ल्याउन मुख्यमन्त्री लालबाबु राउतले मन्त्रालयको संख्या पनि बढाउने तयारी गरिरहेका उनीनिकट एक नेताले बताए । करिब दुई महिनाअघि कांग्रेस र माओवादीलाई सरकारमा सहभागी गराउन पनि मन्त्रालयको संख्या थपिएको थियो । एकीकृत समाजवादीका सांसद शत्रुधन महतोले संसदीय दलको विधान बनाएपछि सरकारमा जाने विषयमा छलफल हुने बताए । ‘संघीय संसद्मा संसदीय दलको विधानअनुसार नै प्रदेशमा विधान तयार भएपछि सरकारमा सहभागी हुन्छौं,’ उनले भने ।एकीकृत समाजवादीलाई २ मन्त्रालय दिएर सरकारमा ल्याउने तयारी भइरहेको छ । हाल विभिन्न ६ वटा मन्त्रालयलाई टुक्राएर १० वटा बनाइसकेको छ । सरकारका प्रवक्ता साहले सरकार विस्तार गरे एकीकृत समाजवादीलाई पनि समेट्ने विषयमा गृहकार्य भइरहेको पुष्टि गरे । जसपाबाट अलग्गिएर बनेको लोसपा प्रदेशसभामा प्रमुख प्रतिपक्षी दल बनेको छ । जसपाबाट अलग्गिएपछि १६ जना सांसदले सनाखत गरेसँगै लोसपा तेस्रो ठूलो दल भएको छ । प्र्रदेशसभामा जसपा, कांग्रेस, लोसपा, एकीकृत समाजवादी, माओवादी केन्द्र, एमाले र नेपाल संघीय समाजवादी पार्टी (नेसंसपा) गरी ७ दल पुगेका छन् ।अझै पनि ठूलो दल ३८ जना सांसदसहित जसपा नै छ । प्रदेशसभामा कांग्रेसका १९, एकीकृत समाजवादीका १३, माओवादी केन्द्र र एमालेका ८/८ तथा नेससपाको १ जना सांसद छन् । जसपाको नेतृत्वमा कांग्रेस, माओवादी केन्द्र सरकारमा छन् भने एकीकृत समाजवादीलाई सरकारमा ल्याउने तयारी भइरहेको छ । नेसंसपाको पनि सरकारलाई समर्थन छ ।