जाजरकोट — जाजरकोटमा संरक्षित सूचीमा रहेको हाब्रेको छालासहित युवक पक्राउ परेका छन् । जिल्लाको बारेकोट–५ नायकवाडा बस्ने काले कामीको छोरा १९ वर्षीय लोकेश परियारलाई प्रहरीले पक्राउ गरेको हो ।हाब्रेको छाला बिक्री गर्न भनी नलगाड नगरपालिका–५ कालीमाटीस्थित होटलमा मोलमोलाई भइरहेको छ भन्ने गोप्य सूचनाको आधारमा उनलाई पक्राउ गरिएको प्रहरी नायव उपरीक्षक मधुकुमार थापाले बताए ।थापाका अनुसार होटल तथा सम्पूर्ण कोठा खानतलासी गर्ने क्रममा सो होटलको माथिल्लो तलाको २ नम्वर कोठाभित्र परियार र उनको साथमा रहेको झोला फेला परेको थियो । झोलाभित्र हाब्रे जस्तो देखिने जनावरको ४२ इन्च लम्बाई भएको ठूलो छाला एक थान र टाउको नभएको २२ इन्च लम्बाई भएको सानो छाला एक थान फेला पारी सो छाला बरामद गरी परियारलाई पक्राउ गरिएको प्रहरीले जनाएको छ । पक्राउ परेका परियारबारे थप अनुसन्धान कार्य भइरहेको र आवश्यक कारबाहीको लागि जिल्ला वन कार्यालय खलंगा जाजरकोटसँग समन्वय भइरहेको प्रनाउ थापाले बताए ।राष्ट्रिय प्रकृति संरक्षण कोषले विज्ञहरुद्वारा अध्ययन गराई वन्यजन्तु संरक्षण क्षेत्र बनाउन पर्ने सिफारिस गरे पनि सरकारले हालसम्म घोषणा गरेको छैन । 