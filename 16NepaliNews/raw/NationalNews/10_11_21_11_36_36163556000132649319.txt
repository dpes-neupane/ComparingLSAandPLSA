काँकडभिट्टा — राजनीतिको आडमा हुने भ्रष्टाचारलगायत विकृतिविरुद्ध तयार पारिएको नाटक ‘ठूला माछा–साना माछा’ पूर्वका विभिन्न स्थानमा प्रदर्शन भइरहेको छ । झापा, मोरङ र सुनसरीका विभिन्न स्थानमा नाटक प्रदर्शन जारी छ । शिल्पी थिएटरका निर्देशक घिमिरे युवराजको परिकल्पनामा तयार पारिएको नाटक पहिलो चरणमा प्रदेश १ का तीन जिल्लामा देखाइँदै छ । मोरङका आठ, सुनसरी र झापाका ७/७ स्थानमा नाटक प्रदर्शन गरिनेछ । ‘अन्य प्रदेश र जिल्लामा पनि नाटक देखाउने योजनामा छौं’, घिमिरेले सुनाए, ‘नाटक देशैभरि प्रदर्शन गर्नुपर्नेर् जरुरी महसुस भएको छ ।’ सरकारी कार्यालयमा हुने ढिलासुस्ती, बिचौलिया प्रवृत्ति, शिक्षा क्षेत्रमा हुने व्यापार, जनस्वास्थ्यमाथिको खेलबाडलगायत विषय नाटकले समेटेको छ । पर्यावरणमाथिको संकटलाई पनि नाटकले सम्बोधन गर्छ । ‘यी र यसखाले समस्यामाथि नाटकमार्फत हामीले सत्तालाई प्रश्न गरेका छौं’, निर्देशक घिमिरेले भने, ‘सत्ताधारीलाई आम जनताले निरन्तर प्रश्न गर्न जरुरी हुन्छ ।’ नाटक करिव ५० मिनेट लामो छ । भूईमान्छेले अनायासै भोग्नु परेका दुःख पनि नाटकमा समेटिएको छ । सरकारी कार्यालयमा हुने खुलेआम घुसखोरी, ढिलासुस्ती जस्ता प्रवृत्तिलाई नाटकमार्फत व्यंग्य गरिएको छ । नाटक नेपाली भाषामा मात्र नभई मैथिली र उराउ भाषामा पनि मञ्चन गरिएको छ । यसले तराईका मैथिली र उराउ भाषी समुदायलाई नाटक बुझ्न सजिलो त बनाएकै छ, त्यो समुदायले अपनत्व पनि महसुस गरेका छन् । बिहीबार झापाको बाहुनडाँगी र काँकडभिट्टामा नाटक प्रदर्शन भएको छ । स्थानीय युवा प्रवीण भण्डारीले जनप्रतिनिधिदेखि सरकारी कर्मचारी र अस्पतालबाट जनताले भोग्ने सास्तीलाई नाटकले सम्वोधन गरेको जनाए । ‘नाटकले भुइँमान्छेको कथा भनेको छ’, अर्का दर्शक मणिकुमार लिम्बूले थपे । नाटकमा पवित्रा खड्का, रेनुका कार्की ढोली, सविन कट्टेल, संगीता उराव, मानहाङ लावती, असीम खनाल, ज्योति पोख्रेल, रविन परियार, गोविन्द ओली, ज्याक बराल, हिमाल भुजेल, सञ्जित थुलु राईको अभिनय छ ।