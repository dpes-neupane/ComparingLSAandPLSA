रूपन्देही — गठनबन्धनको मुख्य दल नेपाली कांग्रेसले मन्त्री बन्नेको टुंगो लगाएसँगै आज लुम्बिनी प्रदेशको मन्त्रिपरिषद् विस्तार हुन थालेको छ । प्रदेश प्रमुख अमिक शेरचनको कार्यालयका दिउँसो ३ बजे शपथका लागि तयारी भइरहेको छ ।नेपाली कांग्रेसका प्रमुख सचेतक फकरुद्धिन खानले कांग्रेसबाट रूपन्देहीका बसिउद्धिन खाँ, बाँकेका सुरेन्द्र हमाल र पाल्पाका वीरबहादुर राना मन्त्री बन्ने टुंगो लागेको बताए । राज्यमन्त्रीमा कपिलवस्तुकी रिना नेपाल र दाङका अर्जुन श्रेष्ठको नाम टुंगो लागेको छ ।‘खाँले शिक्षा युवा तथा खेलकुद, रानाले वन वातावरण तथा भुसंरक्षण र बाँकेका हमालले उर्जा जलस्रोत तथा सिचाइँमन्त्रीको जिम्मेवारी पाउँदै हुनुहुन्छ,’ खानले भने, ‘राज्यमन्त्रीको पनि नाम टुंगो लागेको र जिम्मेवारीको विषयमा छलफल हुँदैछ । उनले आइतबार दिउँसो ३ बजे मन्त्रीहरुको शपथ हुने बताए । मन्त्री बन्न लागेका हमाल संघीय सरकारमा गत शुक्रबार उद्योग वाणिज्य तथा आपूर्तिमन्त्री बनेका गजेन्द्र हमालका भाइ हुन् । यसअघि कांग्रेसबाट दाङका डिल्लीबहादुर चौधरी पर्यटन ग्रामिण तथा सहरी विकासमन्त्री भएका छन् । त्यस्तै, माओवादीबाट दाङका इन्द्रजित थारु स्वास्थ्य जनसंख्या तथा परिवार कल्याण र बर्दियाका तिलकराम शर्मा आन्तरिक मामिला तथा सञ्चारमन्त्री बन्दैछन् । माओवादीबाट विमला खत्री वली राज्यमन्त्री बन्ने टुंगो लागेको छ । तर मन्त्रालयको टुंगो नलागेको इन्द्रजित थारुले बताए । यसअघि माओवादीबाट मुख्यमन्त्री रोल्पाका कुलप्रसाद केसी र प्यूठानका कृष्णध्वज खड्का आर्थिक मामिला तथा सहकारीमन्त्री बनेका छन् । नेकपा (एकीकृत समाजवादी)बाट पाल्पाकी रमा घर्ती पनि मन्त्री बन्दैछन् । उनलाई कानुन महिला बालबालिका तथा जेष्ठ नागरिक मन्त्रालय दिने गठबन्धन दलहरुबीच सहमति भएको छ ।कांग्रेस, माओवादी, जनता समाजवादी र जनमोर्चाको समर्थनबाट साउन २८ गते केसी मुख्यमन्त्री नियुक्त भएका थिए । माओवादी र कांग्रेस भित्रको आन्तरिक विवादले मन्त्रिपरिषद् विस्तार लम्बिदै गएको थियो । दुवै दलले स्थानीय स्तरबाट मन्त्रीको टुंगो लगाउन नसकेपछि केन्द्रबाटै नाम टुंगिएको हो । माओवादीले बिहीबार नाम टुंगो लगाएपनि कांग्रेसले आइतबार बिहान मात्र नाम टुंगो लगाएपछि मन्त्रिपरिषद् विस्तारको तयारी गरिएको थियो ।यसअघि लुम्बिनी प्रदेशमा जसपाबाट भौतिक पूर्वाधारमन्त्रीमा सहसराम यादव, कृषि खाध्य प्रविधि तथा भूमि व्यवस्थामा सुमन शर्मा रायमाझी र श्रम रोजगार तथा यातायातमा पुर्मती ढेंगामगर मन्त्री बनेका छन् । त्यस्तै, स्वतन्त्रबाट पश्चिम नवलपरासीका अजय शाही उद्योग वाणिज्य तथा आपूर्ति मन्त्री बनेका छन् । थप मन्त्रीहरुको दिउँसो ३ बजे शपथका लागि प्रदेश प्रमुखको कार्यालयमा तयारी भइरहेको प्रदेश प्रमुखका प्रेस संयोजक गुनाराम घिमिरेले बताए ।