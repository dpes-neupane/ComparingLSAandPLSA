विराटनगर — साढे ३३ किलो सुन तस्करी र भरिया सनम शाक्य हत्या मुद्दाको अन्तिम सुनुवाइका क्रममा जिल्ला अदालत मोरङमा प्रतिवादीका कानुन व्यवसायीले न्यायाधीशलाई ‘तस्करी भएको भनिएको सुन कहाँ छ श्रीमान् ?’ भनी प्रश्न गरे ।बिहीबार बहसका क्रममा उनीहरूले काठमाडौंमा हराएको सुनको मुद्दा क्षेत्राधिकारभन्दा बाहिर मोरङमा दर्ता गर्नु अनौठो भएको बताएका थिए । तस्करी भएको भनिएको सुन अहिलेसम्म एक लाल पनि बरामद नभएको उल्लेख गर्दै सरकारले प्रमाण जुटाउन नसकेको उनीहरूले बताए ।प्रमाणबिनै सबै प्रतिवादीलाई एकमुष्ट अभियोग लगाएको दाबी गर्दै यस्तो अपुष्ट अभियोगले न्याय प्रणालीप्रति नै विश्वास घट्ने जिकिर गरेका थिए । यसअघि सरकारी पक्षबाट जिल्ला न्यायाधिवक्ता रामहरि शर्मा काफ्ले र सहन्यायाधिवक्ता मनीषबाबु पोखरेल, उच्च सरकारी वकिल कार्यालयका सहन्यायाधिवक्ता ज्ञानप्रसाद भुसालले न्यायाधीश भरत लम्सालको इजलासमा बहस गरेका थिए । उनीहरूले अभियोग दाबीबमोजिम सुनुवाइ हुनुपर्ने जिकिर गरेका थिए । बिहीबार अभियुक्त भुजुङ गुरुङका पक्षबाट वरिष्ठ अधिवक्ता भरतबहादुर थापा, विकास थापा, देवीबहादुर घिमिरे र सागर घिमिरे, तुलाबहादुर गुरुङका पक्षबाट वरिष्ठ अधिवक्ता गोपालकृष्ण घिमिरे र बलराम सुवेदी, बालकृष्ण ढुंगेलको पक्षमा ज्ञानेन्द्र थापा तथा रोशन भनिने गुप्तलाल भुसालको पक्षबाट अधिवक्ता प्रवीण सुवेदी र विकास थापाले बहस गरेका थिए ।उक्त मुद्दाका मुख्य प्रतिवादी उर्लाबारीका गोरे भनिने चूडामणि उप्रेतीसहित ७७ जना छन् । अधिकांश उच्च अदालतको आदेशबाट छुटिसकेका छन् । २०७४ माघ ९ गते दुबईबाट तस्करी गरेर भित्र्याइएको भनिएको सुन काठमाडौं ल्याएपछि गायब गरेको भन्दै करेन्ट लगाएर यातना दिँदा फागुन १८ गते उर्लाबारी–१ का शाक्यको मृत्यु भएको थियो । उनीहरूविरुद्ध मोरङ प्रहरीले आपराधिक समूह सञ्चालन गरेको, सुनको अवैध कारोबार गरेको, अपहरण, शरीर बन्धक र कर्तव्य ज्यान मुद्दामा अभियोगपत्र दर्ता गरेको थियो । त्यसमा १७ अर्ब १ करोड ८० लाख ७१ हजार ४ सय १३ रुपैयाँ ९० पैसा बिगो माग गरिएको छ । 