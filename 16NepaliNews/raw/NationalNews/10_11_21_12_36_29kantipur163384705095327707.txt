सल्यान, हुम्ला — चाडपर्वको मौका पारी जिल्लाका व्यापारीहरूले मासु, तरकारी तथा दैनिक उपभोग्य वस्तुको मूल्य बढाएका छन् । व्यापारीहरूले अखाद्य वस्तु र म्याद नाघेका उपभोग्य सामग्री बिक्री गर्ने प्रवृति हट्न सकेको छैन ।सदरमुकामसहित जिल्लाका सबैजसो व्यापारिक केन्द्रहरूमा व्यापारीको मनोमानी बढेको हो । यसअघि २ सय ६० रुपैयाँ प्रतिलिटर पर्ने खानेतेलको मूल्य १० रुपैयाँ बढाइएको छ भने चामल प्रतिबोरा ३० देखि ५० रुपैयाँ बढाएर बिक्री गर्न थालिएको छ । बजारमा १ सय २० रुपैयाँ पर्ने दालमा १० रुपैयाँ बढाइएको स्थानीय कमला केसीले बताइन् । उनका अनुसार ४० देखि ५० रुपैयाँमा बिक्री हुने तरकारीको मूल्य प्रतिकिलो ८० देखि १०० रुपैयाँ बनाइएको छ । त्यस्तै, यसअघि ८ सय रुपैयाँ पर्ने खसीको मासुको मूल्य ९ सय बनाइएको छ । राँगाको मासु ४ सयबाट ५ सयमा पुगेको छ । कुखुराको मासु २ सय ८० बाट बढाएर ३ सय ४० रुपैयाँमा बिक्री गर्न थालिएको छ । मूल्य वृद्धिको असर आर्थिक रुपमा विपन्न र मजदुरी गर्ने वर्गमा बढी परेको स्थानीय अगुवा निरज श्रेष्ठले बताए । ‘कसैलाई त चाडपर्वमा पनि बिहान–बेलुकाको छाक टार्न समस्या छ,’ उनले भने, ‘उनीहरूलाई चाडपर्वमा झन् सहुलियत दिनुपर्नेमा व्यापारीले मूल्य बढाइरहेका छन् ।’ कोरोना महामारीले अधिकांश विपन्नको रोजगारी गुमेपछि जीविकोपार्जनमा समस्या भएको उनले बताए । बैशाखयता तेल र खाद्यान्नको मूल्य महिना–महिनामा बढिरहेको स्थानीय निर्मला घर्तीले बताइन् । उनले ५ महिनाअघि २ सय रुपैयाँमा खरिद गर्ने गरेको तेलको मूल्य अहिले २ सय ७० रुपैयाँ पुगेको जानकारी दिइन् । उनका अनुसार पहिले १ हजार ५ सयमा पाइने चामलको मूल्य अहिले १ हजार ६ पुगेको छ । ‘व्यापारीले आफूखुसी मूल्य बढाइरहेका छन्,’ उनले भनिन्, ‘तर नियमन गर्ने निकाय मौन छन् ।’गाउँघरमा अभावको हल्ला फैलाएर व्यापारीले जथाभाबी भाउ बढाउँदै लगेको बन्गाडकुपिण्डेकी पार्वती पुनले बताइन् । ‘काम गर्दा दिनमा ५ सय रुपैयाँभन्दा बढी ज्याला पाइँदैन,’ उनले भनिन्, ‘महँगीका कारण त्यो ज्यालाले साँझ–बिहानको चुलो बाल्न पनि कठिन भयो ।’ उनले व्यापारीलाई मूल्यवृद्धि गर्न छुट दिने सरकारले मजदुरको ज्याला बढाउन पहल नगरेको गुनासो गरिन् । कम्पनीहरूले नै मूल्य बढाउँदा बजारमा महँगी बढेको व्यापारीहरूको गुनासो छ । खलंगाका व्यापारी मस्त सिंहले कम्पनीहरूले बढी परिणामको स्टिकर टाँसेर कम परिणामको सामान पढाउने गरेको गुनासो गरे । ‘कम्पनीहरूले एक लिटरको तेल भनी ९ सयदेखि ९ सय एमएलसम्मको तेल मात्र भरेर पठाउँछन्,’ उनले भने, ‘बरु सरकारले तेल प्याकिङ गर्ने कम्पनीमा कम्पनीमा छापा मारी उद्योगीलाई कारबाही गर्न जरुरी छ ।’उद्योग वाणिज्य संघका अध्यक्ष कुमार बुढाथोकीले जथाभाबी मूल्य वृद्धि नगर्न, अखाद्य वस्तु बिक्री नगर्न र व्यापारिक मर्यादा कायम राख्न व्यवसायीलाई आग्रह गरिएको जानकारी दिए । चाडपर्वको समयमा उपभोक्तालाई ठगीमा पर्न नदिन बजार अनुगमनलाई तीव्रता दिइएको सहायक प्रमुख जिल्ला अधिकारी थमन खडकाले बताए । उनका अनुसार अनुगमनका क्रममा दैनिकजसो ठूलो परिणाममा म्याद गुज्रेका र अखाद्य वस्तु बरामद गरी नष्ट गर्ने गरिएको छ । ‘व्यापारीले मूल्य सूची नराखेरै व्यापार गरेको भेटियो, बजारमा उपभोक्तालाई बिल नदिने प्रवृति पनि धेरै रहेछ,’ उनले भने, ‘पहिलोपल्ट कैफियत भेटिएकाले चेतावनी दिएका छौं, फेरि भेटिए कारबाही हुन्छ ।’यसैबीच, उद्योग वाणिज्य संघले दर्ता नभएका र करको दायरामा नआएका घुमन्ते व्यापारीलाई व्यापार गर्न रोक लगाएको छ । उनीहरूले जथाभावी सामान बिक्री गर्दा स्थानीय व्यवसाय धरापमा परेको भन्दै जथाभावी बेचबिखनमा रोक लगाइएको हो ।दसैंतिहारमा मात्र अनुगमन हुम्लाका स्थानीयले स्थानीय प्रशासनले दसैं–तिहारमा मात्र बजार अनुगमन गर्दा व्यापारीको मनोमानी बढेको बताएका छन् । ‘अनुगमन पनि नाम मात्रको हुन्छ,’ सिमकोटका कमल रोकायाले भने, ‘चाडपर्व आउँदा देखाउनका लागि मात्र अनुगमन भएको जस्तो भयो ।’ खार्पुनाथका प्रकाश बुढाले सदरमुकामभन्दा ग्रामीण क्षेत्रमा जथाभावी मूल्यवृद्धि हुन थालेको बताए । ‘पसलैपिच्छे म्याद नाघेका र अखाद्य वस्तु बिक्री हुन्छ,’ उनले भने, ‘तर प्रशासनले भने देखाउनकै लागि सदरमुकाममा मात्र अनुगमन गर्छ ।’ उनले अनुगमन प्रभावकारी नहुँदा उपभोक्ता जथाभावी ठगिइरहेको गुनासो गरे ।हुम्लामा जिल्ला प्रशासन कार्यालयले एक सातादेखि बजार अनुगमन तीव्र बनाएको छ । खाद्यवस्तुको कृतिम अभाव सिर्जना गरी मूल्य बढाउने, गुणस्तरहीन वा म्याद नाघेका सामान बिक्री गर्नेजस्ता समस्या हुन नदिन अनुगमन थालिएको सहायक प्रमुख जिल्ला अधिकारी दशरथ राईले बताए । ‘चाडपर्वमा सामानको माग र कारोबार पनि बढी हुने गरेकाले उपभोक्ता ठगिने गरेका छन्,’ उनले भने, ‘कैफियत भेटिएका व्यापारीले कारबाहीको दायरामा ल्याइएको छ ।’ उनका अनुसार सिमकोटमा भदौ ११ गते पनि बजार अनुगमन गरिएको थियो ।