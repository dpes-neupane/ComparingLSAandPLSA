सप्तरी — तिलाठी कोइलाडी गाउँपालिका–५ बरसाइनका शनिचर सरदार मंगलबार बिहानै चौपायालाई गोठबाट निकाल्दै थिए । त्यही बेला ठूलो आवाजसहित बाढीको भेल गोठभित्रै पस्न थालेपछि उनी अत्तालिए । चौपायालाई हत्तपत्त गोठमै बाँधे र परिवारका सदस्यलाई घरभित्रै खाटमा चढ्न लगाए । मंगलबार दिनभर सरदार परिवारको घरमा चुलो त बलेन नै, खानेपानीको ट्युबवेल बाढीमा डुबेकाले उनीहरु छटपटिइरहेका छन् ।बिहानै तिलाठीकोइलाडी–७ मंसापुरनजिक जिता नदीको बाढीले पश्चिमी तटबन्ध भत्काएपछि बाढी वडा ५ को कोइलाडी बरसाइनस्थित राम टोल र सरदार टोलमा पसेको हो । एक सय ५० भन्दा बढी घरमा बाढी पसेको छ भने सयौं बिघा बिगहा धानबाली डुबानमा पारेको छ । बाढीका कारण बस्तीका ६ वटा घर ढलेर क्षतिग्रस्त बनेका छन् । ती घरका परिवार छिमेकीको घरमा बसेका छन् । ‘बिहान उठेर खाना पकाउन चुलो नजिक पुग्न पनि पाएको थिइनँ, एक्कासि बाढी घरमै पस्यो,’ स्थानीय दुर्गादेवी मण्डलले भनिन्, ‘बाढीसँगै सर्पसमेत आएकाले झन् समस्या भएको छ । अन्न भिजेर नष्ट भएको छ, अब के गरिखानु ?’ करिब पाँच सय परिवारको बसोबास भएको यी दुई बस्तीमा केही अग्लो ठाउँमा भएका घर भने सुरक्षित छन् ।बाढी पसेका दुबै बस्तीमा तत्काल भने खाना र पानीकै समस्या छ । स्थानीय पुष्पादेवी सरदाका अनुसार बस्तीका घरआँगनमा सर्पको जोखिम बढेको छ । दाउरा र गुइँठा भिजेकाले खाना पकाउने अवस्था छैन । डुबानमा परेकै ट्युबवेलबाट आउने धमिलो पानी खादा बस्तीमा महामारी फैलिने खतरा पनि बढेको छ ।‘गत वर्ष जिता नदीले पूर्वी तटबन्ध दुई स्थानमा भत्किँदा गाउँपालिकाबाटै मर्मत गरिएको थियो,’ गाउँपालिका अध्यक्ष सिंहले भने, ‘यस वर्ष पश्चिमी तटबन्ध भत्काएको छ । पानी कम भएपछि मर्मतको काम अघि बढाउँछौं ।’ तथ्यांक संकलन गरि राहत दिइने उनको भनाइ छ । तर बाढीपीडितहरुले खानेपानी र खानाको ब्यबस्थापन गर्न ढिलाई भएको भन्दै आक्रोश पोखेका छन् । । बस्तीमा सुरक्षित रहेका परिवारले छिमेकीलाई खानपानीमा सघाइरहेका छन् ।