म्याग्दी — अन्नपूर्ण गाउँपालिका–६ घारमा निर्माणाधीन १४ मेगावाट क्षमताको घारखोला जलविद्युत् आयोजनाले तीन हजार मिटर लामो टनेलको ‘ब्रेक थ्रु’ गरेको छ ।तीन मिटर डायग्रामको टनेलको अडिट बिनाइनलेटबाट १६ सय ५ मिटर र आउटलेटबाट १४ सय मिटर लामो टनेल निर्माण गरिएको नेपालको पहिलो भएको आयोजनाको दाबी छ । म्याग्दी हाइड्रोपावर प्रालिले २०७४ चैत ६ बाट निर्माण सुरु थालेको आयोजनाले २०७९ असारभित्र काम सक्ने लक्ष्य छ । तर कोभिडका कारण लक्ष्यभन्दा आयोजना झन्डै एक वर्ष पछि धेकेलिएको छ । यसले लागत पनि बढेको आयोजनाले जनाएको छ । ‘सुरुङमार्ग छेडिएसँगै आयोजनाको सबैभन्दा चुनौतीपूर्ण काम सकिएको छ ।कमजोर भूधरातल भएको ठाउँमा अडिटबिना लामो दूरीको सानो सुरुङ निर्माण नेपालकै सम्भवतः पहिलो प्रयास हो,’ आयोजनाका मुख्य इन्जिनियर जोसेफ बज्राचार्यले भने, ‘सुरुङ छेड्ने काम सकिए पनि त्यहाँभित्र कंक्रिटिङ, टनेलभित्र जमिन बिस्तारै साँघुरिने समस्या देखिएकाले त्यसको रोकथामको काम पनि अब सुरु हुन्छ ।’आयोजनाको सिभिलतर्फ ६८, हाइड्रो मेकानिकलतर्फ ५६, इलेक्ट्रो मेकानिकलतर्फ ५० र ट्रान्समिसन लाइततर्फ २० र समग्रमा ६२ प्रतिशत निर्माण सकिएको छ । कमजोर भूधरातलका कारण सुरुङ खुम्चिने र माथिबाट माटो खस्ने समस्या चुनौतीपूर्ण रहेको आयोजनाको सिभिलतर्फको काम गरिरहेको साउथ एसिया इन्फ्रास्ट्रक्चरका आयोजना व्यवस्थापक ध्रुव मिश्रले बताए । आयोजनाबाट उत्पादित बिजुली आठ मिटर लामो ३३ केभीए डबल सर्किट हाइटेन्सन लाइनबाट अन्नपूर्ण–३ दानास्थित २२० केभीए सबस्टेसनमा जोडिनेछ । आयोजनामा २ अर्ब ४१ करोड लागत अनुमान छ । ८.३ मेगावाट क्षमताको विद्युत् खरिदबिक्री सम्झौता गरेको आयोजनाले बाँध निर्माणस्थललाई ३ किमिमाथि कुरिला खर्कमा सार्दा ५.७ मेगावाट थपिएको हो ।