सल्यान — कालीमाटी गाउँपालिकाको टोटकेका बेदबहादुर डाँगी ६ वर्षअघि सडक सुविधा पुगेको सेतीखोला झरे । उनकै छिमेकी नन्दलाल डाँगीले पनि त्यही वर्ष पुतलीबजारमा बसाइँ सारे । दुई वर्षअघि जहरसिंह ओली, जयलाल ओलीलगायतको परिवारले पनि गाउँ छाड्यो ।उनीहरू मात्र होइन, टोटकेका अधिकांश परिवार सडक, सिँचाइ, विद्युत्, खानेपानीलगायत सुविधा खोज्दै अन्यत्र बसाइँ सरेपछि गाउँ जंगलमा परिणत भएको छ । गाउँका अधिकांशले कालीमाटी गाउँपालिकाको केन्द्र पुतलीबजार र वडा नं. ३ को सेतीखोलालाई नयाँ बासस्थान बनाएका छन् । केही परिवार सदरमुकाम खलंगा र दाङको तुलसीपुरमा बसाइ सरेका छन् । गाउँका अधिकांश घर जीर्ण बन्दै भत्कने क्रम बढेको छ भने जग्गामा रूख–बिरुवा उम्रिएका छन् । गाउँका सबै घरधुरी अन्यत्र गएपछि लालीगुराँस आधारभूत विद्यालय दुई वर्षअघि बन्द भयो । खानेपानी, सिँचाइ, सडकलगायत असुविधा भएपछि स्थानीयवासी धमाधम बसाइँ सरेका हुन् । सबै घरधुरी विस्थापित हुँदा खेतीयोग्य जग्गा प्रयोगविहीन बनेको जिल्ला कृषि विकास कार्यालयले जनाएको छ । गाउँपालिकाको केन्द्र पुतलीबजार बसाइँ सरेकाहरू कहिलेकाहीं मात्र तीन घण्टाको उकालो चढेर टोटके पुग्छन् । स्थानीय झुपसिंह डाँगीले विभिन्न असुविधा भएपछि आफूहरू बेंसी झरेको बताए । ‘डाँडाको बस्ती भएकाले सबैभन्दा बढी खानेपानीको असुविधा थियो,’ उनले भने, ‘अधिकांशले माथिको घरजग्गा नबेचेरै यहाँ बसाइँ सरेका हौं, सबैजना झरेपछि गाउँ क्रमशः जंगलमा परिणत भइरहेको छ ।’ उनले अहिले टोटके मानवविहीन बनेको बताए । बर्सेनि दुई/चार परिवार झर्दाझर्दै गाउँ खाली भएको उनको भनाइ छ । दुई वर्षयता गाउँ जंगली जनावरको बासस्थानका रूपमा परिणत बनेको स्थानीय लालबहादुर ओलीले बताए । ‘विभिन्न सरकारी निकायमा बारम्बार खानेपानी योजना सञ्चालन गर्न माग गरियो, बढी खर्च लाग्ने भन्दै सबैले बेवास्ता गरे,’ उनले भने, ‘खानेपानीको चरम अभाव भएपछि यहाँ झर्नुको विकल्पै भएन ।’ उनका अनुसार ६ वर्षअघिसम्म टोटकेका बासिन्दालाई खानेपानीका लागि डेढ घण्टा हिँड्नुपर्ने बाध्यता थियो । करिब दुई दर्जन घर भएको टोटके गाउँमा सिँचाइ सुविधा नहुँदा आकाशे पानीको भर पर्नुपर्ने बाध्यता थियो । दुःख गरी लगाएको बाली जंगली जनावरले नष्ट गरिदिने समस्याबाट समेत स्थानीयवासी आजित थिए । विद्युत् सुविधा नहुँदा दियालो बालेर रात बिताउनुपर्ने बाध्यतामा टोटकेवासी थिए । स्थानीय चन्द्रबहादुर डाँगीका अनुसार गाउँ अहिले आसपासका बस्तीका पशुचौपायाको चरनस्थलमा परिणत भएको छ । ‘हामी पनि कहिलेकाहीं पुरानो बस्तीतिर पशु चौपाया चराउन जान्छौं,’ उनले भने, ‘अहिले सबैका जग्गाजमिन बाँझिए, पुरानो घर हेर्दा मनै भकानिन्छ, आफू जन्मे/हुर्केको गाउँ असुविधाकै कारण छाड्नुपर्ने बाध्यता भयो ।’ सडक सुविधा पुगेका बस्तीमा बसाइँ सरी आएपछि जनजीवन सहज बनेको उनको भनाइ छ । उच्च पहाडी भेगबाट सुविधा खोज्दै स्थानीयवासी बेंसीतिर झर्दा कालीमाटी गाउँपालिकाको सिद्धकुमाख गाउँपालिकाको ओखरबोट, उचाल्ने, कुमाख गाउँपालिकाको जोगिनीगारे, लक्ष्मीपुरको चोत्रेलगायत बस्ती सुनसान भएका छन् । अधिकांश गाउँ जंगलमा परिणत भएका छन् । घर भग्नावशेषमा परिणत भएको स्थानीयको भनाइ छ । बसाइँसराइका कारण बेंसीका गाउँ भने भरिभराउ हुन थालेका छन् । बसाइँ सर्ने क्रम बढेसँगै शारदा खोला आसपासका बस्तीहरू व्यापारिक केन्द्रको रूपमा परिणत हुन थालेका छन् । सदरमुकाम खलंगा र राप्ती राजमार्गले छुने स्थानमा माथिल्ला क्षेत्रबाट बसाइँ सर्ने क्रम बढिरहेको खलंगाका व्यवसायी राजेश शर्माले बताए । उनका अनुसार बसाइँसराइका कारण डाँडाका बस्ती सुनसान हुने क्रम बढिरहेको छ । उनले शारदा खोला आसपासका क्षेत्रका फाँटमा धमाधम पक्की घर बन्ने क्रम बढिरहेको जानकारी दिए । बेसींका खेतीयोग्य जग्गामा घर बनाउन थालेपछि जिल्लाको १ हजार हेक्टर बढी खेतीयोग्य जग्गा मासिएको जिल्ला कृषि विकास कार्यालयले जनाएको छ ।