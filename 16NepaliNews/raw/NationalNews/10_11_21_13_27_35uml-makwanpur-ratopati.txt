मकवानपुरमा शनिबार नेकपा एमालेको पालिका अधिवेशन हुँदैछ। कात्तिक ९ गतेका लागि तोकिएको एमाले मकवानपुरको पालिका अधिवेशन आन्तरिक व्यवस्थापकीय तयारी नपुगेकाले भन्दै आजसम्मका लागि सरिएको थियो ।जिल्लामा कात्तिक ९ गते नै उद्योगी व्यवसायीहरूको संगठन उद्योग वाणिज्य संघको निर्वाचनको कार्यक्रम रहेकोले अधिकांश पालिकाका सदस्यहरू सो निर्वाचन प्रक्रियामा भाग लिन भएकाले पनि अधिवेशन आजसम्मलाई सारिएको थियो ।जिल्लाका १० वटै स्थानीय तह मध्ये २ वटा पालिकामा भने अधिवेशन सम्पन्न भइसकेका छन् । शुक्रबार कैलाश र बिहीबार राक्सिराङ गाउँपालिकामा  एमालेको पालिका अधिवेशन सम्पन्न भएको एमाले मकवानपुरका अध्यक्ष बद्री प्रसाद लम्सालले बताए।  अधिवेशनबाट आगामी कार्यकाल राक्सिराङमा रोहन लामा र कैलाशमा पुण्य भण्डारीले एमालेको नेतृत्व सम्हाल्ने उनले बताए ।अन्य ८ पालिकामा भने आज एकै पटक पालिका अधिवेशन सम्पन्न गर्ने तयारी रहेको पनि उनले बताए । वडा अधिवेशनमा सहभागी भएका १० हजार ५ सय सङ्गठित सदस्यहरूले छानेका प्रतिनिधिहरू पालिका अधिवेशनमा सहभागी हुने उनको भनाई छ ।  प्रतिनिधि छनौटको लागि स्थानीय पालिकाहरूले कार्यविधि निर्माण गरी प्रत्येक वडाबाट समावेशी तरिकाबाट पालिका अधिवेशनमा प्रतिनिधिमा प्रतिनिधि पठाइने अध्यक्ष लम्सालले बताए ।नेकपा एमालेले पालिका अधिवेशनबाट मकवानपुरको हेटौँडा उपमहानगरपालिकाबाट ८५ सदस्यीय नगर कमिटीलाई नेतृत्व प्रदान गर्नेछ भने, एक नगरपालिका र ८ गाउँपालिकामा ७५ सदस्यीय कमिटी चयन हुने अध्यक्ष लम्सालले बताए । सम्भव रहेसम्म सबै पालिकामा सर्वसम्मत रूपमा नेतृत्व प्रदान गर्ने गरी छलफल भइरहेको उनले बताए । सर्वसम्मत नेतृत्व प्रदान गर्न नसकेको खण्डमा भने निर्वाचन प्रक्रियाबाट नेतृत्व छनौट हुने उनको भनाई छ ।#मकवानपुर#नेकपा एमाले#पालिका अधिवेशन