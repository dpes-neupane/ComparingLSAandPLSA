सुर्खेत — ऐतिहासिक काँक्रेविहार संरक्षित वन क्षेत्रको सुरक्षार्थ निर्माणाधीन ‘कम्पाउन्ड वाल’ (पर्खाल) को काम रोक्न उच्च अदालत सुर्खेतले अन्तरिम आदेश जारी गरेको छ । अदालतका न्यायाधीश राजेश्वर तिवारीको एकल इजलासले मंगलबार आदेश दिएको हो । डिभिजन वन कार्यालय सुर्खेतले काँक्रेविहार वन क्षेत्रको साँध–सीमामा पर्खाल नलगाइ ५–७ मिटर जग्गाबाहिर छोडेर पर्खाल निर्माण गरेको आरोप लगाउंदै अधिवक्ता शेरबहादुर खत्रीले रिट निवेदन दायर गरेका थिए । उक्त रिट निवेदनको पक्षमा वरिष्ठ अधिवक्ता भूषणकुमार मानन्धर, अधिवक्ताहरू विद्याभूषण मानन्धर र शेरबहादुर खत्रीले बहस गरेका थिए । ‘निवेदकका पक्षमा अधिवक्ताहरूले गरेको बहसका आधारमा हाल निर्माणाधीन कार्य रिट निवेदनको टुंगो नलाग्दासम्म उच्च अदालत नियमावली–२०७३ को नियम ४२ (१) बमोजिम काँक्रेविहार संरक्षित वन क्षेत्रभित्रको जग्गा छोडी कम्पाउन्ड वाल (पर्खाल) निर्माण गर्ने कार्य नगर्नु/नगराउनु ’ अन्तरिम आदेशमा भनिएको छ । खत्रीले कर्णाली प्रदेश सरकार, मुख्यमन्त्री तथा मन्त्रिपरिषद्को कार्यालय, सामाजिक विकास मन्त्रालय, उद्योग पर्यटन, वन तथा वातावरण मन्त्रालयलगायत विरुद्ध रिट दायर गरेका थिए । तत्कालीन जुम्ला सिंजाका राजा अशोक चल्लले इ.सं १२२५ मा निर्माण गरेको करिव १ सय ७५ हेक्टर क्षेत्रफलको काँक्रेविहार संरक्षित क्षेत्र भित्रको रिङरोडलाई बाटो देखाएर भूमाफियाहरूले करोडौं रकम लगानी गरेको पाइएको खत्रीले बताए ।