रामेछाप — जिल्लाकै नमुना विद्यालयको रूपमा नाम कमाएको मन्थली मावि आर्थिक तथा प्रशासनिक झमेलामा फसेको छ । विद्यालयमा नियमविपरीतका सयौं कागजात भेटिएपछि विद्यालय प्रशासन र व्यवस्थापन समितिमाथि कारबाही प्रक्रिया सुरु भएको छ ।मन्थली माविलाई सरकारले नमुना विद्यालयको रूपमा छनोट गरेको थियो । मन्थली माविमा भएको अनियमितता भएको दाबीसहित छानबिनका लागि अभिभावक स्थानीय पाण्डव सुवेदीले उजुरी गरेका थिए । उक्त उजुरीमाथि छानबिन गरी प्रतिवेदन पेस गर्न नगरपालिकाको शिक्षा समितिले गठन गरेको समितिले विद्यालयमा नियमविपरीतका सयौं कार्य भएको औंल्याएर प्रतिवेदन पेस गरेको छ । मन्थली नगरपालिकाका कानुन अधिकृत सुदर्शन रायको संयोजकत्वमा जिल्ला प्रशासन कार्यालय, नगरपालिकाको शिक्षा र लेखा परीक्षण शाखाका प्रमुखसमेत सम्मिलित उक्त छानबिन समितिले आर्थिक वर्ष ०७७/७८ मा विद्यालयमा भएका कार्यहरूको सम्पूर्ण कागजात र प्रक्रियाको छानबिन गरेको थियो । छानबिन समितिका संयोजक रायका अनुसार विद्यालयले एक करोडभन्दा बढीको लागतमा निर्माण कार्य गर्दा आर्थिक ऐन नियमविपरीत सम्बन्धित निकायको स्वीकृति बिनायोजना खण्डित गरेको, नियमविपरीत छात्रछात्राबाट करोडभन्दा बढी शुल्क उठाएको, शिक्षकहरू करारमा नियुक्ति गर्दा प्रक्रिया पूरा नगरेको, एकपटक निश्चित समयका लागि नियुक्त भएका शिक्षकको करार अवधि नथपी तलब दिएको तथ्य फेला पारेको थियो । त्यसैगरी, नगद उधारो बिलको भरमा लाखौं भुक्तानी गरेको, दुई वर्षअघिका बिलको भुक्तानी गरिएको, नगरपालिका र अन्य निकायमा पेस गरेका कागजातमा धेरै रकम र विद्यालयका स्रेस्तामा कम देखिने गरी शिक्षकलाई तलबभत्ता उपलब्ध गराएको, एक अवधिमा एक व्यक्तिलाई दोहोरो तलब खर्चका रूपमा दिइएको, निर्माण कार्यमा कानुनबमोजिम टेन्डर गर्नुपर्ने कार्य कोटेसनसमेत नगरी गराइएको पाइएको रायले बताए । व्यवस्थापन समिति गठन प्रचलित कानुनबमोजिम नभएको, विद्यालयका सहयोगी हिरण्य सुवेदीका नाममा लाखौंको पेस्की र भुक्तानी गरी उक्त रकम अन्यले बुझ्ने गरेको, विद्यालयका सवारीसाधनलाई नियमविपरीत सञ्चालन गरेको पाइएको समितिले प्रतिवेदनमा समेटेको छ । नमुना विद्यालयका लागि निर्माण भएको गुरुयोजनामा समावेश प्राथमिकताका कार्यक्रम कार्यान्वयनका सन्दर्भमा पनि विद्यालयले मनपरी गरेको पाइएको समितिले प्रतिवेदनमा औंल्याएको छ । नगर शिक्षा समितिका अध्यक्षसमेत रहेका नगर प्रमुख रमेशकुमार बस्नेतले बिहीबार समितिको प्रतिवेदन सारांशमा प्रस्तुत गरेका थिए । उनले विद्यालयमा भएका अनियमितताबारे जिल्ला प्रशासनलगायत निकायमा समेत छानबिन प्रक्रिया अघि बढेकोले प्रतिवेदन विस्तृत रूपमा सार्वजनिक गर्न कठिनाइ भएको बताए । ‘मैले लुकाउनुपर्ने कुरा छैन, गलत काम भएको छ । सुधारका लागि नगरपालिकाले व्यवस्थापन समिति र विद्यालय प्रशासनलाई समय दिएको छ,’ उनले भने । अनियमिताबारे व्यवस्थापन समिति र प्रअले कुनै प्रतिक्रिया जनाएका छैनन् ।