अविरल वर्षाले धनुषामा धान बालीसँगै तरकारी बालीमा समेत क्षति भएको छ । हरियो तरकारी खेतीको केन्द्र मानिएको क्षीरेश्वरनाथ नगरपालिका–८, दिगम्बरपुरका किसानको सयौं बिघामा लगाइएको काउली, भान्टा, गोलभेडा, खुर्सानीलगायत मौसमी तरकारी खेतीमा वर्षाले क्षति भएको हो ।विक्रीका लागि तयार रहेको काउली, उम्रिदै गरेका सागसब्जीका बिरुवा र लहरे तरकारी बाली वर्षाले नोक्सान भएको स्थानीय किसान सत्यनारायण महतोले बताए । एक बिघामा लगाइएको काउली बेच्ने समय भइसकेको अवस्थामा वर्षाले नष्ट भएको उनको भनाइ छ ।वर्षाले तरकारी बाली नष्ट भएपछि बजारमा काउलीसहित हरियो तरकारीको मूल्यमा अत्याधिक वृद्धि भएको छ ।​ दिगम्बरपुरमा मात्र सय बिघाभन्दा बढी जग्गामा लगाइएको तरकारी बाली नष्ट हुँदा करिब एक करोड रुपैयाँ बराबरको क्षति भएको स्थानीय किसान बताउँछन् ।तयार भइसकेको तरकारी बाली नोक्सान भएको अवस्थामा तत्काल नयाँ बिरुवा रोप्ने वातावरणसमेत नरहेको स्थानीय किसान कृष्ण महतोले बताए । बारी हिलाम्य भएका कारण अहिले कुनै पनि बाली लगाउने अवस्था नरहेको उनको भनाइ छ ।दिगम्बरपुरकी गंगावती देवीले बारीमा लगाइएको तरकारी बाली नष्ट भएपछि लगानी डुब्नुका साथै वर्षदिनको कमाइ पनि खेर गएको सुनाइन् । काउली, भाण्टा, गोलभेडा, खुर्सानी गरी सबै नष्ट हुँदा अब घर खर्चको जोहो गर्न समेत समस्या भएको उनको भनाइ छ ।यहाँका किसानले उत्पादन गरेको तरकारी ढल्केबर, बर्दिबास, जलेश्वर, महेन्द्रनगर र जनकपुरधाम, उदयपुर, कटारी, बर्दिबास, सिन्धुलीलगायतको बजारमा खपत हुने गरेको छ । धनुषाको मिथिला नगरपालिका, बटेश्वर गाउँपालिका र गणेशमान चारनाथ नगरपालिकाका किसानले मुख्यरुपमा तरकारी उत्पादन गर्दै आएका छन् । यी क्षेत्रमा वर्षाले तरकारी बालीमा नोक्सान गरेको हो ।