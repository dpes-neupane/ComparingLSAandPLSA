बैतडीद — बैतडीसँगै सुदूरपश्चिमका पहाडी जिल्लामा यतिबेला महिलाहरू खर (गाज्यो) काट्नमा व्यस्त छन् । गाईबस्तुका लागि उनीहरू मेलामा खर काटिरहेका छन् । दसैंअघिबाटै खर काट्न थालेका महिलाहरूले अझै सकिसकेका छैनन् ।विशेषगरी खर काट्ने कार्य महिलाहरूले मात्र गर्ने चलन भएकाले उनीहरूको व्यस्तता बढेको हो । बिहानै मेलामा गएकाहरू साँझ रातपरेपछि मात्र घर फिर्ने गरेका छन् । बल्ल गाज्वो काट्न सुरु गरेको दशरथचन्द नगरपालिका–४ की अन्जली राना भनिन्, ‘केही दिनअघिबाट सुरु गरेको बताउँदै अझै केही दिन लाग्छ । २/४ जना मिलेर काटिरहेका छौं ।अहिले काटेर राखेपछि हिउँदमा गाईबस्तुलाई खुवाउन सजिलो हुन्छ ।’ गाई, भैंसी, गोरु पाल्नेहरू सबैले खर काट्ने गरेको उनले बताइन् । आफ्नो मेलामा पालेर राखेको खर यतिबेला काट्ने समय भएको उनको भनाइ थियो ।‘हामी त खाना पनि यतै बोकेर ल्याएका हुन्छौं । यतै खान्छौं । यो सकेर अरू काम पनि गर्नुपर्छ,’ बिहानै नास्ता खाएर खर काट्नको लागि मेलाका आएको रानाले भनिन्, ‘अहिले काटेर राखेपछि चिसो मौसममा गाईबस्तुलाई खुवाउनका लागि सजिलो हुन्छ ।’विशेष गरी असोज र कात्तिकमा खर काट्ने काम सुरु हुने दशरथचन्द नगरपालिका–३ की गीता क्षत्रीले बताइन् । उनका अनुसार यो काम महिलाले मात्र गर्ने चलन जिल्लामा छ । १/२ घण्टाको दूरी पार गरेर महिला दिदीबहिनीहरू जाने गर्छन् । खर काट्नैका लागि ज्यानै जोखिममा राखेर महिलाहरू भीरपाखामा जानुपर्ने बाध्यता रहेको उनले बताइन् । काटिसकेको खरलाई घरमा बोक्ने काम पनि महिलाकै हुने गरेको उनको अनुभव छ । आफू पनि खर काट्न जाने गरेको भन्दै उनले भनिन्, ‘घामपानी केही नभनेर काट्नुपर्छ । बिहानै उठ्नासाथ मेलामा गएपछि अबेर साँझ घर फर्किन्छौं ।’ मेलाहरू प्रायः भीरमा हुने भएकाले काट्ने बेला अप्ठेराहरू झेल्नुपर्ने अवस्था रहेको उनको भनाइ थियो । भीरमै खरका मेलाहरू हुने भएकाले जोखिम हुने गरेको उनले बताइन् ।खरै काट्ने क्रममा महिलाहरूले ज्यानै गुमाएका पनि छन् । घाइते पनि भएका छन् । खर काट्ने बेला आफ्नो भाउजूले केही वर्षअघि ज्यान गुमाउन परेको शिवनाथ गाउँपालिकाकी कौशिल्या भण्डारीले दुखेसो गरिन् । 