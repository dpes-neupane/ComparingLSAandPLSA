पर्सा — लकडाउनकै बीच गत आर्थिक वर्षमा वीरगन्ज नाकाबाट ऊनी गलैंचाको निकासी बढेको छ । गत आवमा यो नाका हुँदै ४९ करोड ४६ लाख ४८ हजार रुपैयाँको निकासी भएको हो । अघिल्लो आवमा ३८ करोड ६८ हजार रुपैयाँ बराबरको गलैंचा निकासी भएको थियो ।वीरगन्ज भन्सार कार्यालयका प्रमुख भन्सार अधिकृत हरिहर पौडेल गत आवमा कोभिड महामारीका कारण त्रिभुवन अन्तर्राष्ट्रिय विमानस्थल लामो समय बन्द हुँदा वीरगन्जलगायत स्थलगत नाकाबाट गलैंचाको निकासी बढेको हुन सक्ने बताउँछन् ।'गलैंचाको निकासी सामान्य अवस्थामा पनि एकनास परिमाणमा भने हुँदैन । यसको निकासी जहिले पनि मागमा आधारित नै हुने गरेको उनले बताए । ‘कुनै कुनै महिनामा ठूलो परिमाणमा निकासी हुन्छ भने कुनै महिनामा शून्य हुन्छ,’ पौडेलले भने ।नेपालका अधिकांश गलैंचा उद्योग राजधानी काठमाडौंमै छन् ।