विराटनगर — मुआब्जा विवादले रोकिएको भारतको बथनाहादेखि मोरङको कटहरीसम्मको ब्रोडगेज रेल्वे मार्ग निर्माण सुरु भएको छ । इन्डियन रेल्वे कन्ट्रक्सन कम्पनी (इरकोन) ले बथनाहदेखि कटहरीसम्मको १८.१ किलोमिटर रेलमार्ग निर्माण गरिरहेको छ । नेपालतर्फ १३.१ किलोमिटर मार्ग जग्गाको मुआब्जा विवादका कारण रोकिएको थियो ।रेलमार्ग निर्माणका लागि ठेक्का पाएको भारतको एससी अग्रवाल कम्पनीले भारतकै टाइडेन्ट कन्स्ट्रक्सनलाई निर्माण जिम्मा दिएको छ । उक्त कम्पनीले पनि साढे ९ किलोमिटर विराटनगरको रेडी कन्स्ट्रक्सनलाई ठेक्का दिएर निर्माण सुरु गरिएको टाइडेन्ट कन्स्ट्रक्सनका प्रमुख एसकुमार तोमरले बताए ।२०१६ अक्टोबरमा उक्त मार्गको निर्माण सकिनुपर्ने थियो । रेल्वे यार्ड बन्नुपर्ने कटहरीको २३ बिघा जमिनका सम्बन्धित २१ जना जग्गावालाले मुआब्जा बुझेका छैनन् । उनीहरूको मुद्दा सर्वोच्च अदालतमा विचाराधीन छ । १८.१ किलोमिटर ब्रोडगेज रेल्वे मार्गका लागि नेपालले १ सय १९ बिघा जमिन अधिग्रहण गरेर इन्डियन रेल्वे कन्स्ट्रक्सनलाई हस्तान्तरण गरेपछि तातिया कन्स्ट्रक्सनले ट्र्याकको काम सुरु गरेको थियो ।सरकारले करिव ६० करोड रुपैयाँ मुआब्जा बुझाए पनि कटहरीका केही जग्गाधनीले मूल्यांकनमा चित्त नबुझाई पुनरावेदनमा मुद्दा हालेपछि काम रोकिएको हो । सरकारले रेल्बे मार्गका लागि कटहरी, बुधनगर र विराटनगर जतुवाका ५ सय ६५ जनाको १ सय १९ विघा जमिन अधिग्रहण गरी ठाउँअनुसार प्रतिकठा न्यूनतम ९० हजारदेखि २५ लाखसम्म मूल्यांकन गरेर मुआब्जा वितरण गरेको थियो ।कटहरीका विश्वनाथ माझी, पदमप्रसाद गौतम, धुरनलाल माझी, गर्की माझी, बडुलाल माझीलगायतले मुआब्जा निर्धारण समितिविरुद्ध पुनरावेदन अदालतमा मुद्दा गर्दा गरेका थिए ।