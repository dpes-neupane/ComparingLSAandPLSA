राजविराज — संरक्षण नहुँदा राजविराज–१ स्थित बालकल्याण गृहको भवन जीर्ण बनेको छ । कुनै पनि निकायले ध्यान नदिँदा वर्षौदेखि प्रयोगविहीन भवन जीर्ण भएको हो । भवनका केही कोठा स्थानीयले प्रयोग गर्दै आएका छन् भने केही कोठाको इँटासमेत चोरी भएको छ ।अहिले कोठाहरूमा कागजात यत्रतत्र छरिएका छन् । दराज र फर्निचर पनि पुर्णरुपले क्षतिग्रस्त छन् । केही दिनअघि एक जना टेन्ट सञ्चालकले आफनो सामान राख्नका लागि उक्त भवन प्रयोग गरेका थिए । अहिले केही स्थानीयले खसीबाख्रा राख्दै आएका छन् । पञ्चायतकालमै राजविराजमा स्थापना गरिएको अनाथालय पछि समाज कल्याण केन्द्र हुँदै वाल कल्याण गृहमा परिणत भएको थियो । बालबालिकासम्बन्धी ऐन २०४८ आएपछि सरकारले राजविराज, बुटवल, वीरगन्ज र विराटनगरमा बालकल्याण गृह सञ्चालनमा ल्याएको थियो । अनाथ, असहाय बालबालिकालाई आश्रय दिने, लालनपालन र शिक्षा प्रदान गर्ने उद्देश्य राखिए पनि बालगृहमा दुई वर्षदेखि बालबालिका छैनन् । स्थानीय तहलाई बालगृहको स्वामित्व हस्तान्तरण गरिएपछि प्रयोग हुन छोडेको हो ।बालकल्याण गृह पछिल्ला वर्षमा आफैं अनाथ बनेको जिल्ला बालकल्याण समितिका पूर्वसदस्य वैद्यनाथ झा बताउँछन् । केही महिनाअघि राजविराज नगरपालिकाकी उपप्रमुख साधना झा, तत्कालीन प्रमुख जिल्ला अधिकारी, सुरक्षा प्रमुखहरू र समाजसेवीले बालगृह सफाइ गरेका थिए । हिंसामा परेका महिला र बालबालिकालाई सुरक्षित साथ राख्न ‘सेफ हाउस’ बनाउने उद्देश्यका साथ सफाइ गरिए पनि थप काम अघि बढ्न सकेको छैन ।राजविराजका नगर प्रमुख शम्भुप्रसाद यादवले दुई महिनाभित्रै उक्त गृहमा सेफ हाउस बनाउने गरी तयारी गरिरहेको बताए । ‘मर्मत गरेर सञ्चालनमा ल्याउनेछौं,’ उनले भने ।