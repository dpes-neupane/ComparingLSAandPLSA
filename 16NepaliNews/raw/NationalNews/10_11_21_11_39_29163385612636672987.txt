काँकडभिट्टा — करिब चार वर्षअघि मकवानपुरका दुई दिदीबहिनी र पोखराकी एक किशोरी सँगसँगै बेपत्ता भए । दलालको चंगुलमा परेर भारतको वेश्यालयमा बेचिएका मकवानपुरका दिदीबहिनीमध्ये दिदी र पोखराकी एक किशोरी करिब डेढ महिनाअघि बेश्यालयबाट उम्किन सफल थिए । उनीहरूलाई शनिबार मानव बेचबिखनको क्षेत्रमा कार्यरत विश्व सेवा विस्तार संस्थाले अभिभावकको जिम्मा लगायो ।मकवानपुरकी दिदी बहिनीमध्ये बहिनीचाहिँ अझै भारतको वेश्यालयमै छिन् । चार वर्षअघि सुनौली नाका हुँदै यी दिदीबहिनीलाई दलालले दिल्ली पुर्‍याएको थियो । उनीहरूको बेचबिखनमा परिवारकै सदस्यको संलग्नताको आशंका छ । ‘दिदीलाई ३ र बहिनीलाई २ लाखमा बिक्री गरिएको बुझिएको छ,’ विश्व सेवा विस्तार संस्थाका एक कर्मचारीले जानकारी दिए, ‘यो अपराधमा परिवारकै व्यक्ति प्रत्यक्ष जोडिएको अनुसन्धानबाट खुलेको छ ।’दलालले केही समय दिल्लीको एउटा भाडाको घरमा बन्धक बनाएर राखेको थियो । त्यहीबाट दलालले असमको सिल्चर वेश्यालयमा बिक्री गरेको थियो । ‘कति मूल्यमा बिक्री गर्‍यो भन्ने कुरा किशोरीहरूलाई पनि थाहा छैन,’ विश्व सेवा विस्तार संस्थाका कर्मचारीले भने । दुवै दिदीबहिनी सिल्चरको वेश्यालयमा बेचिएका थिए । पछि दिदीलाई सिल्चरबाट कोचविहार लगियो । बहिनी भने उतै छुटिन् । त्यही भेटिएकी थिइन्, पोखराकी १७ वर्षीया किशोरी । पोखराकी किशोरीलाई पनि सुनौली नाकाबाट भारत छिराएर सोझै असमको सिल्चरमा बेचिएको थियो । यी किशोरीकी आमा दोस्रो बिहे गरेर गएकी थिइन् । छोरी हराएपछि बुबाले छोरी आमाकै साथ लागेर गई भन्ने सोचेछन् । तर, यथार्थ फरक थियो– उनी दलालको चंगुलमा फसेर भारतको वेश्यालयमा बेचिसकेकी थिइन् । ‘बहिनी बेचिएको कुरा वर्ष दिन अघि मात्रै पायौं,’ दिदीले कान्तिपुरसँग भनिन्, ‘बहिनीले एक दिन फेसबुकमा भ्वाइस मेसेज पठाएपछि मात्रै उनी बेचिएको थाहा लाग्यो ।’ एक वर्षदेखि दिदीबहिनी निरन्तर फेसबुकमा गफिँदै थिए । बहिनीलाई कसरी उद्धार गर्ने भन्ने चिन्ताले उनी दिनरात तड्पिएकी थिइन् । अचानक एक महिनाअघि भारतबाट अपरिचित नम्बरबाट फोन आयो । उनले उठाइन् । फोन गर्ने व्यक्ति भारतको सिन्ने नामक संस्थाका कर्मचारी दिए । ती कर्मचारीले भने, ‘तपार्इंको मान्छे हामीले उद्धार गरेका छौं, लिन आउनू ।’बेचिएकी बहिनीलाई घर फर्काउन पाइयो भनेर दाजु उत्साहित हुँदै पोखराबाट आए । तर, लामो कानुनी प्रक्रियाका कारण बहिनी नलिइ निराश भएर घर फर्किए । लामो समयपछि बहिनीसँग भेट्दा शनिबार उनी निक्कै भावुक देखिन्थे । ‘माया मारिसकेकी बहिनीलाई भेट्दा सपना जस्तो लागेको छ,’ उनले भने । नेपाली चेलीहरूलाई भारतीय दलालले भारतका विभिन्न वेश्यालयहरूमा पुर्‍याउँथे । कहिले कोलकाता त कहिले कोचविहार । त्यही सिलसिलामा उनीहरूलाई पश्चिम बंगालको कोचविहारको वेश्यालय ल्याइएको थियो डेढ महिना अघि । उनीहरूलाई लिएर भारतीय सहर चाहार्ने दलालको कोभिडका कारण अचानक मृत्यु भयो । त्यसपछि वेश्यालयबाट उम्किए उनीहरू । भागेर सोझै नेपाल छिर्न लाग्दा पूर्वी नाका पारि पानीट्यांकीमा सुरक्षाकर्मीले रोक्यो । उनीहरूको साथबाट भारु २ लाख १५ हजार ३ सय बरामद गरिएको थियो । सुरक्षाकर्मीले पक्राउ गरी बेचबिखनविरुद्ध कार्यरत भारतीय संस्था सिन्नेलाई जिम्मा लगाएको थियो । कोलकातास्थित महावाणिज्य दूतावाससँगको सहकार्यमा करिब एक महिना लामो प्रयत्नपछि उनीहरूलाई घर फर्काएर अभिभावकको जिम्मा लगाइएको विश्व सेवा विस्तार संस्थाका संयोजक सरस्वती मानन्धरले जानकारी दिइन् । उनले उनीहरूलाई बिक्री गर्ने दलालको पहिचान गरी थप कानुनी प्रक्रिया अघि बढाइने जनाइन् । शनिबारै भारतको कोलकाताबाट रोल्पा र धनुषाका दुई बालक र जलपाइगुडीबाट पाँचथरका अर्का बालक गरी तीन बालकलाई महावाणिज्य दूतावासको सहकार्यमा विश्व सेवा विस्तार संस्थाले उद्धार गरेको फिल्ड इन्चार्ज इन्द्र बस्नेत (कुमार) ले जानकारी दिए । यसअघि गत वैशाखमा पनि संस्थाले भारतको वेश्यालयबाटै उद्धार गरेर एक किशोरी र बालबालिका घर फर्काएको बस्नेतले जनाए । 