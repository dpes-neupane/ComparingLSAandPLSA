सल्यान — छत्रेश्वरी गाउँपालिका–२ दहखोलास्थित तीन छहरे झरना प्रचारप्रसारको अभावमा ओझेलमा परेको छ । झन्डै २ सय मिटर उचाइको झरना छहरे खोलाबाटै निस्किएको हो ।संरक्षणका लागि स्थानीयले समिति गठन गरे पनि बजेट नहुँदा काम गर्न समस्या भएको स्थानीय नरबहादुर खड्काले बताए । ‘आसपासका गाउँका मान्छेहरू आए पनि जिल्ला बाहिरका पर्यटकलाई आकर्षित गर्न सकिएको छैन,’ उनले भने, ‘संरक्षणका लागि बजेट नहुँदा पूर्वाधार विकासका कुनै पनि काम गर्न सकिएको छैन ।’ उनले सरकारी बेवास्ताले झरना बेवारिसे भएको गुनासो गरे । गाउँपालिकालाई पटकपटक आग्रह गरे पनि बजेट नदिँदा संरक्षणका काम गर्न नसकिएको संरक्षण समितिका अध्यक्ष देवराज ओलीले बताए । उनका अनुसार झरनाको बीचबाटै सडक गएकाले पनि पूर्वाधार विकासका काम गर्न समस्या भएको छ । ‘झरना संरक्षणका लागि चारैतिरबाट तारबार गर्न आवश्यक छ,’ उनले भने, ‘प्रचारप्रसारमा पनि जोड दिन सके आसपासका जिल्लाका पर्यटकलाई आकर्षित गर्न सकिन्थ्यो ।’ झरनाको बीचबाटै सडक निर्माण गर्दा माथिबाट खसेको पहिरो र ढुंगामाटोले केही भाग पुरिएको छत्रेस्वरी गाउँपालिका–२ का वडाध्यक्ष प्रेम खड्काले बताए । ‘हिउँदको समयमा पानी कम भए पनि वर्षायाममा झरना मनमोहक देखिन्छ,’ उनले भने, ‘झरनाको संरक्षण र पूर्वाधार विकासका लागि प्रदेश सरकारलाई आग्रह गरे पनि बेवास्ता भयो ।’ गाउँलेले झरनाको मुहानमा पाइप जोडेर घरघरमा पानी दिन थालेपछि झरना संकटमा परेको उनले बताए । झरनाको विकासका लागि गत वर्ष डीपीआर तयार गरेको उनको भनाइ छ । तीन छहरे झरनादेखि दुई सय मिटरमाथि मन्दिर आकारको पहाड छ । उक्त पहाडमा सिद्धबाबाको मूर्ति राखी प्रत्येक सोमबार पूजाआजा गर्ने व्यवस्था मिलाइएको वडाध्यक्ष खड्काले बताए । प्रत्येक वर्ष महाशिवरात्रिका दिन झरना क्षेत्रमा मेलाको आयोजना गर्ने गरिएको वडा कार्यालयले जनाएको छ ।