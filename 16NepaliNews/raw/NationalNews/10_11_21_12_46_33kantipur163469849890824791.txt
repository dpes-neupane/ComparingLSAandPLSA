बैतडी — सुर्नया गाउँपालिकाको रौलेश्वरमा घर भत्किँदा एक जनाको मृत्यु भएको छ भने दुई जना घाइते भएका छन् । जिल्ला प्रहरी कार्यालय बैतडीका प्रमुख रमेश पालका अनुसार लगातार वर्षाका कारण घर भत्किएको हो । घटनास्थलमा टोली खटाइए पनि फोन सम्पर्क हुन नसकेकाले थप विवरण आइनसकेको उनले बताए । यस्तै सिगास गाउँपालिका–५ को ढुंगाडमा सेती नदीको बीचमा फसेकाहरूको अझै उद्धार हुन सकेको छैन । करिब ६० जना सेती नदीले कटान गरी बनाएको टापुका फसेका हुन् । नेटवर्कले काम नगरेकाले टापुमा गएका प्रहरीसँग पनि सम्पर्क नभएको जिल्ला प्रशासन कार्यालयका सूचना अधिकारी खगेन्द्र भारतीले बताए । उनले भने, ‘मंगलबार रातिदेखि सम्पर्क हुन सकेको छैन । सेतीमा पानीको बहाव घटेको खबर आएकाले सबै जना सुरक्षित हुनुहुन्छ होला ।’ मंगलबार दिनभर उद्धारको प्रयास भए पनि मौसमी खराबीले हेलिकप्टर जान नसकेको उनले बताए ।