कञ्चनपुर — कञ्चनपुरको भीमदत्त नगरपालिका–१२ ऐरीकी शिवरानी राना अधियाँ खेती गरेर परिवार पाल्थिन् । उनले घर छेउकै डेढ बिघा जमिन अधियाँ कमाएकी छन् । त्यही अधियाँको जमिनबाट गुजारा चलाएकी थिइन् । धान र पराल बिक्री गरेर घर खर्च पनि चलाउँथिन् । यस पटक घर खर्च त के खानलाई समेत भोकमरी हुने अवस्था छ ।‘डेढ बिघाको सबै धान भिजायो, खेतमै उम्रिएर खराब भयो,’ रानाले भनिन्, ‘खान लाउन त के ज्याला मजदुरीको खर्चसमेत कहाँबाट तिर्नु ?’ उनका श्रीमान् रोजगारीका लागि भारत पसेका छन् । दुई वर्षदेखि सम्पर्क हुन नसक्दा घरको बोझ उनीमाथि नै थपिएको छ । यतिबेला बेमौसमी वर्षाले धान बालीमा पुर्‍याएको क्षतिको विवरण संकलन भइरहेको छ । पालिकाहरूले वडा कार्यालयमार्फत तथ्यांक संकलन गरिरहेका छन् । रानालाई यसबारे कुनै जानकारी छैन । क्षतिको राहत पनि उनले पाउने नपाउने ठेगान छैन ।रानाजस्तै भीमदत्त नगरपालिका–५ का लाल लुहार पनि अधियाँ बनाएरै परिवारको गुजारा चलाउँथे । उनले घरबाट केही टाढा डेढ दशकदेखि अधियाँ खेती गर्दै आएका थिए । यसपालि उनको पनि एक बिघाको धान सबै वर्षाले खेतमै कुहियो । ‘काटेकै दिनदेखि पानी पर्‍यो, खेतमै उम्रेर बिग्रियो,’ लुहारले भने, ‘परालसमेत काम लागेन, परिवारसँगै गाईबस्तुलाई समेत भोकमरी हुने अवस्था आएको छ ।’ वर्षाले क्षति गरेको विवरण संकलन भइरहेको बारे उनलाई कुनै जानकारी छैन ।सरकारले ठूला, मध्यम र साना कृषकहरूको वर्गीकरण गरी त्यहीअनुसार राहत उपलब्ध गराउने निर्णय गरेको छ । सरकारको उक्त निर्णयपछि अहिले स्थानीय तहहरूले वडावडामा तथ्यांक संकलन गरिरहेका छन् । तर वास्तविक पीडित जो अधियाँ बनाएर परिवार पाल्दै आएको थियो । उनीहरूलाई यसबारे जानकारीसम्म छैन । कृषि ज्ञान केन्द्र कञ्चनपुरमा प्रमुख डा. दिलबहादुर विष्ट अधियाँ खेती गर्नेले पनि राहत पाउने बताउँछन् । अहिले त्यसको पनि तथ्यांक संकलन भइरहेको उनले बताए । तर वडास्तरमा जनप्रतिनिधिहरूबाट भइरहेको तथ्यांक संकलनमा भने अधियाँवालाहरू छुटिरहेका छन् ।सुदूरपश्चिम प्रदेशको कैलाली र कञ्चनपुरमा धान खेतीमा ३० प्रतिशत नोक्सान भएको अनुमान गरिएको छ । कञ्चनपुरमा ५० हजार हेक्टरमा धान खेती गरिन्छ । कैलालीमा ६५ हजार हेक्टरमा धान खेती गरिन्छ । प्रारम्भिक तथ्यांक संकलनपछि स्थानीय प्रशासनमार्फत राहत वितरण गरिने र त्यसअघि उजुरी तथा थप सूचना संकलन गरिने सुदूरपश्चिम प्रदेशको भूमि व्यवस्था कृषि तथा सहकारी मन्त्रालयका सचिव डा. मदनसिंह धामीले बताए ।‘मुख्य चिन्ताको विषय नै अधियाँ गरेर गुजारा गर्नेहरू नछुटुन् भन्ने हो,’ सचिव धामीले भने, ‘जग्गाधनी र अधियाँवाला दुवैलाई आधा–आधा राहत उपलब्ध गराइनेछ ।’ उनका अनुसार कैलाली र कञ्चनपुरमा अधियाँ गर्नेको संख्या ५०/६० प्रतिशत हुन सक्ने अनुमान गरिएको छ । हालसम्म उनीहरूको तथ्यांक भने संकलन हुन सकेको छैन । प्रारम्भिक तथ्यांक संकलनपछि जिल्ला प्रशासन कार्यालयमार्फत थप उजुरी र सूचना संकलन हुने भएकाले अधियाँ कमाउने छुट्दैनन्,’ सचिव धामीले भने, ‘यसप्रति हामी पनि सजग छौं ।’