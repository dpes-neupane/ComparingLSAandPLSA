सीके राउत नेतृत्वको जनमत पार्टी निकट विद्यार्थी संगठनले सबैला नगरपालिकास्थित एक विद्यालयका प्रधानाध्यापकलाई दुर्व्यवहार गरेका छन् । यद्यपि जनमत पार्टी र उसको विद्यार्थी संगठनले भने यसको जिम्मेवारी लिएको छैन ।शुक्रबार धनुषाको सबैलास्थित रघुनाथपुरमा रहेको फकिर चन्द उच्च माध्यमिक विद्यालय, बरकुर्वाका प्रधानाध्यापक वैजु साहलाई जनमत पार्टी निकट विद्यार्थी संगठनको अगुवाइमा कालोमोसो दलेर दुर्व्र्यवहार गरिएको स्थानीयवासीले जनाएका छन् ।मोटरसाइकल चढेर विद्यालय जाँदै गरेको अवस्थामा प्रधानाध्यापक साहलाई विद्यार्थीहरुले रोकेर कालोमोसो सहित चप्पलले कुटपिट गरेको बताइएको छ । विगत चार दिनदेखि पाँच सूत्रीय माग राख्दै आन्दोलनरत विद्यार्थीले प्रधानाध्यापकलाई दुर्व्यवहार गरेका हुन् । विद्यार्थीहरुले नियमित पठन–पाठन हुनुपर्ने, शिक्षकको व्यवस्थापन हुनुपर्ने, विभिन्न शुल्कको नाममा लिइएको रकमको बिल विद्यार्थीहरुले पाउनुपर्ने, कक्षा ११ र १२ का विद्यार्थीले पुस्तक पाउनुपर्ने, विद्यालयका नाममा आएका सामग्रीहरु विद्यालयमा राख्नुपर्ने माग राखेका छन् ।