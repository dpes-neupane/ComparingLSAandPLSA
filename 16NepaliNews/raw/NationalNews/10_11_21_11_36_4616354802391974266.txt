ओखलढुंगा — गत साताको वर्षा र हावाहुरीले जिल्लाभर धानबालीलगायत खाद्यान्नमा क्षति पुग्यो । कृषि ज्ञान केन्द्रका अनुसार ४ हजार ४ सय ९३ हेक्टर क्षेत्रफलमा लगाइएको धान, कोदो तथा अन्य दलहन बालीमा पूर्ण क्षति पुगेको छ । हावापानीले क्षति पुर्‍याए पनि किसानलाई न त सरकारले राहत दिने घोषणा गरे, न त बालीको बिमा गरिएको छ । सरकारले बाली बिमा गराउने नीति ल्याए पनि यसको कार्यान्वयन हालसम्म भएको छैन । यसबारेमा किसानमा सचेतना पुगेको छैन । प्रक्रिया झन्झटिलो भएकोले पनि किसानले बिमा गर्नै नचाहेको कृषि ज्ञान केन्द्रका प्राविधिक टिका बानियाले बताए । क्षतिपूर्ति कम आउने भएकोले किसान बाली बिमाप्रति आकर्षित नभएको उनले बताए । बिमाका लागि निजी कम्पनीलाई तोके पनि किसानले विमा गराउन नआएको आइएमइ जनरल इन्स्योरेन्सका खुरहरि दाहालले बताए । दाहालका अनुसार अन्नबालीको बिमा खेती गर्दाको लगानीका आधारमा हुन्छ । तर क्षति चाहीँ उत्पादनमा हुने भएकाले किसान यस तर्फ आकर्षित नभएका हुन् । कृषि बिमाको नीति अनुसार खेति गर्दा लागेको बिउ, मल तथा जनशक्तिको हिसाबका आधारमा मात्रै क्षतिपूर्तिको व्यवस्था छ । लागतको बिमा रकम कम पाइने भएकोले किसान बाली बिमा गराउन चाहँदैनन् । उत्पादनको क्षतिका आधारमा हुनु पर्ने किसानको माग छ । राष्ट्रिय कृषक समूह महासंघले सरकारसँग अन्नको क्षतिपूर्ति दिन र बिमा नीति परिमार्जन गर्न संस्थागत रुपमा पहल गरिरहेको जनाएको छ । ‘लागतको आधारमा हैन क्षतिका आधारमा विमाको भूक्तानी दिने बाली बिमा नीति ल्याउनुपर्छ’ राष्ट्रिय कृषक समूह महासंघकी जिल्ला कार्यक्रम अधिकृत सरस्वती कट्वालले भनिन्, ‘तर सरकारले नीति परिमार्जन गरेको छैन ।’ उत्पादनका आधारमा हुने क्षतिको बिमा गर्ने नीति ल्याएर बाली विमा प्रभावकारी बनाएमा बिमाप्रति किसानको आकर्षण बढ्ने राष्ट्रिय कृषक समूह महासंघ प्रदेश १ की उपाध्यक्ष शारदा निरौलाले बताइन् ।यहाँ ७ हजार ७ सय ५१ हेक्टरमा लगाइएको कोदोमध्ये १ हजार ३ सय ९५ हेक्टर क्षेत्रफलमा पूर्ण क्षति भएको ज्ञान केन्द्रको तथ्यांक छ । ९३ हेक्टरमा लगाइएको फापरमध्ये १८ हेक्टरमा पूर्ण क्षति पुगेको छ । जिल्लामा कुल ६ हजार ५ सय हेक्टर खेतमध्ये पानी कम परेकै कारण ४ हजार ४ सय ९३ हेक्टर मात्रै रोपाइँ भएको थियो । रोपाइँ भएको खेतकै धानबालीमा क्षति पुगेपछि आधा भन्दा कमले उत्पादन घट्ने अनुमान छ ।