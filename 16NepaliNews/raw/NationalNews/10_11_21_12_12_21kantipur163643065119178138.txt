तनहुँ — गण्डकी प्रदेशकै ठूलो र महत्त्वाकांक्षी खानेपानी आयोजनाका रूपमा लिइएको मिर्लुङ–सतिस्वाँरा खानेपानी आयोजना अलपत्र अवस्थामा छ । भानु नगरपालिका–१३ र व्यास नगरपालिका–९ का बासिन्दालाई खानेपानीको सहज पहुँच पुर्‍याउने लक्ष्य भए पनि अहिले यो आयोजना अलपत्र परेको हो ।जिल्लाको साविक मिर्लुङ र सतिस्वाँरा गाविसको उच्च भागका बासिन्दाले हिउँद लागेसँगै झेल्नुपर्ने पानीको समस्या समाधानका लागि भन्दै आर्थिक वर्ष २०७२/७३ सालमा विद्युतीय लिफ्ट प्रविधिको खानेपानी आयोजना निर्माण कार्य अगाडि बढाइएको थियो ।३ वर्षभित्र आयोजना निर्माण सम्पन्न गर्नुपर्नेमा ६ वर्ष बितिसक्दा पनि घरघरका धारामा पानी खस्नुको सट्टा बनाइएका संरचनासमेत भत्कन थालेका छन् । भानु–१३ पयाँस्वाराकी नानीमाया गुरुङ घरघरमा बनाइएका ट्यांकी भत्कन थालेको बताउँछिन् । ‘घरघरमै खानेपानीको धारा आउँछ भनेको वर्षौं बित्यो,’ उनले भनिन्, ‘हामीले हिउँद लागेसँगै खानेपानीको समस्या झेल्नुपर्छ । यो आयोजना बन्यो भने घरमै पानी आउँछ कि भन्ने आस थियो तर बनाएका ट्यांकी पनि भत्कन थाले, पाइप पनि ठाउँठाउँमा भाँचिएका छन् ।’वर्षायाममा जेनतेन खानेपानीको समस्या टरे पनि हिउँद लागेसँगै यहाँका बासिन्दाले एक गाग्री पानीका लागि घण्टौं समय खर्चनुपर्छ । यो समस्यालाई हल गर्ने भन्दै लिफ्ट प्रविधिको खानेपानी आयोजना अगाडि बढाइए पनि कहिले सम्पन्न हुन्छ भन्ने नै निश्चित नहुँदा उपभोक्ता निराश बनेका छन् । उच्च पहाडी भू–धरातलका बस्तीमा पानीको स्रोत अभाव हुँदा स्थानीयले आफ्नो दैनिकी खानेपानीको जोहो गर्नमै बिताउनुपर्ने बाध्यता छ । यो बाध्यतालाई अन्त्य गराउने लक्ष्यका साथ मिर्लुङ–सतिस्वाँरा विद्युतीय लिफ्ट खानेपानी आयोजना निर्माण कार्य अगाडि बढेको थियो । भानु–१३ बर्खोलाका गल गुरुङ सहजै खानेपानी उपभोग गर्न पाइने आशामा बसेका गाउँलेहरू अहिले निराश बन्नुपरेको बताउँछन् । ‘तीन वर्षभित्र घरघरमा खानेपानीको धारा आउँछ भनिए पनि ६ वर्ष बितिसक्दासमेत पानी आउने कुनै छाँटकाँट देखिएको छैन,’ उनले भने, ‘मिर्लुङको बासपानी, टुटेपानी, ठूलोढुंगा, पयाँस्वारा, पोखरीछाप, मियाँगाउँ, समजुर, तारुकालगायतका गाउँबस्तीले हिउँद लागेसँगै खानेपानीको चरम समस्य झेल्नुपर्छ ।’शिक्षा, स्वास्थ्य, खानेपानी, सडकलगायतका आधारभूत आवश्यकता सहज नहुँदा यी गाउँबस्ती बसाइँसराइका कारण उजाडिँदै गएका छन् । आयोजना सुरु गर्नुपूर्व स्थानीय उपभोक्तालाई आयोजनाका बारेमा बुझाउन नसक्नु, समयमै आवश्यक बजेट प्राप्त नहुनु, उपभोक्ताको लागत सहभागिता जुट्न नसक्नु जस्ता कारणले खानेपानी आयोजना समयमै सम्पन्न हुन नसकेको भानु–१३ का वडाध्यक्ष रामबहादुर बानियाँ बताउँछन् । उनले भने, ‘बृहत् खानेपानी सञ्चालन गर्न आफैंमा चुनौतीपूर्ण हुँदो रहेछ, आयोजना सुरु भएसँगै विभिन्न समस्या झेल्नुपर्‍यो । अन्तिम अवस्थामा आएर मुहानदेखि पानी संकलनको मुख्य ट्यांकीसम्म विस्तार गरिएको पाइपलाइन र ट्यांकीमा बाढीपहिरोले क्षति पुर्‍याउँदा थप समस्य भएको छ ।’मुहानदेखि मुख्य ट्यांकीसम्मको करिब चार किलोमिटर दूरीमा चार स्टेपको लिफ्ट प्रविधिबाट पानी वितरणका लागि पाँचवटा ट्यांकी निर्माण गरिएको मिर्लुङ–सतिस्वाँरा विद्युतीय लिफ्ट खानेपानी आयोजनाका अध्यक्ष संगम सुमिर पियाँ बताउँछन् । उनले भने, ‘करिब १ सय ५० घरधुरीमा धारासमेत जडान गरिएको हुँदा बाढीपहिरोले पाइप र ट्यांकीमा पुर्‍याएको क्षतिको मर्मत सुधार भएमा तिहारलगत्तै पानी वितरण गर्ने तयारीमा छौं ।’कृपा कन्स्ट्रक्सन भरतपुर चितवनले आयोजनाको पहिलो चरणको कामअन्तर्गत पाँचवटा पानी संकलन ट्यांकी निर्माण, पानीको मूलदेखि मुख्य ट्यांकीसम्म पाइप जडान गरेको छ । विद्युत् लाइन विस्तार, ट्रान्सफर्मर जडानलगायतका कार्य पनि भएको छ । दोस्रो चरणको कामको जिम्मा लिएको गण्डकी निर्माण सेवा नेपालगन्ज बाँकेले उपभोक्ताको घरघरसम्म धारा जडान र कार्यालयको भवन निर्माण कार्य गरिरहेको छ । यी निर्माण व्यवसायीले तोकिएको समयमै काम सम्पन्न नगर्दा तेस्रोपल्ट म्याद थप्ने तयारीमा रहेको खानेपानी तथा सरसफाइ डिभिजन कार्यालय तनहुँका इन्जिनियर वामदेव पौडेलले बताए । भानु–१३ स्थित खर्स्याङ खोला, सिस्ने मूल र देउराली खोलाको पानी विद्युतीय लिफ्ट प्रविधिबाट करिब ४ किलोमिटरको उचाइमा निर्माण गरिएको मुख्य ट्यांकीसम्म पानी पुर्‍याएर वितरण गरिनेछ । निर्माण गरिएका ट्यांकीमा एकपल्ट पानी खसालेर परीक्षण गरिए पनि ट्यांकीमा पानी नअडिएपछि कामको गुणस्तरीयतामा पनि प्रश्न उठेको छ ।संघ सरकारले सुरु गरेको यो आयोजना अहिले प्रदेश सरकार मातहत आएको छ । समयमै आवश्यक बजेट पाउन नसकेको र आव २०७६/७७ मा प्रदेश सरकारको विशेष कार्यक्रमअन्तर्गत राखेर बजेट माग गरिएको इन्जिनियर पौडेलले बताए । उनले भने, ‘जटिल प्रकृतिको आयोजना भएको र पर्याप्त बजेटसमेत नआएको हुँदा समय लागिरहेको र तेस्रो चरणसम्म पानी सञ्चालन गरी तिहारलगत्तै केही उपभोक्तालाई पानी खुवाउने तयारीमा कार्यालय लागिपरेको छ ।’ खानेपानी आयोजनामा आव २०७७/७८ सम्म २ करोड १३ लाख ७० हजार रुपैयाँ खर्च भइसकेको छ । आयोजना पूर्णरूपमा सम्पन्न हुन अझै करिब २ करोड ५० लाख रुपैयाँ आवश्यक पर्ने भए पनि प्रदेश सरकारले चालु आवका लागि ६० लाख रुपैयाँ मात्र विनियोजन गरेको छ । २ करोड ५७ लाख ९१ हजार उपभोक्ताको लागत सहभागितासहित १२ करोड ८९ लाख ९८ हजार रुपैयाँ आयोजनाको लागत इस्टिमेट निकालिएको थियो । खानेपानी आयोजना निर्माण कार्यको इस्टिमेटअनुसार ८ दशमलव २ किलोमिटर पाइपलाइन तथा ३३ दशमलव २ किलोमिटर क्षेत्रमा खानेपानी वितरण पाइप विस्तार गरिनेछ । आयोजनाअन्तर्गत ३ वटा इन्टेक, २ वटा पानी संकलन ट्यांकी, १ वितरण च्याम्बर, १५ वटा भल्व च्याम्बर, ७ वटा प्रेसर ब्रेक ट्यांक, ८८७ वटा निजी र ७ वटा सार्वजनिक धारा निर्माण एवं जडान गरिने इस्टिमेटमा उल्लेख छ । इस्टिमेटअनुसार कार्यालय सञ्चालनका लागि ४ कोठे पक्की भवन र कार्यालय प्रयोजनका लागि एउटा यातायातको साधनसमेत खरिद गर्नुपर्ने उल्लेख छ । मिर्लुङकोट, सहिदगाउँ पुलिमराङलगायतका ऐतिहासिक, धार्मिक, सांस्कृतिक, प्राकृतिक क्षेत्रले भरिपूर्ण र ग्रामीण पर्यटकीय क्षेत्रका रूपमा विकास हुँदै गएको यस क्षेत्रमा खानेपानी सहज नहुँदा बसाइँसराइका कारण प्रायः गाउँ उजाडिँदै गएका छन् । गाउँघरमा रहेका मानिस पनि हिउँदको समयमा देखिने खानेपानी समस्याको दीर्घकालीन समाधानको खोजीमा बसेका छन् ।