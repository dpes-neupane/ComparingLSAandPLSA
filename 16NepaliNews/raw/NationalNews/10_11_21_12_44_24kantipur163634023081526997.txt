अछाम — सामाजिक सुरक्षा भत्ता वितरण बैंकिङ प्रणालीबाट सुरु भएपछि भत्ता लिन बैंकमा नै धाउनुपर्ने बाध्यता छ । यसको मारमा वृद्धवृद्धा परेका छन् । गत साता सरकारले दिने सामाजिक सुरक्षा भत्ता लिन अछामको साँफेबगस्थित एक बैंकमा रहेको भीड पन्छाउँदै एक वृद्धा बैंकको काउन्टर नजिकै पुगिन् ।हातमा चेक समातेकी साँफेबगर नगरपालिका–१३ की ७६ वर्षीया राजु विष्ट वृद्धभत्ताका लागि साँफेबगर पुगेकी हुन् । ‘लाइनमा बस्न सकिँदैन । ढाड दुख्छ । कहाँ पाइन्छ पत्ता लगाउनै सकिँदैन,’ नजिकै कुर्सीमा थचक्क बस्दै उनले भनिन्, ‘बूढो मान्छेलाई सहुलियतका नाममा झन् दुःख दियो सरकारले ।’ यसअघिसम्म उनीहरूले चौमासिक रूपमा वृद्धभत्ता साविकको गाविस कार्यालयबाट बुझ्थे । त्यो सजिलो पनि थियो । ‘सबैजना भेला हुन्थ्यौं । पालैपालो गाविसबाटै पैसा बुझिन्थ्यो,’ उनले भनिन्, ‘आफ्नै घरनजिक भत्ता पाइने चलन राम्रो थियो । आजकाल गाडीमा आउनुपर्छ । आउन जान ९ सय भाडा लाग्छ । गाडीमा झन् बान्ता पनि हुन्छ । भत्ता लिने दिन नजिक आउँदा झस्किन्छु ।’ साँफेबगर नगरपालिका–९ बूढाकोटकी धना कुँवर ७७ वर्षकी भइन् । उनलाई सधैं भत्ता लिनुपर्ने समयमा साँफेबगर आउनुपर्छ । बैंकको ढोकामा एक हातमा चेक र एक हातमा लौरो समातेर बसेकी उनी निराश देखिन्थिन् ।‘बिहानै ७ बजे गाडी चढेर घरबाट आएँ । खाना पनि खाएको छैन । भोकले रिंगटा लाग्न थालेको छ । आज पैसा पाइँदैन जस्तो छ,’ उनले भनिन्, ‘भत्ता लिने कताबाट हो ? केही थाहा छैन ।’ अहिलेको झन्झटिलो प्रक्रियाले दिक्क बनेकी उनी समयमै भत्ता नपाउनुमा पनि उत्तिकै दुःखी छिन् । बैंकमा आएका केही खाता खोल्ने प्रक्रियाका बारेमा अनभिज्ञ थिए त, केही फारम बुझाउने स्थान पहिचान गर्न नसकेर थकित मुद्रामा देखिन्थे । उनीहरू सबै सरकारको नयाँ नीतिदेखि सन्तुष्ट थिएनन् ।यसअघि गाविसको कार्यालयबाटै परिचयपत्रका आधारमा सामाजिक सेवा भत्ता वितरण गर्दै आएको सरकारले अहिले बैंकिङ प्रणाली अनिवार्य गरेपछि वृद्धवृद्धाहरूलाई सास्ती भएको हो । यो प्रक्रियाअन्तर्गत सामाजिक सुरक्षा भत्ता प्राप्त गर्नेहरूले नेपालका ‘क’ र ‘ख’ वर्गका बैंकमा खाता अनिवार्य खोल्नुपर्छ । कागजी प्रक्रियाबारे अनभिज्ञ रहने उनीहरूलाई बैंकमा खाता खोल्ने मेसो पहिल्याउनै हम्मेहम्मे पर्ने गरेको छ । यसअघि संघीय मामिला तथा स्थानीय विकास मन्त्रालयले कर्मचारीबाट बदमासी भएको भन्दै लाभग्राहीलाई बैंक खातामार्फत भत्ता दिने नीति बनाए पनि भत्ता लिन सदरमुकाम नै पुग्नुपर्ने भएकाले वृद्ध तथा अशक्तले झन्झट र दुःख सास्ती व्यहोर्नुपरेको छ । 