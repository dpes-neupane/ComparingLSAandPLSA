पर्सा — नजिकिएको दसैंलाई लक्षित गरी खाद्य व्यवस्था तथा व्यापार कम्पनी लिमिटेड वीरगन्ज शाखाले १ हजार खसीबोका खरिद गर्ने तयारी गरेको छ । मकवानपुरबाट ती खसीबोका खरिद गर्न लागेको शाखाका सूचना अधिकृत मुनिलाल कुशवाहले बताए । पर्सा–बारामा पर्याप्त खसीबोका नपाइने भएकाले शाखाले बर्सेनी मकवानपुरबाट खरिद गर्दै आएको छ ।खरिदका लागि कार्यालयको कर्मचारी टोली बुधबार मकवानपुर जान लागेको छ । कुशवाहका अनुसार १८ किलो माथिको वजनको बोका प्रतिकिलो ५ सय २० रुपैयाँमा शाखाले खरिद गर्न लागेको छ । २० देखि २५ किलोको खसी प्रतिकिलो ५ सय ७५ रुपैयाँमा र २५ किलो माथिको खसी प्रतिकिलो ५ सय ९५ रुपैयाँमा खरिद गर्न लागिएको उनले बताए । खसीबोका खरिदमा शाखाले करिब १ करोड ७५ लाख रुपैयाँ लगानी गर्न लागेको छ । मकवानपुरमा खरिद गरिएका खसी बोका असोज २२ गते राजधानी काठमाडौं पुगिसक्ने उनले बताए । बर्सेनि दसैंलाई लक्षित गरी शाखाले यति संख्यामा खसीबोका खरिद गरेर राजधानी पठाउने गरेको छ । कम्पनीको केन्द्रीय कार्यालयले हरेक वर्ष खसीबोका पाइने क्षेत्रका शाखालाई खसीबोका खरिदको अनुमति दिँदै आएको छ । वीरगन्ज शाखाअन्तर्गत मकवानपुर क्षेत्रमा बढी बाख्रापालन भएकाले त्यहाँबाट सधैंजसो बढी संख्यामा खरिद गरिँदै आएको छ । वीरगन्जमा सुपथ मूल्य पसलशाखाले चाडपर्वको अवसरमा सुपथ मूल्य पसलसमेत सञ्चालन गरेको छ । असोज १ देखि सुरु गरिएको पसल कात्तिक २४ सम्म सञ्चालन हुनेछ । कुशवाहाले पसलबाट साबिकको भन्दा सस्तो मूल्यमा बासमती, स्टिम जिरा मसिनो र सोना मन्सुली चामल बिक्री भइरहेको बताए । सामान्य अवस्थामा शाखाबाट प्रतिकिलो १ सय ५ रुपैयाँमा बासमती चामल बिक्री गर्ने गरेकोमा हाल भने यो चामल प्रतिकिलो १ सय रुपैयाँमा बिक्री भइरहेको छ । बासमती चामल १० र २० किलोको प्याकेटमा उपलब्ध छ । त्यसैगरी, स्टिम जिरा मसिनो चामल प्रतिकिलो ५५ रुपैयाँमा बिक्री गरिँदै छ । सामान्य अवस्थामा यो चामल ६० रुपैयाँ किलो बिक्री गरिन्छ । यो चामल २५ किलोको बोरामा उपलब्ध रहेको उनले बताए । 