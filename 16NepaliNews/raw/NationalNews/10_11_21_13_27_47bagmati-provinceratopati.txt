बागमती प्रदेशमा गठबन्धनले आज नियुक्त हुने मन्त्रीहरुको जिम्मेवारीमा हेरफेर गरेको छ । नेकपा एकीकृत समाजवादीबाट मन्त्री बन्न लागेका कृष्णप्रसाद खनालले सामाजिक विकास मन्त्रालय लिन नचाहेका कारण गठबन्धनले यसअघि तोकेको जिम्मेवारीमा हेरफेर गरिएको हो ।प्रदेशमा आज नेकपा माओवादी केन्द्र, नेपाली काँग्रेस र समाजवादी पार्टीका संसदीय दलका उपनेताहरु सरकारमा जाने तयारी गरेका छन् । प्रदेश मुख्यमन्त्रीमा नेकपा एकीकृत समाजवादी पार्टीका संसदीय दलका नेता राजेन्द्र पाण्डे नियुक्त हुँदैछन् । पाण्डेसँगै ३ मन्त्री नियुक्त हुँदैछन् । प्रदेश सरकारमा नेकपा माओवादी केन्द्रबाट दलको उपनेता कुमारी मोक्तान, काँग्रेसबाट दलको उपनेता कृष्णलाल भडेल र एकीकृत समाजवादीबाट दलका उपनेता कृष्णप्रसाद खनालले मन्त्रीको जिम्मेवारी पाउने भएका छन् ।  नेकपा माओवादी केन्द्र बागमती प्रदेशका संसदीय दलका नेता शालिकराम जम्कट्टेलका अनुसार मोक्तानले सामाजिक विकास मन्त्रालय, भडेलले भौतिक पूर्वाधार विकास मन्त्रालय र खनालले आन्तरिक मामिला तथा कानुन मन्त्रालयको जिम्मेवारी पाउने छन् ।यसअघि गठबन्धनको बैठकले मोक्तानलाई आर्थिक मामिला तथा योजना मन्त्रालय, खनाललाई सामाजिक विकास मन्त्रालय र भडेललाई भौतिक पूर्वाधार मन्त्रालयको जिम्मेवारी तोक्ने निर्णय गरेको थियो । आफूले यसअघि पनि सामाजिक विकास मन्त्रीको जिम्मेवारी प्राप्त गरिसकेकाले आफ्नो इच्छा अनुसार मन्त्रालय हेरफेर भएको एकीकृत समाजवादी पार्टीका उपनेता खनालले बताए ।आफूले दलका नेता समक्ष पुनः सामाजिक विकास मन्त्रालय नजाने इच्छा गरेपछि आन्तरिक मामिलामा जिम्मेवारी दिइएको उनको भनाइ छ ।#bagmati-province