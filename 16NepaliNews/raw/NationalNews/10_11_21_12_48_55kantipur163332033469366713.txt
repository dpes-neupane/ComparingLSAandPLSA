बैतडी — बैतडीको डिलासैनी गाउँपालिका—५ की लक्ष्मी नाथकी छोरी ३ वर्ष पुग्नै लागिन् । जन्मेको ६ महिनाबाटै छोरीलाई कुषोषणले छोएको लक्ष्मीले बताइन् । गाउँघरमा काममै बढी ध्यान हुन भएकाले बच्चाको खानपानमा ध्यान दिन नसक्दा कुपोषण भयो होला भन्ने लाग्ने गरेको उनले बताइन् । अहिले दिनको २ प्याकेट स्वास्थ्य संस्थाबाट दिएको लिटो खुवाउने गरेको उनले बताइन् । अझै बच्चा कुपोषण मुक्त हुन नसकेको दुखेसो उनको थियो । सोही ठाउँकी दीपा नाथकी १५ महिनाकी छोरी पनि कुपोषित छिन् । अघिल्लो महिना मात्र बच्चालाई कुपोषण भएको थाहा पाएको उनले बताइन् । बेलैमा खानपानमा ध्यान दिन नसक्दा बच्चामा कुपोषण देखिएको उनको भनाइ थियो । बैतडीमा बालबालिकाहरू कुपोषणको जोखिममा छन् । जिल्लामा कुपोषित बालबालिकाको संख्यामा कमी आउन सकेको छैन । यो चालु आर्थिक वर्षको ४ महिनाको अवधिमा जिल्लामा ७८ बालबालिकामा कुपोषण देखिएको छ । यो अवधिमा आफू कार्यरत स्वास्थ्य संस्थामा १७ बच्चाहरूमा कुपोषण देखिसकेको डिलासैनी–५ स्थित गोकुलेश्वर स्वास्थ्य चौकीकी इन्चार्ज निर्मला जोशीले बताइन् । केही वर्ष अघिसम्म २/४ जनालाई मात्र देखिने कुपोषण अहिले बढेको उनले बताइन् । महिला स्वास्थ्य स्वयंसेविकाहरूलाई गाउँका सबै शिशुहरूलाई अनिवार्य रूपमा जाँचका लागि स्वास्थ्य संस्थामा ल्याउन भनेपछि कुपोषित शिशुहरू भेटिएका उनले बताइन् । कुपोषण जाँच गर्दा ६ जनामा कडा र ११ जनामा मध्यम खालको कुपोषण देखिएको उनले बताइन् । उनले भनिन्, ‘पहिले गाउँघर क्लिनिकमा आएका बच्चाहरूको मात्र नाप लिने गरेका थियौं । सबै बच्चाहरूलाई अभिभावकले ल्याउँदैन थिए । अहिले स्वयंसेविकामार्फत सबै बच्चा ल्याउने भनेर अभियान सुरु गरेपछि चेकजाँच गर्दा धेरैमा कुपोषण देखिन थालेको छ ।’ स्वास्थ्य कार्यालय बैतडीको तथ्यांकअनुसार ०७५/७६ मा २ सय ७३ जना २ वर्षमुनिका बालबालिका कुपोषित थिए । आव ०७६/७७ मा २ सय ५६ बच्चाहरूमा कुपोषण देखिएको थियो । ०७७/७८ मा २ सय २५ बालबालिकामा कुपोषण देखिएको रेकर्ड कार्यालयसँग रहेको स्वास्थ्य कार्यालय बैतडीका प्रमुख योगेशप्रसाद भट्ट बताउँछन् । यो आर्थिक वर्षमा अहिलेसम्म ७८ जनामा कुपोषणको समस्या देखिसकेकाले बढ्न सक्ने अनुमान गरिएको उनले बताए । स्वास्थ्य संस्थाहरूले खोजी गरेकाले बढेको उनले बताए । संघीय संरचनापछि स्थानीय तहले नै कुपोषण घटाउन कार्यक्रम गरिरहेको स्वास्थ्य कार्यालयका जनस्वास्थ्य निरीक्षक भुवन जोशीले बताए । अझै पनि पाखुराको जाँच लिने क्रममा कुपोषित बालबालिकाहरू भेटिरहेका छन् । ‘प्रत्येक महिना बच्चाहरूको तौल लिने, गर्भवतीलाई जाँच गर्ने, रक्तअल्पता हेर्ने, आइरन चक्की खुवाउने, बच्चाहरूलाई जुकाको औषधि र भिटामिन ए खुवाउनेलगायतका कार्यक्रमहरू स्थानीय तहअन्तगर्तका स्वास्थ्य संस्थाहरूले गरिरहेका छन्,’ उनले भने, ‘यी कार्यक्रम स्वास्थ्य कार्यालयको समन्वयमा मात्र भइरहेको हो ।’ जिल्लामा पोषणसम्बन्धी काम गर्ने परियोजना सुहाआराले पनि कुपोषण घटाउन विभिन्न कार्यक्रम सञ्चालनमा ल्याए पनि अवस्थामा सुधार भने आउन सकेको छैन । बच्चाहरूलाई हेरचाहको कमीले गर्दा कुपोषण देखिने गरेको गोकुलेश्वर स्वास्थ्य चौकीकी इन्चार्ज निर्मला जोशी बताउँछिन् । उनले भनिन्, ‘गाउँघरमा आमाहरूले बच्चालाई ध्यानै दिन पाउँदैनन् । कामले गर्दा दूध चुसाउन पनि समय पाएका हुँदैनन् । सरसफाइको पनि कमी हुन्छ । खाने भइसकेपछि पनि बच्चाले पेटभरि र पोसिलो खानेकुरा खान पाउँदैनन् ।’ कुपोषित बच्चाहरूको अवस्था हेरेर उनीहरूको उपचार हुने गरेको उनले बताइन् । पोसिलो खानेकुरा स्वास्थ्य संस्थाबाटै बच्चाहरूलाई खुवाउनका लागि दिने र स्वास्थ्यकर्मीहरूले निगरानीमै राख्ने गरेको उनले बताइन् । बच्चाहरूले पूर्ण स्तनपान गर्न नपाउँदा कुपोषणको समस्या घट्न नसकेको डिलासैनी गाउँपालिकाको स्वास्थ्य शाखामा कार्यरत नवराज जोशी बताउँछन् । उनका अनुसार गाउँमा हरियो सागपात र गेडागुडी बच्चाहरूलाई खुवाउँदैनन् । 