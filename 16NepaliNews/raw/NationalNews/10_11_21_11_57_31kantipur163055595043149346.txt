सर्लाही — सवारीसाधन चलाउनै समस्या हुने गरी पूर्व–पश्चिम राजमार्गअन्तर्गत सर्लाही खण्डमा जताततै रहेको खाल्डो महिनौंदेखि पुरिएको छैन । अतिव्यस्त रहने राजमार्गमा गहिरो खाल्डोले दुर्घटना बढाएको छ । राजमार्गमा अधिकांस दुर्घटना खाल्डो छल्ने क्रममा भइरहेको ट्राफिक प्रहरीले जनाएको छ । निरन्तरको वर्षापछि पूर्व–पश्चिम राजमार्ग जीर्ण बन्नुको साथै ज्यानमारा खाल्डो बनेको हो । सर्लाही खण्डमा मात्रै सयौं स्थानमा कालोपत्र उप्किएर राजमार्गमा ठूला खाल्डो बनेका छन् । बर्सेनि टालटुलको भरमा चल्दै आएको राजमार्ग हरेक वर्ष वर्षाको समयमा गहिरो खाडल बन्छ । राजमार्गका कतिपय स्थानमा गहिरो खाडल छेउछाउमा दुर्घटना न्यूनीकरणका लागि ठुला ढुंगाले घेरेर राखिएको छ । जिल्लाको पूर्वमा बाँकेदेखि पश्चिममा बाग्मती नदीसम्मै वर्षाले सडक खराब भएकाले सवारीसाधन संचालनमा समस्या भइरहेको चालकहरूको गुनासो छ । राजमार्गमा खाल्डैखाल्डा बने पनि सम्बन्धित निकायले चासो नदिएको चालक र यात्रु दुवैको गुनासो छ । यातायात ब्यवसायी दिपक श्रेष्ठले सडकको खाल्डाखुल्डीका कारण दुर्घटनासंगै टायर कट लाग्ने, पट्टा भाँचिनेजस्ता समस्या थपिएको गुनासो गरे । उनले जिर्ण सडककै कारण सवारीसाधन मर्मत खर्च पनि बढेको जानकारी दिए । ‘सवारी चलाउँदा समस्या भइरहेको छ, कतिपय मोटरसाइकल चालक त खाल्डोमै लड्ने गरेका छन्, कतिपयले खाल्डो छल्न खोज्दा अर्को गाडीमा ठोक्किन आइपुग्छन्,’ उनले भने, ‘खाल्डोले टायरमा कट लाग्ने र दुर्घटनाको जोखिम भने उत्तिकै छ ।’खाल्डाखुल्डीका कारण मोटरसाइकल, टेम्पु, जीप, कारलगायतका साना सवारीसाधन दुर्घटनामा पर्नेक्रम बढेको जिल्ला ट्राफिक प्रहरी कार्यालय नवलपुरले जनाएको छ । असार अन्तिमदेखि भइरहेको वर्षाका कारण पूर्व–पश्चिम राजमार्गका अधिकांश स्थानमा खाल्डो परेको र तीव्र गतिमा चलाइएका सवारी खाल्डोमा परेर गम्भीर किसिमको दुर्घटना हुने खतरा बढेको ट्राफिक प्रहरी निरीक्षक केदारमान दोङले बताए । ‘रात्रीकालिन सवारीसाधन दुर्घटना हुने बढी जोखिम छ,’ उनले भने । वर्षापछि जीर्ण बनेको पूर्व–पश्चिम राजमार्ग मर्मतको काम दुई/चारदिन भित्र सुरु गरिने डिभिजन सडक कार्यालय चन्द्रनिगाहपुरले जनाएको छ । मर्मतका लागि विश्व बैंकको सहयोगमा ठेक्का समेत लागिसकेको डिभिजन प्रमुख नरेशप्रसाद केशरीले जानकारी दिए । पुर्वमा सर्लाहीको बाँकेदेखि पश्चिममा रौतहटको धन्सर पुलसम्मको राजमार्ग मर्मतका लागि झण्डै ९ करोड रुपैयामा ठेक्का लागेको केशरीले बताए । साउनको सुरुवातमै राजमार्गका खाल्डाखुल्डी मर्मत गरेपनि पुनः अर्को स्थानमा खाल्डो भएको उनको भनाइ छ । ‘साउनको पहिलो साता कार्यालयकै तर्फबाट जीर्ण सडक मर्मत गर्‍यौं, निरन्तरको वर्षाले अन्य स्थानमा समेत खाल्डाखुल्डी भयो,’ उनले भने, ‘विश्व बैंकको आर्थिक सहयोगमा राजमार्ग मर्मतको ठेक्का समेत लागिसकेको छ, दुई चार दिनभित्रमा काम सुरु हुन्छ ।’डिभिजन प्रमुख केशरीले पूर्व–पश्चिम राजमार्ग पुरानो भइसकेकाले पानी परिरहेको समयमा सवारी गुड्दा कालोपत्रे उप्किने समस्या बढ्दै गएको जानकारी दिए । राजमार्गमा रहेका पुलहरू समेत जीर्ण भइसकेका छन् । झण्डै ५० वर्षअघि बनाइएका पुलहरूमा समेत ठुल्ठूला खाडल बनेको छ ।