दाङ — बेलझुण्डीस्थित नेपाल संस्कृत विश्वविद्यालयको आयुर्वेद अध्ययन संस्थानको शिक्षण भवनमा सञ्चालन हुँदै आएको प्रादेशिक कोरोना विशेष अस्पताल शुक्रबारदेखि तुलसीपुरस्थित राप्ती प्रादेशिक अस्पतालमा स्थानान्तरण भएको छ । लुम्बिनी प्रदेश सरकारले स्थायी रूपमा सञ्चालन गर्ने गरी अस्पतालमा ६० शय्या तयार गरी स्थानान्तरण गरेको हो ।आईसीयू २०, एनआईसीयू १५, पीआईसीयू १५ र एचडीयू १० बेडसहित छुट्टै भवनमा कोरोना इकाइ स्थापना गरिएको राप्ती प्रादेशिक अस्पतालका मेडिकल सुपरिटेन्डेन्ट डा. विनोद सिंहले बताए । ‘अब कोरोनाबाट बालबालिका पनि प्रभावित हुन सक्ने कुरालाई मध्यनजर गरी एनआईसीयूसहितका शय्याहरू तयार पारिएको छ,’ उनले भने, ‘अक्सिजन प्लान्ट जडान गरी सबै व्यवस्थित गरिएको छ । अब अक्सिजनको अभाव हुने स्थिति छैन ।’इकाइको उद्घाटन गर्दै तुलसीपुर उपमहानगरपालिका प्रमुख घनश्याम पाण्डेले अब व्यवस्थित र स्थायी रूपमा कोरोना अस्पताल सञ्चालन हुने बताए । तुलसीपुर उपमहानगरले अश्वारामा ५० शय्याको छुट्टै अस्पताल पनि सञ्चालन गरेको छ । जहाँ कोरोनाका बिरामीको पनि उपचार हुँदै आएको थियो । ‘अब तुलसीपुरमै दुई/दुईवटा कोरोना अस्पताल सञ्चालन भएका छन् । सबै वडामा एम्बुलेन्सको व्यवस्था छ,’ उनले भने, ‘अब कोरोनाका बिरामीलाई शय्या र अक्सिजन नपाउने अवस्था हुने छैन ।’बेलझुण्डी कोरोना विशेष अस्पतालबाट हालसम्म १ हजार ४८ जनाले उपचार लिएको व्यवस्थापक दोर्ण वलीले बताए । ९ सय ९ जना उपचारपछि घर फर्किएका छन् भने ९६ जनाको मृत्यु भएको छ । मृत्यु हुनेमा महिला ३५ र पुरुष ६१ जना छन् । ३९ जना बिरामीलाई अन्यत्र रिफर गरिएको थियो । अहिले यहाँ एक महिला र तीन पुरुष उपचाररत रहेको उनले बताए । यसअघि बेलझुण्डीस्थित नेपाल संस्कृत विश्वविद्यालयको आयुर्वेद अध्ययन संस्थानको शिक्षण भवनमा कोरोना अस्पताल सञ्चालन गर्दा विद्यार्थीको पठनपाठनमा कठिनाइ आएको थियो । विद्यार्थीहरूले अस्पताल स्थानान्तरण गर्न माग गर्दै आएका थिए । उनीहरूले पटक–पटक आन्दोलनसमेत गरेका थिए । स्थायी विकल्प नहुँदा अस्पताल सार्न समस्या भएको थियो । अहिले स्थायी संरचनासहित स्थानान्तरण भएको र अब उपचारमा सहज हुने व्यवस्थापक वलीले बताए ।