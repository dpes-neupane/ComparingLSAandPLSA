सेवा इन्टरनेसनल नेपाल र हिन्दु स्वयंसेवक संघ नेपालले धनकुटामा युवा विकास केन्द्र स्थापना गरेका छन् । सेवा इन्टरनेशनलका अन्तर्राष्ट्रिय संयोजक श्याम पाण्डेले बुधबार केन्द्रको उद्घाटन गरे ।  सेवा इन्टरनेशनल नेपालका सचिव प्रसन्न वैद्यका अनुसार यस केन्द्रले युवाहरुलाई सीपमुलक तालिमहरु प्रदान गर्नेछ ।युवा विकास केन्द्रले विभिन्न सीपमूलक तालिम, कम्प्युटर सम्बन्धी तालिम, पहाडी क्षेत्रमा कृषि सम्बन्धी तालिम, महिलाहरुका लागि सिलाई कटाई तालिमलगायत विभिन्न तालिमहरु प्रदान गर्ने वैद्यले बताए । संघका राष्ट्रिय सह–संघ चालक कल्याणकुमार तिमल्सिनाले सेवा इन्टरनेसनलमा विश्वको ६० वटा देशहरू आबद्ध भएको र ३५ वटा देशमा यस संस्थाले काम गरिरहेको बताए । धनकुटा नगरकी उप–प्रमुख शकुन्तला  बस्नेतले केन्द्र स्थापना गर्दै युवाहरुको सीप विकासमा योगदान गरेकामा आभार व्यक्त गरिन् । 