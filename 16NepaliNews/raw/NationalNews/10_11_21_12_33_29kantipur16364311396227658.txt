सल्यान — कालीमाटी गाउँपालिका–७ बाटुलेकी वर्ष ४० की पिमसरा घर्तीले घर नजिकै धाराबाट पानी ल्याई खाने सपना देख्न थालेको झन्डै ३० वर्ष हुन थाल्यो । तर दुःखको कुरा, उनी हाल घरदेखि करिब एक घण्टाको दूरीमा पर्ने जरुवामा गई पानी ल्याएर खान बाध्य छिन् । लामो समय हिँडेर गाग्री बोकेकै कारण उनलाई हाल कम्मरको समस्या छ । खानेपानी योजना सञ्चालनमा आउन नसकेका कारण आम्बासकी ३८ वर्षीया निर्मला ओली पनि घरदेखि करिब आधा घण्टाको दूरीमा पर्ने खोला नजिकै खनेको इनारबाट पानी ल्याउन बाध्य छिन् । यी दुई महिला मात्र नभई कालीमाटी गाउँपालिका–७ काप्रेचौरस्थित याङ, आम्बास, बाटुले, हाउखोला, कुसुमतरा, स्वामिबास, धुले गरी आठ गाउँवासी खानेपानीबाट प्रभावित हुँदै आएका छन् । देशमा संघीयता स्थापनासँगै विकासको काम धमाधम हुने भने पनि घरछेवैका धाराबाट पानी पाउने स्थानीयको सपना अझै पूरा हुन सकेको छैन । खानेपानीका लागि स्थानीय महिलाहरू रातबिरात नभनी विभिन्न किसिमका जोखिम उठाउँदै मुहान, कुवा चहार्न बाध्य हुँदै आएका छन् । खानेपानीको अभावका कारण आठ गाउँका झन्डै तीन सय परिवार प्रत्यक्ष मारमा छन् ।स्थानीय तथा प्रदेश सरकारसँग बारम्बार योजनाका लागि आग्रह गर्दै आए पनि अहिलेसम्म कुनै चासो नदेखाएपछि बबई नदीको पानी खानुपरेको रमादेवी रानाले बताइन् । ‘नजिकै मुहान तथा धारा नभएकाले पानीका लागि धेरै सास्ती हुने गर्छ,’ उनले भनिन् । जिल्लाको सबैभन्दा विकट बस्ती भएकाले सम्बन्धित निकायको ध्यान पुग्न नसकेको र नेताले गरेको उपेक्षाका कारण स्वच्छ पानी खान पाउने अधिकारबाट वञ्चित भएको उनको गुनासो छ । बस्ती आसपास जंगल बढी भएका र जंगली जनावरको सधैं डर भइरहने गरे पनि ज्यान जोखिममा पारेर बस्तीदेखि टाढा रहेको जंगल आसपासको मुहानमा गएर पानी ल्याउनुपर्ने बाध्यता रहेको स्वामीबासकी धनसरा घर्तीले बताइन् । घुइँयाबारीका स्थानीय निर्मल सुनारले सम्बन्धित निकायकै बेवास्ताका कारण काप्रचौर सबैभन्दा पछि परेको बताए । ‘चुनावका बेला भोट माग्न आएका नेताले घरघरमै पानी उपलब्ध गराउने प्रतिबद्धत्ता जनाएका थिए । तर चुनाव जितेपछि उनीहरू गाउँ फर्केका छैनन्,’ उनले भने, ‘गाउँलेको समस्या जहाँको तहीँ छ ।’ कालीमाटी गाउँपालिका–७ का वडाध्यक्ष नयनसिं रानाले देशमा गणतन्त्रसँगै संघीयता लागू भए पनि अहिलेसम्म काप्रेचौर ओझेलमा परेको बताए । संघ तथा प्रदेशबाट बजेट नपरेकाले खानेपानी समस्या सुल्झाउन नसकिएको उनको भनाइ छ । संघ तथा प्रदेश सरकारका प्रतिनिधिसँग बारम्बार माग राख्दै आए पनि खानेपानी योजनाका लागि खासै ध्यान नदिएको उनको दाबी छ । ‘स्थानीय तहले खासै बजेट छुट्याउन सकेको छैन । चार वर्षको अवधिमा झन्डै डेढ/दुई करोड जति छुट्याएको थियो । सानातिना योजनाको काम गर्दैमा बजेट सकियो । प्रदेश तथा संघले अहिलेसम्म बजेट उपलब्ध गराएको छैन,’ उनले भने । संघले पर्याप्त बजेट पठाउन नसकेका कारण काप्रेचौरमा खानेपानीका लागि ठूला योजना सञ्चालन गर्न नसकेको कालीमाटी गाउँपालिका अध्यक्ष दानबहादुर खत्रीले बताए । पालिकाका सबै वडामा खानेपानी योजना सञ्चालनका लागि माग भइरहेको र केही वडामा भने सञ्चालनमा आइरहेको उनको भनाइ छ । 