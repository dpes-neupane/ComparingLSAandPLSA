सिरहा — सिरहाको नरहा गाउँपालिकाको १ नम्बर वडा कार्यालयमा बुधबार श्रमिकले तालाबन्दी गरेका छन् । प्रधानमन्त्री स्वरोजगार कार्यक्रमअन्तर्गत गरेको कामको भुक्तानी नदिएको भन्दै उनीहरूले तालाबन्दी गरेका हुन् । काम गरेको ५ महिना बितिसके पनि ४३ जना कामदारले पारिश्रमिक नपाएको जनाएका छन् । उनीहरूले गत वैशाख १२ गतेबाट ५० दिनसम्म काम गरेका थिए । पारिश्रमिक नपाएपछि तालाबन्दी गर्न बाध्य भएको कामदार सुनिल दासले बताए । पटकपटक रकम दिन माग गरे पनि वडा कार्यालयले बेवास्ता गरेको उनको भनाइ छ । श्रमिकहरूलाई असार १५ गतेसम्म भुक्तानी दिनुपर्ने थियो ।‘हामी गरिब मान्छे, दैनिक ज्यालादारीमा काम गरेर खान्छौं, काम गरेको पैसा नै नपाएपछि हाम्रो गुजारा कसरी चल्छ ?’ श्रमिक गीतादेवी दासले भनिन्, ‘धनी मान्छेहरूको काम समयमै भइहाल्छ, तर हाम्रो ५ महिना भइसक्यो, अहिलेसम्म काम गरेको पैसा पाएको छैनौं ।’वडा कार्यालयका अनुसार ४३ जना कामदारले १० लाख ७५ हजार रुपैयाँ भुक्तानी पाएका छैनन् । एक कामदार बराबर २५ हजार रुपैयाँ भुक्तानी हुन बाँकी छ । वडाध्यक्ष अशोक साहले कर्मचारीको लापरबाहीले श्रमिकहरूले पैसा पाउन नसकेको बताए । उनले कर्मचारीकै लापरबाहीका कारण आर्थिक वर्षभित्रै चेक बन्न नसकेको बताए । ‘वडाबाट आफूले गनुपर्ने सबै काम गरेर सम्बन्धित शाखा र लेखा शाखामा पठाएको हुँ,’ उनले भने, ‘तर लेखा र सम्बन्धित कर्मचारीको कारण निकासा हुन सकेको छैन ।’ वडाध्यक्ष साहले श्रमिकहरूले पाउनुपर्ने पारिश्रमिकका बारेमा आफूले पहल गरिरहेको बताए ।