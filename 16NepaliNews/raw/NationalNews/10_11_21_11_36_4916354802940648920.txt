जहदा, मोरङ — बाढीले धान र तरकारी बालीलाई सोत्तर पारेपछि किसान विकल्पविहिन बनेका छन् ।  ‘बाढीले केही जोगिएन, सारा सखाप भयो,’ ५९ वर्षीय पवनकुमार सिंहले भने । जहदा–४, शान्ति टोलका सिंहले ३ विघामा धान र अढाइ बिघामा तरकारी लगाएका थिए ।‘दसैं लगतै भित्र्याउने भनेर खेतमै काटेर राखिएको १ बिघा धान बाढीले बगायो, बाँकी दुई विघा धानलाई हिलोसहितको पानीले बर्बाद पार्यो,’ उनले भने, ‘लगाएको तरकारी र तयार पारेको बीउ हिलोमा पुरियो ।’सिंहको खेतमा लोहन्द्रा खोलाको बाढी पसेर विनाश गरेको हो । हिलोपानीले पुरिएको धानबालीलाई काटेर पखाल्दै सुकाइरहेको दृश्य यतिबेला गाउँभरि देखिन्छ । ‘५/१० प्रतिशत धान बचेको छ, काम लाग्छ कि भनेर हिलो पखालेर घाममा सुकाउँदै छौं,’ सिंहले भने । तरकारीमा ३ लाख रुपैयाँ र धानमा १ लाख रुपैयाँ लगानी गरेको सिंहले बताए । प्रतिबिघा धान रोपाइँमा ३५/४० हजार रुपैयाँ लगानी हुन्छ । बाढीको विनाशले स्थानीय किसान दम्पती ६३ वर्षीय लालबहादुर सिंह र ५५ वर्षीया फूलवतीको निद्रा हराएको केही दिन भइसक्यो । ‘दसहरा अगाडिसम्म लहलहाइरहेको धान र हराबरा तरकारी खेतलाई क्षण भरमै बाढीले डुबाएर नष्ट पार्यो,’ लालबहादुरले दुखेसो गरे, ‘धेरै दिनदेखि सुत्न सकेका छैनौं ।’ हिलोपानीले सिंह दम्पतीको डेढ विघामा लगाएको धानमध्ये ७ कठ्ठा पूरै सखाप र १ बिघाको तरकारी एवं बीउ नष्ट भएको छ । ‘पाकेको हुनाले नवमीमा खेतमै काटेर धान राखेका थियौं, दशमीपछि दाउनी गर्ने योजना थियो,’ सिंहकी बुहारी रेखाले भनिन्, ‘चाडबाडले गर्दा उठाउन नपाउँदै बाढीले क्षति पुर्‍यायो ।’ बाढीको १५ दिनअघि लगाएको गोलभेडा, काउली र परवल एवं तरकारीकै लागि राखेको बीउ क्षति भएको लालबहादुरले बताए । सिंहको १३ जनाको परिवार छ ।४१ हजार ८ सय १५ जनसंख्या र ६२.३८ वर्ग किमि क्षेत्रफल भएको सीमावर्ती जहदा गाउँपालिकालाई पूर्वी–दक्षिण मोरङको धान एवं तरकारी खेतीको केन्द्र मानिन्छ । गाउँको सीमा भएर बग्ने लोहन्द्रा र सिंघिया खोलाको बाढीले ७ वटै वडाको खेतलाई नष्ट पारेको छ । स्थानीय किसान राजेन्द्रले ५ बिघामा लगाएको धान, १ बिघाको तरकारी र आधा बिघाको बीउ बाढीमा क्षति भएको छ । १० हजार रुपैयाँको बीउसहित तरकार खेतीमा गरेको तीन लाख रुपैयाँ पानीमा बगेको उनले बताए । अर्का किसान विनोदले साढे पाँच बिघामा धान र आधा बिघामा तरकारी लगाएका थिए । ‘१ बिघाको धान मात्र काटेको थिएँ, बाँकी सबै बाढीले बगाएर सखाप पार्‍यो,’ उनले भने ।१० कठ्ठामा लगाएको मूला, रायो साग र काउली एवं नर्सरीमा तयार काउली, गोलभेडा, खुर्सानी र भान्टाको बीउ पनि नष्ट भएको उनले बताए । राजेन्द्रको पनि ६ परिवारको जीवन कृषिमै निर्भर छ । गाउँपालिकाका कृषि प्राविधिक सौरभ सिंह राजपुतले ७ वटै वडामा क्षति पुगेको बताए । उनका अनुसार वडा ६ बाहेक सबैमा ९५ प्रतिशत बाली नष्ट भएको छ ।‘क्षतिको विवरण संकलन गरेका छौं, यसकै आधारमा कृषि ज्ञान केन्द्रले सरकारलाई जानकारी गराउँछ,’ गाउँपालिकाको कृषि तथा पशु शाखा संयोजक रामसेवक यादवले भने, ‘तीन तहकै सरकारले राहतको थप प्याकेज निर्धारण गर्छ भन्ने विश्वास छ ।’