रौतहट — डिभिजन वन कार्यालय रौतहटले चुरे क्षेत्रमा अतिक्रमण रोक्न पहिलो चरणमा अतिक्रमणकारीले लगाएको तारबार हटाउने अभियान थालेको छ । असोज ३ गतेदेखि कार्यालयले यो अभियान थालेको हो । तर, अतिक्रमणकारीको अवरोधले अभियान सञ्चालनमा समस्या भइरहेको वन कार्यालयले जनाएको छ ।वन कार्यालयको टोलीले चुरेस्थित राष्ट्रिय वन क्षेत्र अतिक्रण गरेर लगाइएको तारबार हटाए पनि अतिक्रमणकारीले रातारात लगाउने गरेका हुन् । वनको टोली घेराबेरा भत्काएर नफर्किंदै अतिक्रमणकारी लगाइसक्छन् । दुई सातादेखि वनको टोली र अतिक्रमणकारीबीच यस्तै दोहोरी चलेको छ । पछिल्लो केही समययता आफूलाई सुकुम्बासी भन्नेहरू चुरे क्षेत्रमा तारबार लगाउँदै ठूलाठूला पक्की घर बनाउन थालेपछि वन कार्यालयले हटाउने अभियान थालेको हो ।सुरक्षा दस्तासहित चुरे क्षेत्रमा पुगेर दुई सातादेखि अभियानकै रूपमा अतिक्रमण हटाउँदै आए पनि उनीहरूले हैरान पारेको डिभिजन वन कार्यालय चन्द्रनिगाहपुरका निमित्त प्रमुख अमरदेव यादवले बताए । ‘दिनभर खटेर तारबार उखेलेर आउँछौं । अर्को दिन पुग्दा रातभर लगाएर जस्ताको त्यस्तै बनाउँदा रहेछन्,’ उनले भने, ‘लामो समयदेखि संस्थागत रूपमा माफियाहरू चुरे क्षेत्रमा अतिक्रमणका लागि सक्रिय छन् । उनीहरूलाई अतिक्रमणबाट पछि हटाउने अभियान चलाएका छौ ।’वन कार्यालयको टोलीमाथि जाइलाग्न महिलाहरू अग्रसर हुन्छ । यही कारण वन कार्यालयले नेपाल प्रहरीको महिलालाई टोलीमा समावेश पनि गरेको छ । पछिल्लो समय वनले तार र बेरामा प्रयोग हुने काठ उठाएर ल्याइरहेको छ । टोली पुगेपछि अतिक्रमणकारी भाग्ने गरेको वन कार्यालयले जनायो । ‘अब धमाधम मानिस पक्रेर कारबाही गर्छौं,’ वन प्रमुख यादवले भने, ‘राष्ट्रिय वन क्षेत्र मासेर घर बनाउने अनि उल्टै दुःख दिने ? अब खोजीखोजी मानिस पक्रन्छौं ।’ पछिल्लो समय चुरे अतिक्रमण गरी बसेकाले राष्ट्रिय वनभित्रै पक्की घर बनाएका छन् । उनीहरू निर्धक्क र निर्वाध रूपमा भौतिक संरचना निर्माण गरिरहेका छन् ।चुरे क्षेत्रको भोलनटार, अरुणबस्ती, इपिलिघारी, महादेवडाडा, स्वस्तीलगायत क्षेत्रमा सुकुम्बासी भनाउँदाहरू रातारात अक्रिमणमा सक्रिय रहेको वन कार्यालयले जनाएको छ । त्यस क्षेत्र पुग्यो भने सुकुम्बासी बस्ती जस्तो देखिँदैन । त्यहाँ थुप्रै पक्की घर छन् । डिभिजन वन कार्यालयका अनुसार १ हजार ४ सय २५ हेक्टर चुरे क्षेत्र अतिक्रमणमा परेको छ । त्यस क्षेत्रमा बसोबास गर्ने सुकुम्बासीले चुरे कब्जा गरी रुख काटेर खेती लगाउँदै आएका छन् । सरकारले अघि सारेको राष्ट्रपति चुरे संरक्षण कार्यक्रमसमेत त्यस क्षेत्रमा गर्न दिएका छैनन् । वन मन्त्रालय, स्थानीय प्रशासन र नगरपालिकालाई अतिक्रमण हटाउने अभियानबारे वन कार्यालयले जानकारी गराएको छ । रौतहट र मकवानपुर सीमा भएकाले अतिक्रमणमा छिमेकी जिल्लाका मानिसको संलग्नता रहेको वनको बुझाइ छ । यस क्षेत्रमा वनका कर्मचारी एक्लै जान डराउँछन् । समूह र दलबलसहित पुगे भने मात्र उनीहरू पछि हट्छन् । वनका थोरै कर्मचारी देखे दुर्व्यवहार गर्न अघि सर्छन् । ७ वर्षअघि वन कार्यालयले चुरे क्षेत्रको अतिक्रमण खाली गराउने अभियान थालेको थियो । राजनीतिक दबाबका कारण त्यस बेला हटाउन सकेन् । अतिक्रण तीव्र बनाउँदै गएको बेला वन कार्यालयले केही मानिसलाई पक्रेर कारबाही समेत गर्‍यो । केही समय त्यस भेगका मानिस चुप बसे । फेरि राष्ट्रिय वन क्षेत्रको सिमाना बढाएर अतिक्रमण गर्ने, पक्की घर बनाउने, अन्नबाली लगाउने जस्ता हर्कत गर्न थालेका छन् । डिभिजन वन कार्यालयअन्तर्गतको धन्सार, गैंडाटार र पौराईको चुरे भेग सबैभन्दा बढी अतिक्रमणको चपेटामा परेको छ । रौतहटको कुल २९ हजार ४ सय हेक्टर वन क्षेत्रमध्ये ३ हजार १ सय ९० हेक्टर अतिक्रमणमा परेको छ । चन्द्रपुर ३ गैंडाटार पारी मोरङेदेखि भोलनटारसम्म झन्डै १३ किलोमिटर चुरे क्षेत्रमा बाक्लो बस्ती छ । अहिले चुरेको घरघरमा विद्युत् पुर्‍याइएको छ । स्थानीयले चुरेको ढिस्का भत्काएर बाटोसमेत बनाउन थालेका छन् । अरुण बस्तीका सुकमान तामाङले मकवानपुरको धियालबाट खेदिएपछि रौतहटको सीमा क्षेत्रमा वन मासेर घर बनाएको सुनाए । ‘आफ्नो नम्बरी जग्गा छैन । वन मिचेर अन्नबाली लगायौं । सानो झुपडी पनि बनायौं,’ उनले भने, ‘वनले आएर हट भन्छ । अब कहाँ जाने ?’