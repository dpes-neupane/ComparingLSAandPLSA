कपिलवस्तु — कपिलवस्तुमा पहिलोपटक अक्सिजन उत्पादन थालिएको छ । सदरमुकाम तौलिहवास्थित जिल्ला अस्पतालमा नयाँ जडान गरिएको मेसिनबाट सातासम्मको परीक्षण उत्पादनपछि नियमित उत्पादन थालिएको हो ।१ करोड २८ लाख रुपैयाँ लागतमा फेयर ट्रेड प्रालिले प्लान्ट जडान गरेको हो । २० एमएमक्यू क्षमताको मेसिनले प्रतिमिनेट दुई सय लिटर अक्सिजन उत्पादन गर्ने बताइएको छ । चीनबाट आयात गरिएको मेसिनमा कम्प्रेसर, फिलिङ ड्रायर, एडप्सन ड्रायर, फिल्टर, सेप्रेसन सिस्टम, गेस बफर टेङ्क, स्टेरिलाइजिङ फिल्टर र ट्रान्सफर्मर रहेको निर्माण कम्पनीका इन्जिनियर देवेन्द्र श्रेष्ठले बताए । गत असार ८ गते सम्झौता भई असार मसान्तसम्म काम सम्पन्न गर्ने समयसीमा दिइएकामा प्राविधिक कारणले ढिलो भएको अस्पतालका मेडिकल सुपरिन्टेन्डन्ट डा. किशोर बन्जाडेले बताए ।निर्माण कम्पनीले मेसिन जडान गरी उत्पादन गर्न जीसी रिसर्च एण्ड डेभलप्मेन्टलाई जिम्मा दिएको थियो । अस्पतालमा न्यून मात्रामा अक्सिजन खपत भइरहेकाले अहिले थोरै मात्रामा उत्पादन गरिएको छ । गत वैशाखमा संक्रमण तीव्र हुँदा जिल्लामा अक्सिजनको समस्या परेको थियो । एकपटकमा १० वटा सिलिन्डर भर्न सकिने क्षमता छ । आवश्यकताअनुसार उत्पादन बढाउँदै लगिनेछ । अस्पतालमा १ सय ४० वटा साना–ठूला सिलिन्डर छन् । पूर्ण क्षमतामा चलाउन सके जिल्लाका अन्य अस्पताललाई पनि अक्सिजन आपूर्ति गर्न सकिने डा. बन्जाडेले बताए ।