पोखरा — अस्थायी शिक्षकको जागिर छाडेर पोखरा–२१ निर्मलपोखरीकी सीता विक स्थानीय तहको निर्वाचनमा होमिइन् । एमालेबाट दलित महिला वडा सदस्यमा निर्वाचित भइन् । वडाबाटै प्रतिनिधित्व गर्दै उनी कास्कीको जिल्ला समन्वय समिति सदस्यमा चुनिइन् । कार्यकाल सकिन केही महिनामात्रै बाँकी रहँदा त्यसपछि के गर्ने भन्ने द्विविधाले उनलाई पिरोलेको छ ।पाँच वर्ष जनप्रतिनिधि भएर समय लगानी गरिसकेपछि फेरि फर्किएर शिक्षक बन्न उनको मनले मान्दैन । वडाध्यक्ष लड्न पार्टीले टिकट दिँदैन । ‘अब गृहिणी बनेर घरमै फर्किने हो भने उपलब्धिले सार्थकता पाउँदैन,’ उनी भन्छिन्, ‘चुनाव लड्न महँगो छ । रकम नभएकाले टिकट पनि पाइँदैन ।’ मंगलबार पोखरामा आयोजित अन्तर्क्रियामा दलित महिला जनप्रतिनिधिले आफू वडाध्यक्षको चुनाव लड्न हरेक हिसाबले सक्षम भए पनि पैसाकै कारण पछि हट्नुपर्ने स्थिति आउने बताए । दलित महिला संघ (फेडो) ले आयोजना गरेको कार्यक्रममा उनीहरूले साढे ४ वर्षको अनुभव सुनाए । पोखरा–३२ कि वडा सदस्य सुनमाया नेपाली फेरि दोहोरिएर दलित महिला वडा सदस्यको चुनाव लड्ने पक्षमा छैनन् । वडाध्यक्षमा चुनाव लड्न आफूलाई पैसाकै अभाव हुने उनी ठान्छिन् । ‘वडाध्यक्षमा लड्न बीसौं लाख रुपैयाँ खर्च गर्नुपर्ने स्थिति छ,’ उनी भन्छिन्, ‘अरू क्षमता हुँदाहुँदै हामीले पैसा लगानी गर्न सकिन्न । पार्टीले पनि खर्च गर्न सक्नेलाई टिकट दिन्छ ।’ दलित महिलालाई कोटामा मात्रै सीमित नराखेर खुला महिला सदस्यमा पनि निर्वाचित गराउनुपर्ने उनी बताउँछिन् । पोखरा–१५ की वडा सदस्य मन्दिरा परियार हालका दलित महिला वडा सदस्यले यसभन्दा माथिल्लो पदमा टिकट पाउनै गाह्रो देख्छिन् । ‘योग्य हुँदाहुँदै पनि माथि गएर टिकट पाउन गाह्रो छ,’ उनी भन्छिन्, ‘अब वडाध्यक्षमा टिकट माग्ने हो तर पाइन्न ।’ पोखरा–१२ की वडा सदस्य विष्णु विक पार्टीले वडाध्यक्षमा दलित महिलालाई कुनै हालतमा टिकट नदिने ठोकुवा गर्छिन् । साढे चार वर्षको अवधिमा राजनीतिक दलले जनप्रतिनिधिलाई कुनै सुझाव, सल्लाहसमेत नदिएको उनको अनुभव छ । हालका दलित महिला वडा सदस्यले एक कार्यकाल पुनः दोहोर्‍याउनुपर्ने पक्षमा उनी छन् । ‘पाँच वर्षमा हामी निखारिएका छौं,’ उनले भनिन्, ‘अर्को आए भने फेरि शून्यबाट सुरु गर्नुपर्छ ।’ ‘बजेट छैन, भएको पनि खर्च हुँदैन’पोखरा–१२ मा चालु आर्थिक वर्ष १ करोड रुपैयाँको हाराहारीमा बजेट हुँदा दलितका लागि २० हजार रुपैयाँ मात्रै छुट्याइयो । वडा नम्बर ७ मा १ करोड १० लाख रुपैयाँ बजेट हुँदा ५० हजार रुपैयाँ छुट्टियो । दलित समुदायबाट वडाध्यक्ष भएको २८ नम्बर वडाले १ लाख ५० हजार रुपैयाँ छुट्यायो । क्षमता अभिवृद्धि, सीपमूलक तालिम, सचेतना अभिवृद्धिलगायतमा उक्त रकम खर्च हुँदै आएको छ । उक्त बजेट पर्याप्त नभएको दलित महिला जनप्रतिनिधि बताउँछन् । पोखरा–२१ की वडा सदस्य सीता विक दलित महिला जनप्रतिनिधिको भेलाले वडामा ५ प्रतिशत बजेट दलित समुदायका लागि छुट्याउन दबाब दिए पनि वडाले कुनै सम्बोधन नगरेको बताइन् । उनकै वडामा साविकका दुई गाविस गाभिएका हुन् । साविकका एउटा गाविसले लक्षित समूहलाई छुट्याउनेभन्दा कम बजेट यसपल्ट नगरका वडाले छुट्याएका छन् ।दलित महिला वडा सदस्यले ल्याएका योजनामा वडाले बजेट नछुट्याउने गरेको उनको गुनासो छ । उनी जिल्ला समन्वय समितिमा समेत रहेको भन्दै उतैबाट बजेट ल्याउनुपर्ने जवाफ पाउने गरेकी छन् । ‘निर्वाचित हुने बेलासम्म अब दलितमैत्री वातावरण बनाउँछु, आमूल परिवर्तन गर्छु, समाजलाई जुरुक्कै उचाल्छु भन्ने मनमा थियो,’ उनले भनिन्, ‘वडाले थारै बजेट छुट्याएर थम्थमाउने काममात्रै गर्‍यो । बजेट नहुँदा जति गर्छौं भन्ने थियो त्यति सकिएन । तर आफूले सक्दो गर्‍यौं भन्ने कुराले आत्मसन्तुष्टि मिल्छ ।’स्थानीय तह बन्नुअघि निश्चित प्रतिशत बजेट लक्षित समुदायका लागि छुट्याउने नीति भए पनि अहिले सिंगो कार्यक्रम महानगरको मातहतमा राखिएको पोखरा–३२ कि वडा सदस्य सुनमाया नेपालीले बताइन् । यद्यपि, उनको वडामा पहिलो र दोस्रो वर्ष छुट्याएको बजेट कार्यान्वयन नभएको अनुभव उनीसँग छ । उनको वडामा पहिलो वर्ष दलित महिलाको सीप विकासका लागि ४ लाख रुपैयाँ छुट्याइएकामा कार्यान्वयन नै भएन । दोस्रो वर्ष दलित महिलाको स्वास्थ्य बिमामा २ लाख रुपैयाँ छुट्याइए पनि कार्यान्वयनमा गएन ।पोखरा–१२ की सदस्य विष्णु विकले वडाले गर्ने कार्यक्रममा दलित समुदायकै उपस्थिति कम हुने बताइन् । दलित समुदायकै लागि राखिने सीपमूलक तालिम, सचेतना कार्यक्रममा सहभागी हुन चासो नदिने गरेको उनी बताउँछिन् । ‘दिनभरि मजदुरी नगरे बेलुका छाक टार्न गाह्रो पर्छ,’ उनले भनिन्, ‘तालिममा गएर के पाइन्छ र भन्ने प्रवृत्ति छ ।’ पोखरा–१० की वडा सदस्य प्रतिभा विश्वकर्मा पोखरेलको अनुभव पनि उस्तै छ । वडाका कार्यक्रममा दलितलाई सहभागी गराउनै गाह्रो हुने गरेको उनले सुनाइन् ।‘वडामै हेपिन्छन् दलित महिला’ संविधानले व्यवस्था गरेपछि हरेक वडामा एक जना दलित महिला सदस्य अनिवार्य निर्वाचित भए । राजनीतिक रूपमा सक्रिय दलित महिलाले अवसर पाए । कतिपय स्थानमा भने राजनीतिमा उतिसारो सक्रिय नभएका दलित महिला निर्वाचित हुन पुगे । देशभर दलित महिला नै नभएका ७६ वटा वडामा उक्त पद रिक्त छ । निर्वाचित भएर आएपछि वडा समितिभित्रै अपहेलित हुनुपरेको अनुभव दलित महिला सदस्यले सुनाएका छन् ।वडा समितिभित्र खुला महिला सदस्यले नै दलित महिला सदस्यलाई अपहेलना गर्ने गरेको पोखरा–२१ की वडा सदस्य सीता विकले सुनाइन् । ‘आफूहरू मात्रै जान्ने, पढेलेखेको, जानेको, बुझेको जस्तो व्यवहार भयो,’ उनले भनिन्, ‘बैठकमा पनि बोलाउनैपर्ने बाध्यता भएकाले मात्रै बोलाइन्थ्यो ।’ महानगरकै एक वडामा दुई महिला वडा सदस्यबीच बोलचालै बन्द भएपछि गण्डकी प्रदेशकी उपसभामुख सिर्जना शर्माको क्वाटरमै पुगेर विवाद मिलाउनुपरेको उनले सुनाइन् । पोखरा–१० की वडा सदस्य प्रतिभा विश्वकर्मा पोखरेल उम्मेदवार बन्ने बेलामा पार्टी कार्यकर्ताबाटै विभेदको सिकार बनिन् । कांग्रेसले वडामा स्थापना गरेको चुनावी सम्पर्क कार्यालयमा गैरदलित कार्यकर्ताले ‘दलितलाई नमस्कार गर्नुपर्ने भयो’ भनेको सुनेपछि उनले पार्टीमा गुनासो पोखिन् । ती कार्यकर्ताले पछि माफी मागे । पोखरा–९ की वडा सदस्य गीता चर्मकारले वडामा हुने कार्यक्रममा वडाध्यक्षले आफूलाई चिया नबाँड्न भनेको स्मरण गरिन् । पोखरा–३ कि वडा सदस्य सबु परियारले वडाध्यक्षले कार्यवाहक दिने बेलामा दलित महिलालाई कम विश्वास गर्ने गरेको अनुभव सुनाइन् ।दलित महिला संघका कार्यकारी निर्देश नरेश सोबले वडामा योजना बनाउने, बजेट छुट्याउनेलगायत कार्यमा जनप्रतिनिधि चनाखो हुनुपर्ने सुझाए । उनले गण्डकी प्रदेशमा दलित सशक्तीकरण विधयेक पास गर्न सबैले पहल गर्न उनले अनुरोध गरे । ‘अहिले भइरहेको व्यवस्था नै हटाउने षड्यन्त्र पनि भइरहेका छन्,’ उनले भने, ‘यसतर्फ जनप्रतिनिधि पनि चनाखो हुनुपर्ने अवस्था छ ।’