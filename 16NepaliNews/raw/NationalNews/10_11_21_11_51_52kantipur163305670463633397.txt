धनुषा — प्रदेश सरकारले दलित सशक्तीकरणका लागि गठन गरेको दलित विकास समिति कामविहीन बनेको छ । दलितको उत्थान गरी आयआर्जन, निःशुल्क शिक्षा, छात्रवृत्ति, सहुलियत रासन कार्ड उपलब्ध गराउन प्रदेश सरकारले बनाएको दलित सशक्तीकरण ऐनअनुसार समाजिक विकास मन्त्री नवलकिशोर साह अध्यक्ष रहेको समिति गठन भएको ७ महिनामा कामै थालिएको छैन । जनकपुरको पिडारी चोकमा दलित विकास समितिको कार्यालय छ । कार्यालय राख्न घर भाडा र गाडी उपलब्ध गराएको समाजिक विकास मन्त्रालयले कर्मचारी उपलब्ध नगराउँदा दलित विकास समिति कामविहिन बनेको छ । कर्मचारी अभावमा समितिको कार्यालयसमेत व्यवस्थित छैन । समितिका उपाध्यक्ष रामप्रवेश बैठाले कर्मचारी अभावमा समितिको कार्यविधि र नियमावली बनाउन नसकिएको बताए । प्रदेश सरकारको ११ औं तहको अधिकृतसरह सेवासुविधा पाएका उपाध्यक्षको नियुक्ति र अन्य सदस्य नियुक्त भएको ७ महिना बितिसक्दा दलित अधिकारको पक्षमा काम सुरु गर्न सकेको छैन । समाजिक विकासमन्त्रीको अध्यक्षतामा गठन हुने समितिमा स्नातक तह उतीर्ण गरी दलित समुदायको उत्थान, विकास र दलितसम्बन्धी कार्यमा अध्ययन, अध्यापन, अनुसन्धान कार्यमा लागेका दलित समुदायका व्यक्तिलाई उपाध्यक्ष नियुक्त गर्ने व्यवस्था छ । समितिमा समाजिक विकासमन्त्रीको सिफरिसमा २ जना महिलासहित ४ सदस्य नियुक्त गरिएको छ ।कार्यविधि र नियमावली नबन्दा सेवासुविधाबाट समेत बञ्चित भएको उपाध्यक्ष बैठाले बताए । व्यक्तिगतरुपमा प्रदेशमा दलितमाथि भएको दुर्व्यवहार र मानवअधिकार उल्लंघनको घटनामा न्यायका लागि पहल गरे पनि कर्मचारी अभावका कारण संस्थागत पहल गर्न नसकिएको बैठाले स्विकारे । ‘विज्ञप्ति निकाल्न र इमेल हेर्न–पठाउन समेत मन्त्रालय नै पुग्नुपर्छ,’ बैठाले भने, ‘समितिको जिम्मेवारी पाएको ७ महिना भयो । हालसम्म कार्यविधि/नियमावली बनाउने क्रममै छौं । कर्मचारी अभावमा कार्यालयसमेत व्यवस्थित हुन सकेको छैन ।’सामाजिक विकास मन्त्रालयले कार्यालयका लागि कर्मचारी नपठाए पनि कार्यालय सहयोगी भने नियुक्त गरेको छ । समितिको सदस्यमा राजकुमार दास, श्याम सरदार, सुनिता मरिक र सेवकी दासलाई नियुक्त गरिएको छ । दलित सशक्तीकरण ऐनको परिच्छेद ४ मा प्रदेशका विभिन्न भागमा छरिएर बसोबास गरिरहेका दलित समुदायको हकहितसम्बन्धी कार्यक्रम तथा योजना तर्जुमा एवम् कार्यान्यवन गर्न दलित विकास समिति गठन गर्ने व्यवस्था छ । दलित समुदायको विकासका लागि नीति तथा कार्यक्रम तर्जुमा गर्ने, जानकारी प्राप्त गर्ने नेटवर्क स्थापना गर्ने, दलितको आर्थिक तथा समाजिक विकासका लागि प्रकाशन तथा सूचना पद्धतिको स्थापना गर्ने, दलितलाई स्वदेश तथा विदेशमा अध्ययन गर्न प्रदेश सरकारलाई छात्रवृत्ति उपलब्ध गराउन सिफारिस गर्ने, गोष्ठी, तालिम तथा सेमिनार सञ्चालन गर्ने, भूमिहीन दलितको अवस्थाबारे अध्ययन, अनुसन्धान गरी सिफारिस गर्ने, छुवाछूत सम्बन्धमा तथ्यांक संकलन, विश्लेषण र प्रकाशन गर्ने, आयआर्जनसम्बन्धी तालिम सञ्चालन गर्ने, दलितका लागि रात्रिकालीन विद्यालय वा शिक्षाको वैकल्पिक व्यवस्था गर्ने समितिको कामकर्तव्य तोकिएको छ । ऐनमा समानुपातिक समावेशीताको पालना, जातीय विभेद तथा छुवाछूत नियन्त्रण इकाइको स्थापना, स्वास्थ्यसम्बन्धी अधिकार, सहुलियत दरमा रासन उपलब्ध गराउने कार्डको व्यवस्थासमेत गरिएको छ ।नेपालमा अन्धविश्वास तथा सामाजिक कुसंस्कारका अवशेष विद्यमान रहेको कारण दलित समुदायमाथि भेदभाव र हिंसाजन्य घटना घटरिहेको अवस्थामा यस्ता कुरीतिलाई अन्त्य गर्न संविधानको धारा २४ मा छुवाछूत तथा भेदभावविरुद्धको मौलिक हकलाई आत्मसाथ गर्दै समाजिक, सांस्कृतिक, राजनीतिक, नागरिक, आर्थिक, शैक्षिक विकास प्रक्रियामा दलित समुदायको सहभागितालाई सुनिश्चित गर्न तथा जातीय भेदभाव र छुवाछूत पुर्णरुपमा अन्त्य गर्न संविधानको धारा १९७ ले दिएको अधिकार प्रयोग गरी दलित सशक्तिकरण ऐन प्रदेशले बनाएको छ । ऐनको परिच्छेद २ मा जातीय विभेद तथा छुवाछूत अनुगमन समिति गठन गर्ने व्यवस्था गरेको छ । जातीय विभेद तथा छुवाछूतको घटनाको अध्ययन, अनुगमन तथा जातीय विभेद तथा छुवाछूतसम्बन्धी कानुन कार्यान्वयन, रेखदेख, नियन्त्रण र सुपरिवेक्षण गर्ने कामसमेतका लागि प्रदेशस्तरमा मुख्यमन्त्रीको अध्यक्षतामा जातीय विभेद तथा छुवाछूत अनुगन समितिको व्यवस्था गरेको छ ।ऐनको परिच्छेद २ (५) मा स्थानीय स्तरमा जातीय विभेद तथा छुवाछूत घटनाहरूलाई नियन्त्रण गर्न तथा निगरानी गर्न प्रत्येक गाउँपालिका तथा नगरपालिकामा गाउँ/नगर प्रमुखको संयोजकत्वमा स्थानीय जातीय विभेद तथा छुवाछूत अनुगमन समति गठन गर्ने व्यवस्था गरिएको छ ।संविधानको धारा ४० अनुसार प्रत्येक दलित विद्यार्थीलाई प्राथमिक तहदेखि उच्च माध्यमिक तहसम्म अनिवार्य र निःशुल्क शिक्षाको व्यवस्था कार्यान्वयन भए–नभएको अनुगमन गर्नुको साथै निःशुल्क शिक्षाको लागि आवश्यक प्रबन्ध मिलाउने व्यवस्था गरिएको छ ।