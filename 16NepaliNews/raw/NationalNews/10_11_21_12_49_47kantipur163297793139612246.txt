धनगढी — धनगढी उपमहानगरपालिका– १४ को सामुदायिक भवनको खुल्ला हलमा उमादत्त भुसाल (८१) बाँसको भकारी बुनिरहेका हुन्छन् । खुला हावा खान गाउँका अरू छिमेकी पनि त्यहाँ आउँछन् । केही समय गफिएर घरतिर जान्छन् । उनी भने सूर्यास्त भएपछि मात्रै नजिकैको घर प्रवेश गर्छन् । किसानको धान भित्र्याउने बेला भएकाले उनी यतिबेला बाँसको भकारी बिक्रीका लागि बुन्न लागेका हुन् । एउटा भकारीको अढाई हजार जति लिन्छन् । यो सिजनमा उनी आठ/दस वटासम्म भकारी बुनेर बेच्ने गर्छन् । अन्य समयमा उनी डोको, नाम्लोलगायत बाँसबाट बनेका सामग्री बनाउने काम गर्छन् । वर्षभरिमा डोको, नाम्लो र भकारीबाट मात्रै २०/२५ हजार आम्दानी गर्ने उनले बताए । ‘वृद्ध अवस्थामा पनि जाँगर चलाएर केही गर्न सक्यो भने, घरमा मीठो तरकारी लगिदियो भने, छोराबुहारीले पनि त मीठो पकाएर खुवाउँछन् नि !’ उनले हस्यौली पारामा भने, ‘केही नगरेर थन्केर बसेपछि त छोराबुहारीका लागि भार मात्रै भइन्छ, उनीहरूबाट पनि हेलाको पात्र भइन्छ नि ।’ उनका कमाउने तीन छोराबुहारी, नातिनातिनासहित ८ जनाको परिवार छ । छुट्टिएर बसेका तीन छोराबुहारीमध्ये उनी माहिला छोरोबुहारीसँग बसेका छन् । माहिला छोराको खेतीपाती र कहिले पटके मजदुरबाहेकको अर्को आम्दानीको बाटो नभएको उनले बताए । आफूले कमाएको पैसाले छोरोबुहारीलाई थोरै भए पनि सहयोग पुग्ने उद्देश्यले बुढेसकालमा पनि आफूसँग भएको सीपबाट कमाइ गरिरहेको उनले बताए । उनको परिवार पूर्व ताप्लेजुङबाट यहाँ बसाइँ सरेका हुन् । उतै पहाडमा हुँदा भकारी डोको, नाम्लो जस्ता बाँसबाट बन्ने घरेलु सामग्री बनाउने सीप सिकेका थिए । यता व्यावसायिक रूपमा यो पेसा उमेरले गर्दा पनि नसक्ने भएपछि घरखर्चका लागि मात्रै बाँसका सामग्री स्थानीयको अर्डरअनुसार तयार गरिदिने गरेको उनले बताए । ‘स्थानीयले अर्डर दिएपछि मात्रै बनाइदिन्छु,’ उनले भने, ‘बाँसचाहिँ नर्सरी, सामुदायिक वन र कसैको आफ्नै बारीको बाँस छ, त्यसबाट किनेर ल्याउने गरेको छु ।’ उनीसँगै उनकै नजिक घर भएका ५० वर्षीय गणेश कुँवर पनि बाँसबाट बन्ने घरेलु सामग्री बनाउन सिक्न थालेका छन् । उनले पनि भकारी, डोको र नाम्लो जस्ता सामग्री बनाउन सुरु गरेर आम्दानीसमेत गर्न थालिसकेको बताए । ‘लकडाउनको समय थियो, खाली घरमै बसिरहेको थिएँ, खर्च धान्न मुस्किल भइरहेको अवस्था थियो,’ गणेशले भने, ‘गाउँका यी बूढा काका भने सधैं यही ठाउँमा बाँसका भकारी र डोको बनाउँथे । मलाई पनि यिनकै साथ बसेर काम सिके । थोरै भए पनि आम्दानी पनि हुने लाग्यो ।’ उनले पनि अहिले भकारी र डोकोबाट २०/२५ हजारको आम्दानी गरिसकेको बताए । उनका अनुसार लकडाउनमा घरमा पनि बसीबसी कमाउन सकिने धेरै काम रहेछ भन्ने अहिले आएर थाहा भयो । ‘राम्रो काम जसबाट पनि सिक्दा हुँदो रहेछ,’ उनले भने, ‘माग नै छैन भने पनि अहिले हामी मागअनुसार पूर्ति गर्न सक्ने अवस्थामा छैनौं ।’ उनले यतिखेर लकडाउनमा बेरोजगार भएर घर बसेका युवाहरूले पनि यस्ता सीपमूलक काम गर्दा आम्दानी गर्न सकिने बताए । तर उनले भने, ‘यस्तो शिक्षा बेरोजगार युवालाई दिने कसले ? यो त बुढेसकालसम्म पनि काम लाग्ने सीप रहेछ, जो देखिहाल्नुभयो । उमादत्त काकाले प्रयोगमा ल्याएका छन् ।’ 