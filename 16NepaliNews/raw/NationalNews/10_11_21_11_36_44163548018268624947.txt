इटहरी — सुनसरीका एक प्रहरी अधिकृतले सर्वसाधारणको जग्गा मिचेर पर्खाल बनाएपछि समस्या उत्पन्न भएको छ । सशस्त्र प्रहरी बल नं १ बराह बाहिनी मुख्यालय पकलीअन्तर्गतको ३७ नम्बर गणका गणपती प्रहरी उपरीक्षक प्रबीन कँडेलले मिचेर पर्खाल लगाएको जग्गाधनी शोभा भण्डारीका भिनाजु रोशन भट्टराईको आरोप छ । इटहरी–१७ पकलीमा रहेको भण्डारीको किता नं १६७१ को साढे १२ धुर जग्गामा अधिकृतले १ धुर जग्गा मिचेर पर्खाल बनाएकामा भट्टराईले आपत्ति जनाएका हुन् । हालको मूल्यअनुसार उक्त स्थानमा एक धुरको २ लाख ५० हजार रुपैयाँ पर्छ ।भण्डारी हाल अस्ट्रेलियामा बसोबास गर्दै आएको हुँदा भट्टराईले उक्त जग्गा रेखदेख गर्दै आएका छन् । उपरीक्षक कँडेलले दुई महिनाअघि मात्र पर्खाल लगाएका हुन् । तिन वर्षअघि जग्गा खरिदपछि पहिलोपटक पर्खाल लगाउँदा जग्गाधनीको सहमति लिएर पर्खाल निर्माण गरेका थिए । यसपटक भने सिमानामा रहेका जग्गाधनीको सहमतिबिना अन्दाजी ४ फिट लामो पर्खाल बनाइएको छ । ‘नक्साअनुसार उहाँको ४ फिट जति जग्गा पुगेन भन्दै हाम्रो जग्गा मिचेर पर्खाल लगाउनुभएछ,’ भट्टराईले भने, ‘हामीले पनि नक्साअनुसार जग्गा किनेको हो भन्दा मान्नुभएन ।’प्रहरी उपरीक्षक प्रबीन कँडेल भने आफूले मापदण्ड पुर्‍याएर पर्खाल लगाएको दाबी गर्छन् । उनी भन्छन्, ‘मैले त नापीमा गएर जग्गा नापेर उपमहानगरपालिबाट नक्सा पास गरेर जग्गा छुट्याएको हुँ । यो विषयमा सम्बन्धित ठाउँमा सोध्नुहोस् मलाई नसोध्नुहोस् ।’ 