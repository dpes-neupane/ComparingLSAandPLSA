चितवन — उमेर ४९ वर्ष, पेसा शिक्षक तर ममताकुमारी गुरुङले कुनै बेला आफैंले सानो कक्षामा पढाएका विद्यार्थीसँगै बसेर कक्षा १२ को परीक्षा दिएकी छन् । आफू जुन विद्यालयमा १९ वर्षअघि पढाउन आएकी थिइन्, त्यहींबाट उनले शुक्रबार कक्षा १२ को परीक्षा सकेकी हुन् ।‘मैले शिशु कक्षामा पढाएकै बालबच्चाहरूसँगै बसेर अघिल्लो वर्ष कक्षा ११ र यो वर्ष कक्षा १२ को जाँच दिएँ । कक्षा ११ पास भएँ । १२ को पनि परीक्षा राम्रै भएको छ । १२ पास हुने धोको थियो । ५० वर्ष नपुग्दै धोको पूरा हुने भयो,’ परीक्षा कोठाबाट बाहिरिएलगत्तै शुक्रबार उनले भनिन् ।उनले भरतपुर–२९ जुगेडीस्थित कविलास माविबाट कक्षा १२ को परीक्षा दिएकी हुन् । उक्त विद्यालयमा उनी २०५९ देखि प्रावि तहको शिक्षकका रूपमा कार्यरत छिन् । त्यसअघि झन्डै ५ वर्षसम्म उनले जुगेडीआडको कुसुमटार प्राविमा पढाएकी थिइन् । २०७५ मा उनको जागिर स्थायी भयो । त्यसको अर्को वर्ष कविलास माविमै कक्षा ११ मा भर्ना भइन् । शिक्षा संकायअन्तर्गत नेपाली उनको मुख्य विषय हो । ‘सुरुमा त पास गर्नै सकिन्छ कि सकिन्न, आफैंले शिशुमा पढाएका भाइबैनासँग बसेर कसरी पढ्ने र परीक्षा दिने होला भन्ने संकोच थियो तर पढ्न थालेपछि यी सबै बिर्सिएँ,’ ममताले अनुभव सुनाइन् ।उनको जन्म भारत बिहार राज्यको पूर्णिया जिल्ला गढबनैलीमा भएको हो । बाबुआमाको मूलघर धादिङ थियो । काम खोज्दै गढबनैली पुगेका बेला ममता उतै जन्मिएकी हुन् । ‘कक्षा १० सम्म त गढबनैलीमै पढें । २०४६ मा कक्षा १० पास गरेको थिएँ,’ उनले भनिन् । त्यही वर्षको हिउँदमा उनी बाबुआमासँगै नेपाल आइन् । यतै बिहेको मेसो मिल्यो । फागुन २२ मा जुगेडीका भक्तबहादुर गुरुङसँग उनको बिहे भयो । त्यसअघि नेपाल नआएकी उनी नेपाली बोल्न सक्दिन थिइन् । अझै पनि उनको बोलीमा हिन्दी लवज छुटेको छैन । ‘त्यतिबेला नेपाली सिक्नै ठूलो दुःख भयो । अहिले त नेपाली विषय लिएरै ११ र १२ कक्षा पढें । राम्रो गरेकी छु,’ उनले भनिन् । श्रीमान् भक्तबहादुर पनि शिक्षक नै थिए । १० वर्षअघि जनगणनामा खटिएका बेला बिरामी परे । त्यसपछि उनको निधन भयो । उनीहरूका दुई छोरा छन् ।‘जीवनमा उतारचढावहरू आए । दुःखका क्षणहरू धेरै नै बेहोरियो । तर जागिर स्थायी भएपछि अलि सन्तोष भयो । अनि पढ्ने रहर जागेर आयो,’ ममताले भनिन् । कविलास माविकी शिक्षक सूर्यमाया सुवेदी ममताले पाको उमेर भए पनि पढ्ने रहर राखेर पूरा गरेको देख्दा खुसी लागेको बताउँछिन् । ममताका नेपाली शिक्षक बुद्धिमान केसी पाको उमेर भए पनि ममताले सिक्न, पढ्नमा राम्रो मिहिनेत गरेकाले परीक्षामा सफल हुने विश्वास व्यक्त गरे ।कक्षा ११ उनले ‘सी प्लस’ ग्रेड ल्याएर पास गरेकी हुन् । परिस्थिति मिले क्याम्पस पनि पढ्ने चाहना राखेकी छन् । ‘सम्भव भए अझै पढ्न किन पछाडि पर्ने र ! तर नजिकमा क्याम्पस छैन । भरतपुर गएर पढ्न टाढा हुन्छ, भ्याइँदैन । हेरौं तैपनि के हुन्छ,’ उनले भनिन् ।आफूले सानोमा पढाएकाहरू सँगै बसेर कक्षा ११ र १२ परीक्षा दिँदा रमाइलो लागेको उनले सुनाइन् । ‘मेरै विद्यार्थी कक्षाका साथी बने । उनीहरूले सहयोग गरे, हौसला दिए । पूरै समाजले सहयोग र हौसला दियो । त्यस्तो गाह्रो केही परेन,’ उनले भनिन् । पढ्नका लागि उमेरले छेकबार नलगाउने उनको भनाइ छ । त्यसैले मन मारेर यत्तिकै नबस्न उनले सुझाव दिइन् ।