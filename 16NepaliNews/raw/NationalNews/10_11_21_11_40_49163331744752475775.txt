विराटनगर — सर्प देख्नेबित्तिकै अधिकांश आत्तिन्छन् । भागदौड नै चल्छ । सर्प अझ विषालु छ भने त ज्यानकै जोखिम पनि हुन्छ । विराटनगर–१२ का प्रेम विष्ट भने सर्पका मामिलामा अलि फरक छन् । उनले तीन दशकदेखि सर्पलाई आफ्नो ‘मित्र’ मान्दै आएका छन् ।जतिसुकै विषालु सर्पलाई पनि सजिलै च्यापच्यापी समाउँछन्, झोलामा हाल्छन् अनि जंगलतिर लगेर सुरक्षित छोडिदिन्छन् । कसैको घरमा सर्प छिरेको जानकारी पाए विष्ट त्यहाँ पुगिहाल्छन् अनि सर्प लिएर सँगै फर्किन्छन् । उनले तीन दशकको अवधिमा गोमन र करेत प्रजातिका ४ हजार ६ सय विषालु सर्पको उद्धार गरिसकेको बताए । उनी कसैलाई पनि सर्प मार्न दिँदैनन् । ‘सर्प मार्ने मानिस मेरा शत्रु हुन्,’ विष्ट भन्छन्, ‘सर्पले जानीजानी डस्दैन । ऊ आफैं अप्ठ्यारोमा परेको अवस्थामा मात्र डस्ने हो ।’ उनी सर्पको महत्त्वका बारेमा सर्वसाधारणलाई जानकारी पनि दिन्छन् । २०६९ मा नेपाल प्रहरीको हवल्दारबाट सेवानिवृत्त भएका विष्ट प्रहरीमा कार्यरत हुँदा पनि सर्प समाउने गर्थे । अहिलेसम्म उनी मोरङ, सुनसरी, झापा, सप्तरी, सिरहा, सिन्धुली र पोखरासम्म पुगेर सर्प पक्रेर ल्याउने अनि जंगलमा लगेर छाड्ने काम गर्छन् । हाल मोरङको सलकपुरस्थित सव डिभिजन वन कार्यालयमा सशस्त्र वन रक्षकमा कार्यरत विष्टका अनुसार नेपालमा ८० प्रजातिका सर्प पाइन्छन् भने तीमध्ये १८ प्रजातिका मात्र विषालु छन् । त्यसमा ५ प्रजातिका गोमन, ६ प्रजातिका करेत, ५ प्रजातिका पिट भइपर र एक–एक प्रजातिका हरेउ र मुगा सर्प हुन् । उनका अनुसार किङ कोब्रा (राज गोमन) सबैभन्दा विषालु सर्प हो र यो सर्पले डसेको १० मिनेटमा मानिसको ज्यान जान सक्छ । नाजानाजा गोमन, नाजा काउसिया, कमन करेत, ब्यान्डेट करेत, हिमाली करेत, हरेउ (ग्रीनकिट भाइपर) र पिट भाइपर विषालु सर्प हुन् । विष्टलाई विषालु गोमन र करेतले तीनपटक डसिसकेको छ । त्यसमध्ये सिन्धुली दुधौलीको जितपुरमा घरभित्रबाट आफैंले उद्धार गरेको गोमनले डसेर झन्डै ज्यान गएको सुनाए । ‘घरभित्रबाट गोमन सर्प समातेर झोलामा हाली मोटरसाइकलमा फर्कंदै गर्दा झोला भित्रबाटै डस्यो,’ बीपी कोइराला स्वास्थ्य विज्ञान प्रतिष्ठानमा ९६ भाइल एन्टिस्नेक भेनम प्रयोग गरेर बालबाल बाँचेको विष्टले बताए ।जस्तोसुकै विषालु सर्प पक्रिन खप्पिस विष्टले विराटनगर महानगरपालिकासँगको सहकार्यमा ‘स्नेक पार्क’ बनाउने अभियानमा जुटेका छन् । काम सुरु गरेको पाँच महिनासम्ममा महानगरले आर्थिक उपलब्ध नगरेपछि उनको अभियान अवरुद्ध भएको थियो ।