सुर्खेत — वीरेन्द्रनगर नगरपालिका–९ स्थित मंगलगढी चोकदेखि लाटिकोइली जाने सडकखण्ड निर्माण र विस्तारमा लापरबाही भएको भन्दै स्थानीयबासी आन्दोलित बनेका छन् । लामो समयदेखि सडक अलपत्र परेको भन्दै स्थानीयले मंगलगढी युथ क्लबको नेतृत्वमा आन्दोलन थालेका हुन् । सडक स्तरोन्नतिको काम १८ करोड रुपैयाँमा डीपीआर भएको थियो । भौतिक पूर्वाधार तथा सहरी विकास निर्देशनालयले ठेकेदार कम्पनी नेपाल मेघा बिल्डर प्रालिले साढे ११ करोड रुपैयाँ कवोल गरेको टेन्डर स्वीकृत गरेको छ । तर केही प्रक्रिया नमिलेको भन्दै ठेक्का सम्झौता भएको छैन । कम्पनीले नाला, ग्राभेल र कालोपत्रे गर्ने गरी साढे ११ करोड रुपैयाँमा कबोल गरेको हो ।बुधबार लाटीकोइलीका झन्डै ५ सय स्थानीयले विरोध र्‍यालीसहित बजार प्ररिक्रमा गरेर भौतिक पूर्वाधार तथा सहरी विकास मन्त्रालयमा धर्ना दिए । सडक स्तरोन्नति र विस्तारको ठेक्का आर्थिक वर्ष २०७५/७६ मा भए पनि अझै अलपत्र भएको मंगलगढी युथ क्लबका सदस्य कविन रावतले बताए । ‘हामीले सडक नबन्दा ४/५ वर्षदेखि धुलो खाइरहेका छौं,’ उनले भने, ‘हिलाम्मे र धुलाम्मे सडकले पैदल हिँड्दासमेत सास्ती भोग्नुपरेको छ ।’ उनका अनुसार २५ मिटरको सडकमा जताततै खाल्डाखुल्डी छन् । वर्षातमा पानी जमेर हिड्न नमिल्ने उनले गुनासो गरे । माग पूरा नभएसम्म आन्दोलन जारी रहने स्थानीय पुनम शाहीले बताइन । ‘पटकपटक विभिन्न निकाको ध्यानाकर्षण गराउँदा पनि सुनुवाइ भएन,’ उनले भनिन्, ‘यो पटक निर्णायक आन्दोलनमा उत्रिएका छौं ।’ भौतिक पूर्वाधार निर्देशनालयले सम्झौतामा ढिलाइ गर्दा काम सुरु गर्न नसकेको ठेकेदार कम्पनीका प्रमुख विनोद कोइरालाले बताए ।‘भन्दा ठेकेदारको लापरवाही भनिएको छ, तर यहाँ सरकारी निकाय दोषी छ,’ उनले भने, ‘सम्झौता भए भोलिबाटै काम सुरु गर्ने हाम्रो तयारी छ ।’ पहिलेको ठेकेदारसँग निर्देशनालयका कर्मचारीको लेनदेनमा कुरा नमिलेपछि ठेकेदारले काम छोडेको उनको दाबी छ । आफूलाई पनि कर्मचारीले कागजी प्रक्रियामा अलमल पारिरहेको गुनासो गरे । वीरेन्द्रनगर –९ का वडाध्यक्ष सुरेश मानन्धरले पहिलाको ठेकेदारले काम नगरेपछि दोस्रो चरणमा नयाँ टेन्डर खुलाइएको बताए । ‘तिहारलगत्तै काम सुरु हुन्छ,’ उनले भने, ‘अब एउटै ब्लकमा सम्झौता गरेर काम हुन्छ ।’ भौतिक पूर्वाधार तथा सहरी विकास मन्त्रालयका सचिव गणेशराज वस्तिले तिहारलगत्तै ठेकेदार र निर्देशनालयका कर्मचारी राखेर छलफल गरी काम सुरु गर्ने बताए ।