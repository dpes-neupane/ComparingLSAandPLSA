मोरङ — उदयपुरको बेलका नगरपालिका–२ भागलपुर घर भई विराटनगर–११ बस्दै आएका माधवकुमार बस्नेत निषेधाज्ञाका बेला गत पुस १ गते काठमाडौंबाट मोटरसाइकलमा घर फर्कने क्रममा सिरहाको लहान, भोटियाटोल चोकमा ‘अनटेस्ट’ ट्र्याक्टरले ठक्कर दियो ।  सिरहाको कल्याणपुर नगरपालिका–१२ बेल्हाका रामएकबाल महतोको उक्त ट्र्याक्टरका सिकारु चालक शम्भु सदायले मदिरा सेवन गरी गलत साइडमा गई बस्नेतको को८प ९३७ नम्बरको मोटरसाइकललाई ठक्कर दिएको प्रहरीको प्रतिवेदनमा उल्लेख छ । घटनापछि फरार चालकलाई प्रहरीले मिर्चैयाबाट नियन्त्रणमा लिई पुर्पक्षका लागि थुनामा राखेको छ । ट्र्याक्टर ठक्करको १० दिनपछि होस खुलेका बस्नेतको दायाँ खुट्टाको हड्डी भाँचिएको छ भने दायाँ हातका तीन औंला नचल्ने अवस्थामा छन् । इलाका प्रहरी लहानले घाइते बस्नेतलाई तत्काल स्थानीय सप्तऋषि अस्पतालमा प्राथमिक उपचार गराएर थप उपचारका लागि विराटनगरस्थित नोबेल अस्पतालमा भर्ना गराइदिएका थिए ।सप्तऋषि अस्पतालको उपचार खर्च २० हजार रुपैयाँसमेत आफैंले बुझाएको बस्नेतले बताए । हालसम्म उपचारमा १३ लाख रुपैयाँभन्दा बढी खर्च भइसकेकोमा ट्र्याक्टरधनी महतोले पटकपटक गरी २ लाख १५ हजार रुपैयाँ मात्रै दिएको बस्नेतले गुनासो पोखे । दायाँ खुट्टा नचल्ने हुँदा बस्नेत नौ महिनाभन्दा बढी समयदेखि ओछ्यानमै थला परेका छन् । दुई जना छोराछोरी र पत्नीसहित विराटनगरमा बस्दै आएका बस्नेत एक्लैले परिवारको पालनपोषण गर्दै आएका थिए ।दुर्घटनापछि परिवार चलाउन र उपचार खर्चका कारण आर्थिक संकटमा परेको बस्नेतले गुनासो पोखे । उपचारको क्रममै रहेका बस्नेतले पुस अन्तिमतिर ८ लाख रुपैयाँको बिल पाए । ट्र्याक्टरधनी महतालाई चैतमा सिरहाका प्रमुख जिल्ला अधिकारी प्रदिपराज कँडेलले महतोलाई ५ लाख ८५ हजार धरौटीमा छोडिदिएका थिए ।