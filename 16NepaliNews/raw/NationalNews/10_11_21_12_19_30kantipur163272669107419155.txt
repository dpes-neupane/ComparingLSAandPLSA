गोरखा — कतारकी राजकुमारी शेख आस्मा अल थानीसहितको टोलीले मनास्लु हिमालको सफल आरोहण गरेको छ । आस्मा सोमबार बिहान साढे १० बजे ८,१६३ मिटर उचाइको मनास्लुको चुचुरोमा पुगेको इलाइट हिमाल एडभेन्चरका कुशल बुढाथोकीले बताए । चुचुरोमा पुगेर आस्मासहितको टोलि बेसक्याम्पतिर फर्कने क्रममा रहेको उनले जानकारी दिए । ‘थप इन्फर्मेसन आउँदै छ, उहाँसहितको टोलीले सफल आरोहण गरेर आधारशिविर फर्कने क्रममा हुनुहुन्छ,’ उनले भने । मनास्लु हिमालको चुचुरोसम्म डोरी टाँगेर बाटो तयार भएसँगै बेसक्याम्पमा रहेका आरोहीले आरोहण थालेका छन् । पर्यटन विभागका अनुसार मनास्लु हिमाल आरोहणका लागि १७ आरोहण दलबाट २० देशका १ सय ७१ जनाले अनुमति लिएका छन् । तिनमा १ सय ३३ पुरुष र ३८ महिला छन् ।