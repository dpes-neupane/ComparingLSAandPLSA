रौतहट — रौतहटको चन्द्रनिगाहपुर पूर्वपश्चिम राजमार्गमा ओहोरदोहोर गर्ने सवारीसाधन रोकिने मुख्य चोक हो । दैनिक सयौं सवारीसाधन यहाँ रोकिने गरे पनि यात्रुका लागि शौचालय छैन । होटल र पसलका शौचालय खोज्दै हिँड्नुपर्छ । चन्द्रपुर नगरपालिकाले यही समस्या समाधान गर्न दुई वर्षअघि करिब १५ लाख रुपैयाँमा दुईटा घुम्ती शौचालय किनेको थियो । तर, ती शौचालय पायक पर्ने स्थानमा नराख्दा समस्या उस्तै छ ।एउटा शौचालय मुख्य चोकको उत्तर कुनामा र अर्को खेलमैदानमा राखिएको छ । बस रोक्ने स्थानमा नभएपछि उक्त शौचालय यात्रुहरूले प्रयोग गर्न पाउँदैनन् । अहिले चन्द्रनिगाहपुरमा राखिएको शौचालयमा ताला लगाइएको छ । अर्को चन्द्रपुर–६ स्थित शेरबहादुर दर्लामी स्मृति खेलमैदानमा प्रयोगविहीन अवस्थामा थन्किएर बसेको छ । यात्रु मात्र नभई मुख्य व्यापारिक केन्द्र भएकाले चन्द्रपुर नगरभित्रका दक्षिणभेग र बाहिरका मानिसहरू किनमेल गर्न आउँछन् । उनीहरू सार्वजनिक शौचालय खोज्न यताउता लाग्छन् । तर नभेटिएपछि निजी होटल खोज्दै हिँड्न बाध्य हुन्छन् । होटल सञ्चालकले पनि केही खानेकुरा खान बसेपछि मात्र शौचालय जान दिने गरेको यात्रुको गुनासो छ ।नगरपालिकाका प्रमुख प्रशासकिय अधिकृत सुरेन्द्र प्रधानले घुम्ती शौचालय प्रयोगमा नआएकोबारे तत्कालै बुझ्ने बताए । ‘पहिले त चोकमा प्रयोगमै थियो,’ उनले भने, ‘अहिले त्यत्तिकै थन्किएको भन्ने सुनेको छु । यथार्थ के हो पत्ता लगाउछु ।’ नगरपालिकाले स्थानीय डोम समुदायलाई वर्षको ३० हजार रुपैयाँमा ठेक्का लगाएको छ । तर मानिसले प्रयोग गर्न छाडेपछि ठेक्का लिने पनि ताला लगाएर हिँडेको नगरपालिकाका कर्मचारी दामोदर काफ्लेले दाबी गरे ।सुरुमा नगरपालिकाले घुम्ती शौचालय राख्ने ठाउँ नभएको भन्दै विभिन्न स्थानमा घुमाएको थियो । पछि मुख्य चोक र पूर्वी क्षेत्रमा राख्यो । कोभिडका बेला शेरबहादुर दर्लामी खेल मैदानमा लगेको घुम्ती शौचालय अहिले त्यही अलपत्र छ । ‘दैनिक ५० रुपैयाँ पनि हुँदैन भनेर ठेक्का सकार गर्ने व्यक्ति जानै छाडे,’ उनले भने, ‘चोकमा राख्दा पनि न यात्रु जान्छन् । न बाहिरका अन्य मानिस नै । यही कारण प्रयोग नभएको हो ।’ ६ महिनायता शौचालय प्रयोगविहीन छ । अहिले पर्वको बेला चोकमा मानिसहरूको भीड बढेको छ । यात्रुको चाप उस्तै छ । यस्तो बेला देख्ने स्थानमा राख्न सके मानिसले प्रयोग गर्ने स्थानीय होटल व्यवसायी मदन तिमिल्सेनाले सुनाए । नगर प्रमुख रामचन्द्र चौधरीले घुम्ती शौचालय प्रभावकारी ढंगले सञ्चालन गर्ने बताए । ‘खेल मैदानमा थन्किएर बसेको घुम्ती शौचालयलाई चाँडै नै चोक तथा बजार क्षेत्रमा राख्छौं,’ उनले भने ।तीन वर्षअघि जिल्लालाई खुला दिसामुक्त क्षेत्र घोषणा गरे पनि चन्द्रपुरमा एउटा पनि सार्वजनिक शौचालय छैन । यसैको विकल्पको रूपमा ल्याइएको घुम्ती शौचालय पनि प्रयोगविहीन हुनु दुखद भएको एमालेका स्थानीय नेता बाबुराम दाहालले बताए । 