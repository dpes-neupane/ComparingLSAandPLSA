प्रदेश १ का मुख्यमन्त्री भीम आचार्यले विश्वासको मतको प्रक्रिया पूरा गर्ने योजना बनाएका छन् । अल्पमतमा परेका कारण मत विभाजन नगरी राजीनामा दिन्छन् कि भन्ने अनुमान गरिएकै समयमा मुख्यमन्त्री आचार्यले आजको प्रदेशसभा बैठकमा मत विभाजनको सामना गर्ने योजना बनाएका हुन् ।प्रदेश सरकारका एक मन्त्रीका अनुसार सोमबार बिहान भएको छलफल र परामर्श पश्चात् मुख्यमन्त्री आचार्य प्रदेशसभा बैठकलाई फेस गरेर अघि बढ्ने निर्णयमा पुगेका हुन् । आफू निकटका मन्त्री तथा केही सांसदसँग मुख्यमन्त्री निवासमा उनले बिहान छलफल गरेका थिए ।छलफलमा सहभागी ती मन्त्रीले भने, ‘अबको परिस्थितिमा पदबाट राजीनामा दिने भन्दा पनि अब जे हुन्छ, सदनमै फेस गर्ने गरी मुख्यमन्त्रीज्यूले तयारी गर्नुभएको छ ।’ आफूले सरकारको नेतृत्व लिएपछि आफूले गरेका कामको विवरण प्रदेशसभामा पेस गर्ने तयारीसमेत गरेको ती मन्त्रीले बताए ।भदौ १० मा तत्कालीन मुख्यमन्त्री शेरधन राईले राजीनामा दिएपछि आचार्य प्रदेश १ को दोश्रो मुख्यमन्त्री बनेका थिए । एमाले विभाजन भएसँगै आचार्य नेतृत्वको सरकार अल्पमतमा परेको छ । पूर्वनिर्धारित कार्यसूची अनुसार संसद्को प्रक्रिया अघि बढेर मत विभाजन भएमा सत्तारोहणको ६७ दिनमा आचार्य नेतृत्वको सरकार ढल्ने छ । आज प्रदेशसभा बैठकमा विश्वासको मत लिने कार्यसूची छ ।आचार्यले विश्वासको मत नपाए वा राजीनामा दिएको अवस्थामा प्रदेश प्रमुखले नयाँ सरकार गठनका लागि आह्वान गर्नेछन् । गठबन्धनले नेकपा एकीकृत समाजवादीका संसदीय दलका नेता राजेन्द्र राईको नाम भावी मुख्यमन्त्रीका रुपमा अघि सारेको छ । विपक्षी गठबन्धनसँग ५० सांसद छन् । ९२ सदस्यीय प्रदेशसभामा बहुमतका लागि कम्तीमा ४७ जना चाहिन्छ । प्रदेशसभामा एमालेसँग ४१ सांसद छन् ।#bhim acharya