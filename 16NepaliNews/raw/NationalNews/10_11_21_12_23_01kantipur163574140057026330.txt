अर्घाखाँची — सन्धिखर्कमा जडान गरिएका अधिकांश सोलारबत्ती बिग्रेपछि सदरमुकाम अँध्यारो बनेको छ । तीन वर्षअघि सोलार बत्ती जडान भएपछि सार्वजनिक स्थान, बजारका गल्ली, चोकसहित सन्धिखर्क बजार रातभर झलमल्ल थियो ।सन्धिखर्क नगरपालिकाले ४० लाख रुपैयाँ लगानी गरेर बजारका सबै गल्लीमा सोलार बत्ती जडान गरेको हो । ठेक्का लिएको सिमुभाइ आइसिटी ट्रेनिङले सोलार प्यानलको १५ वर्ष, एलईडीको दुई वर्ष, ब्याट्रीको पाँच वर्ष वारेन्टी गरेको थियो ।यस अवधिसम्म बत्तीमा समस्या आएमा कम्पनीले बनाइदिने, साँझ पर्नासाथ सोलार बत्ती आफैं बल्ने र बिहान उज्यालो भएपछि आफैं निभ्ने गरेका थिए । तर अहिले सोलार बत्ती बिग्रेपछि सदरमुकाम अँध्यारो बनेको हो ।‘सोलार बत्तीले मध्यरातमा पनि ढुक्कले हिँडडुल गर्न सहज थियो,’ सन्धिखर्कका व्यवसायी यमराज पाण्डेले भने, ‘अहिले जताततै अँध्यारो छ ।’ बत्ती बल्दा बजारबासीले सुरक्षित महसुस गरेको र अहिले अँध्यारोमा पसल र घर चोरीको डर बढेको उनले बताए । 