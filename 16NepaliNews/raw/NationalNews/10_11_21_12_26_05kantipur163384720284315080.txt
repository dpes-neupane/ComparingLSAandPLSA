लुम्बिनी — सडक जीर्ण र सवारी साधन बढेसँगै बुटवलका सडकमा पनि लामो जाम लाग्न सुरु भएको छ । बुटवल उपमहानगरपालिकाको चौराहा चोकदेखि चिडियाखोलासम्म सडक निर्माण हुँदै छ । त्यसैले सडकमा घाम लाग्दा धूलो र पानी पर्दा हिलोको समस्या उस्तै छ । त्यसमाथि सडकमा भएका खाल्डाखुल्डीले सवारी साधन आफ्नै गतिमा गुड्न सक्दैनन् । त्यसले बुटवल बजारमा दिनप्रतिदिन सडक जाम बढ्दै गएको हो ।कम्प्युटरसम्बन्धी काम गर्ने बुटवल उपमहानगरपालिका–८ का अमृत अधिकारीले बुटवलका सडकमा अहिलेजस्तो दुर्दशा र जाम पहिले कहिल्यै नदेखेको बताए । उनी दैनिक ६/७ पटकसम्म बजारमा जाने, पैसा उठाउने, बैंक जाने काम गर्छन् । ‘पसलदेखि केही काम परेर निस्कियो, साहुले भनेको समयमा फिर्ता हुन पाइँदैन,’ उनले भने । कार्यालय समयमा सडकमा निस्कने अवस्थै नरहेको उनले सुनाए । बुटवलका मुख्य सडक चौराहा, मिलनचोक र अस्पताल लाइनमा सवारी चाप बढी छ । मुख्य चोकहरूमा लामो जाम बढ्न थालेको ट्राफिक प्रहरी नायव निरीक्षक हुमानन्द खनालले बताए । ‘अहिलेको जाम सडक बिग्रिएकाले हो,’ उनले भने । जाम व्यवस्थापनका लागि दैनिक ४२ प्रहरी सडकमा खटिने गरेको ट्राफिक प्रहरी नायव उपरीक्षक डिल्लीनारायण पाण्डेले बताए ।