धनगढी — सुदूरपश्चिमका स्थानीय तहले आफ्नो अधिकार क्षेत्रभित्र पर्ने विज्ञापन र मनोरञ्जन कर उठाउन सकेका छैनन् । अन्तर सरकारी वित्त व्यवस्थापन ऐन २०७४ ले स्थानीय तहलाई उक्त कर उठाउने अधिकार दिएको छ । प्रदेशका केही स्थानीय तहहरूले उक्त कर उठाउन प्रयास गरे पनि सकेका छैनन् ।ऐन २०७४ को अनुसूची २ र ३ को व्यवस्थाअनुसार स्थानीय तह आफैंले तोकेको विज्ञापन र प्रदेशले तोकेको मनोरञ्जन कर संकलन गर्नुपर्ने हुन्छ । संकलित करमध्ये ६० प्रतिशत आफूले राख्ने र ४० प्रतिशत प्रदेश सरकारको सञ्चित कोषमा जम्मा गर्नुपर्ने प्रावधान छ । प्रदेशको कोष तथा लेखा नियन्त्रण कार्यालयका अनुसार सुदूरपश्चिमका ८८ मध्ये ३ स्थानीय तहले मात्र गत आर्थिक वर्ष ०७७/७८ को विज्ञापन कर संकलन गरी प्रदेश सञ्चित कोषमा रकम जम्मा गरेका छन् । कैलालीको धनगढी उपमहानगरपालिका, कञ्चनपुरको शुक्लाफाँटा नगरपालिका र बाजुराको बडिमालिका नगरपालिकाले मात्र उक्त कर संकलन गर्न सकेका छन् । धनगढीले विज्ञापन करबापतको ७ लाख २५ हजार ४५७, शुक्लाफाँटाले ३० हजार ४ सय र बडिमालिकाले ६ हजार ६ सय प्रदेश सञ्चित कोषमा जम्मा गरेको प्रदेश लेखा नियन्त्रण कार्यालयका प्रमुख वासुदेव जोशीले बताए । अघिल्लो आर्थिक वर्ष ०७६/७७ मा कैलालीको लम्कीचुहा नगरपालिकाले विज्ञापन करबापतको २ लाख २६ हजार प्रदेश सञ्चित कोषमा जम्मा गरेको थियो तर गत आर्थिक वर्ष ०७७/७८ मा भने लम्कीचुहाले पनि उक्त कर प्रदेश सञ्चित कोषमा जम्मा गर्न सकेन । आर्थिक वर्ष ०७५/७६ मा एउटा स्थानीय तहले पनि विज्ञापन कर प्रदेश सञ्चित कोषमा जम्मा नगरेको प्रदेश लेखा नियन्त्रण कार्यालयले जनाएको छ । धनगढी उपमहानगरपालिकाका राजस्व शाखा प्रमुख डिल्लीराज ओझाका अनुसार आर्थिक वर्ष ०७७/७८ मा पटकपटक विज्ञापन कर उठाउनका लागि बोलपत्र आह्वान गर्दा पनि बोलपत्र परेन । उपमहानगरपालिकाले आफैंले कर संकलन गर्ने प्रयास गरे पनि सफल हुन नसकेको उनले बताए । ओझाले कोरोना प्रभावका कारण पनि त्यसो भएको सुनाए । ऐनले दोहोरी र डान्सबारलाई समेत मनोरञ्जन करको दायरामा राख्नुपर्ने व्यवस्था गरेको भए पनि धनगढी उपमहानगरपालिकाले दोहरी र डान्सबारलाई सामान्य व्यवसायजस्तै व्यावसायिक करको दायरामा राखेको छ । कैलालीकै गोदावरी नगरपालिकाले पनि विज्ञापन कर र मनोरञ्जन कर उठाउने प्रयास गरे पनि नसकिएको जनाएको छ । नगरपालिकाका लेखा अधिकृत रामचन्द्र जोशीले विज्ञापन कर उठाउनका लागि टेन्डर आह्वान गरेको भए पनि टेन्डर नपरेको बताए । धनगढी उपमहानगरपालिका र गोदावरी नगरपालिकाले नदीजन्य पदार्थ, दहत्तर बहत्तर (बाढीसँगै बगेर आउने काष्ठजन्य वस्तुहरू) को बिक्रीबाट प्राप्त हुने आम्दानी पनि स्थानीय सञ्चित कोषमा जम्मा गरी प्रदेशसँग बाँडफाँट गरेनन् ।ऐनअनुसार प्रदेशले निर्धारण गरेको घरजग्गा रजिस्ट्रेसन शुल्क पनि स्थानीय तहले संकलन गरी प्रदेशसँग बाँडफाँट गर्नुपर्ने प्रावधान छ । सरकारले उक्त कर संघीय सरकारको मालपोत कार्यालयले संकलन गरी प्रदेशलाई ४० र स्थानीय तहलाई ६० प्रतिशत भाग लगाइदिने व्यवस्था छ । उक्त कर भने मालपोत कार्यालयले संकलन गरी ऐनअनुसार स्थानीय तह र प्रदेशलाई बाँडफाँट गर्ने गरेको बताएको छ ।घर जग्गा रजिस्ट्रेसन शुल्कबापत प्रदेश सरकारले आर्थिक वर्ष ०७५/७६ मा २२ करोड २५ लाख ५१ हजार २१९, ०७६/७६ मा २९ करोड एक लाख १० हजार ८१८ र ०७७/७८ मा ३३ करोड ९४ लाख ९१ हजार ९५८ प्राप्त गरेको प्रदेश कोष तथा लेखा नियन्त्रण कार्यालयले जनाएको छ ।