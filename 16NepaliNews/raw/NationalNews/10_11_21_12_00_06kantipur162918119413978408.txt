काठमाडौँ — राजविराज– जिता नदीको पश्चिमी तटबन्ध भत्किँदा सप्तरीको तिलाठी–कोइलाडी गाउँपालिका–५ का १ सय ५० घरमा पानी पसेको छ । दुईवटा घर ढलेका छन् । मंगलबार बिहान उक्त वडास्थित पश्चिमी तटबन्ध भत्किएको हो । बिहानैदेखि जिता नदीमा पानीको बहाब उच्च भएको थियो ।गाउँपालिकाको विपद् व्यवस्थापन शाखा प्रमुख राजेशकुमार झाका अनुसार तटबन्ध भत्किएर नदी बस्तीतर्फ सोझिएको छ । जिताको पानी खंग टोल, सरदार टोल र राम टोलका १ सय ५० घरमा पसेको झाले बताए । उनका अनुसार दुईवटा घर भत्किएका छन् । बस्तीमा पानी पसेपछि स्थानीय बासिन्दा संकटमा छन् । उनीहरूलाई पशुचौपाया र सम्पत्ति जोगाउन मुस्किल परेको छ । बाँध भत्किएर बस्तीतर्फ सोझिएपछि गाउँपालिका अध्यक्ष सतीशकुमार सिंहसहितको टोली प्रभावित बस्ती पुगेको छ । अध्यक्ष सिंहले प्रभावितहरूको व्यवस्थापनका लागि तत्काल काम सुरु गरिएको बताए । उनले क्षतिको विवरण संकलन भइरहेको जानकारी दिए ।