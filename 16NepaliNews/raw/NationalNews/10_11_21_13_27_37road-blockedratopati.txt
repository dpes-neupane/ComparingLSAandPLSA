सडक विस्तार एवम् स्तरोन्नतिका लागि भीमफेदी–कुलेखानी सडकमा सवारी आवागमन ३ दिन दैनिक ४ घण्टा बन्द हुने भएको छ । प्रदेश सरकार, भौतिक पूर्वाधार विकास मन्त्रालय अन्तर्गतको यातायात पूर्वाधार निर्देशनालय हेटौंडाले सडक विस्तार एवम् स्तरोन्नतिका लागि भीमफेदी–कुलेखानी सडकमा सवारी आवागमन कात्तिक १३ गतेदेखि तीन दिन दैनिक ४ घण्टाका लागि बन्द गर्ने जनाएको हो ।मोतिदान/रायमाझी जेभी काठमाडौंले सो सडक खण्डको विस्तार तथा स्तरोन्नती कार्य गरिरहेको थियो । भीमफेदी–देउराली–कुलेखानी सडकखण्ड अन्तर्गत कालोपत्रे गर्ने कार्य अन्तिम चरणमा पुगेको र अष्फाल्ट कंक्रिट गर्ने कार्यका लागि सवारी आवागमन बन्द गर्नुपर्ने अवस्था आएको निर्देशनालयका निर्देशक सहदेव बहादुर भण्डारीले बताए ।सो सडकखण्डको जुरीखेतदेखि चिसापानी गढी बिचको एघार घुम्ती क्षेत्रमा सडक साँघुरो, उच्च ग्रेडियन्ट तथा घुम्ती क्षेत्रमा अष्फाल्ट कंक्रिट पेभमेन्टका लागि सवारीको चाप र भौगोलिक अवस्थाका कारण दुर्घटनाको जोखिम रहेकाले कात्तिक १५ गतेसम्म सवारी आवागमन बन्द गरिएको उनले बताए ।यसअघि सवारी आवागमनमा बाधा नपर्ने गरी आलोपालो मिलाएर निर्माण कार्य गरिदै आइएको थियो ।