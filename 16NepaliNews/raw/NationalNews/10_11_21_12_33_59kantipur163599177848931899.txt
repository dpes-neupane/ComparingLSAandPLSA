वीरेन्द्रनगर — कर्णाली प्रदेश राजधानी वीरेन्द्रनगरमा निर्माणाधीन प्रदेशकै ठूलो शीतभण्डारको काम ३ वर्षदेखि अलपत्र परेको छ । वीरेन्द्रनगरस्थित औद्योगिक क्षेत्रमा शीतभण्डारको जग मात्रै हालेर छाडिएको छ ।एक वर्षभित्र निर्माण कार्य सक्ने गरी काम सुरु गरिए पनि विवादका कारण शीतभण्डारले गति लिन नसकेको हो । चार वटा निजी कम्पनी मिलेर निर्माण थालिएको शीतभण्डारमा सरकारको ९४ लाख रुपैयाँ खर्च भइसकेको छ । निर्माण कम्पनीबीच लगानी रकमको विषयमा खटपट भएपछि काम अलपत्र परेको हो ।१० रोपनी क्षेत्रफलमा फैलिएको ३ हजार मेट्रिक टन क्षमताको शीतभण्डारको लागत १५ करोड रुपैयाँ अनुमान गरिएको छ । कृषि विकास निर्देशनालयको लगानीमा निर्माण थालिएको परियोजनामा अहिलेसम्म ५ करोड रुपैयाँ खर्च भइसकेको छ । शीतभण्डार अभावकै कारण कर्णालीका किसानको उत्पादन तत्काल बेच्नुपर्ने बाध्यता छ । जसका कारण उनीहरूले उचित मूल्य पाउन सकेका छैनन् । अहिले कर्णाली प्रदेशमा उत्पादित वस्तु भण्डारण गर्न नेपालगन्ज, अत्तरिया र भैरहवासम्म लैजानुपर्ने बाध्यता छ ।तिहारलगत्तै कोल्डस्टोरको काम अघि बढाउन आवश्यक तयारी थालिएको कर्णाली कोल्ड चेन लजेस्टिक प्रालिका अध्यक्ष केदार शर्माले बताए । उनका अनुसार चालु आर्थिक वर्षभित्रै शीतभण्डारको काम गरिसक्ने कम्पनीको लक्ष्य छ । कर्णाली प्रदेशभर २० वटा कोल्ड स्टोर (शीतभण्डार केन्द्र) निर्माण गरिएको प्रदेश सरकारले जनाएको छ । सार्वजनिक र निजी क्षेत्रको साझेदारी कार्यक्रमबाट शीतभण्डारहरू निर्माण गरिएको भूमि व्यवस्था, कृषि तथा सहकारी मन्त्रालयले जनाएको छ ।मन्त्रालयका अनुसार सुर्खेत र रुकुम पश्चिममा २/२, सल्यान र दैलेखमा १/१, डोल्पा, कालिकोट र जुम्लामा ४/४ वटा शीतभण्डार निर्माण गरिएका हुन् । मन्त्रालयले चालु आर्थिक वर्षमा दैलेख, सुर्खेतको गुर्भाकोट र वीरेन्द्रनगरमा १/१ वटा शीतभण्डार निर्माण गर्न थालेको मन्त्रालयका प्रवक्ता धनबहादुर कठायतले बताए । उनका अनुसार जिल्लाको सम्भाव्यता अध्ययन, जग्गाको उपलब्धता तथा स्थानीय नागरिकको लागत साझेदारबाट शीतभण्डार निर्माण गर्ने मन्त्रालयको योजना छ ।