लमजुङ — दसैं नसकिँदै बाढीपहिरोले क्षतविक्षत बेसीसहर–चामे सडक मर्मतभएसँगै दुई सातापछि खुलेको छ ।केही दिनयता मौसममा सुधार आएपछि सडक मर्मतको कामलाई तीव्र बनाइएको थियो । दसैं सकिएको रातिदेखि बाढीपहिरो हुँदा असोज ३० गतेबाट बेसीसहर–चामे सडकको मनाङ खण्ड बन्द भएको थियो । बिहीबार साँझ तिमाङस्थित झरनामा अस्थायी काठेपुल बनाउन सकेपछि शुक्रबार बिहानैबाट बेसीसहर–चामे सडकमा सवारी आवागमन हुन थालेको छ ।गएको जेठ ३१ गतेपछिको भीषण बाढीपहिरोले क्षतविक्षत बनाएको सडक दसैंअघि मात्रै खुलेको थियो । करिब ४ महिनापछि खुलेको सडक बेमौसमी वर्षाका कारण आएको बाढीपहिरोले पुन: अवरुद्ध बनाएको थियो । बाढीपहिरोले क्षति पुर्‍याएको ठाउँमा मर्मत गर्नुका साथै खोला तथा खोल्सीमा अस्थायी काठेपुल निर्माण गरी आउजाउलाई सहज बनाएको प्रमुख जिल्ला अधिकारी रविन्द्रप्रसाद आचार्यले बताए । उनका अनुसार सडक तथा पुल मर्मतमा नेपाली सेना, नेपाल प्रहरी, सशस्त्र प्रहरी, जनप्रतिनिधि खटेका थिए ।मर्स्याङ्दीमा आएको भीषण बाढीले बगाएपछि चट्टान फोडेर निर्माण गरिएको मनाङको माथिल्लो मनाङ जाने भ्राताङ भीरको सडकमा जिप गुड्दै ।बाढीपहिरोले चामे गाउँपालिकाको कोतो नजिकैको भीर, थान्चोक र तिमाङबीचको खोला, स्याल्क्युखोलाको अस्थायी काठे पुल, तिमाङखोला, बगरछाप एक्लेभट्टि, खोत्रो, निगालाघारी लगाायत १२ ठाउँमा क्षति पुर्‍याएको थियो । सबै ठाउँमा सडक मर्मत गरिएपछि बेसीसहरदेखि मनाङ जाने सडक खुलेको डुम्रे–बेसीसहर–चामे सडक योजनाका प्रमुख इन्जिनियर अच्युतविलास पन्तले बताए ।चामेबाट माथिल्लो मनाङ जाने बाटो तलेखुदेखि माथिल्लो क्षेत्र भ्राताङ नपुग्दैको सडकमा मर्स्याङ्दी नदीले कटान गरेको थियो । सबै ठाउँमा मर्मतपछि सडक खुलेको मनाङबाट निर्वाचित प्रतिनिधिसभा सांसद पोल्देन छोपाङ गुरुङले बताए । ‘अब नेपालको जुनसुकै ठाउँबाट मनाङ आउने बाटो खुल्यो । काठमाडौं, पोखरा, चितवनबाट सिधै चामे, भ्राताङ, माथिल्लो मनाङ, खाङसारसम्म पुग्न सकिन्छ,’ उनले भने । उनका अनुसार अहिले मौसम खुलिसकेकाले संसारकै अग्लो मध्येको एक तिलिचो ताल (४९१९ मि.), संसारकै अग्लो हिमाली भञ्ज्याङमध्येको थोराङला (५.४१६ मि.) जान निकै सहज भएको छ । गाउँपालिका अध्यक्ष कान्छा घलेका अनुसार भ्राताङभीर साथै भ्राताङ र तलेखुबीचको सडकमा विस्फोटक पदार्थ प्रयोग गरी सडक मर्मत गरिएको थियो । ‘अहिले माथिल्लो मनाङमा नेपालको जुनसुकै ठाउँबाट सिधै आउन सकिन्छ । तल्लो क्षेत्रमा भन्दा माथिल्लोमा अझ बाटो राम्रो छ । मौसम खुलेकाले सबैतिर हिमालैहिमाल देखिन्छ,’ उनले भने । २०६९ मा खुलेको बेसीसहर–चामे सडकको लम्बाई ६५ किलोमिटर छ । चामेसम्म मोटरबाटो खुलेको दुई वर्षपछि माथिल्लो मनाङसम्म सडक खुलेको हो ।