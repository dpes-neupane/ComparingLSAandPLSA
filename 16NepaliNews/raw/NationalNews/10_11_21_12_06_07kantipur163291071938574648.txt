काभ्रे — भारत सरकारको आर्थिक अनुदानमा बनेका जिल्लाका ६ विद्यालय एकसाथ हस्तान्तरण गरिएको छ । बनेपामा आयोजित विद्यालय भवन हस्तान्तरण कार्यक्रममा विद्यालय व्यवस्थापन समितिलाई एक साथ हस्तान्तरण गरिएको हो ।  बनेपास्थित आजाद माध्यमिक विद्यालय, पनौतीस्थित शारदा मावि, पाँचखालस्थित दुग्धेश्वर मावि, आजाद मावि, भगवती मावि र चौरीदेउरालीस्थित खाडादेवी मावि एकसाथ हस्तान्तरण गरिएको हो । पूर्व सञ्चार तथा सूचना प्रविधीमन्त्री गोकुलप्रसाद बाँस्कोटा र भारतीय विदेश मन्त्रालयका सहसचिव अनुराग श्रीवास्तवले संयुक्त रुपमा विद्यालयका प्रतिनिधीलाई हस्तान्तरण गरिएको हो ।जिल्ला आयोजना कार्यान्वयन इकाई काभ्रेका अनुसार, भारत सरकारको सहयोगमा ६० करोड सत्तरी लाख ९९ हजारको लागतमा काभ्रेमा पहिलो चरणमा १० र दोस्रो चरणमा २ गरी १२ विद्यालयको पुनर्निर्माण भएको छ । ६ वटा हस्तान्तरण भएको, ४ वटा निर्माणको अन्तिम चरणमा रहेको र २ निर्माणाधिन रहेको इकाईले जनाएको छ । हस्तान्तरण कार्यक्रममा पूर्वमन्त्री बाँस्कोटाले भारतसँग राजनीतिक र कूटनीतिक सम्बन्ध मात्रै नभइई सांस्कृतिक, धार्मिक र प्राकृतिक सम्बन्ध रहेको बताए । भारतसंग नागरिक स्तरको सम्बन्ध भएको भन्दै उनले नेपाल–भारत सम्बन्ध मजबुद भएको दाबी गरे । भारतीय विदेश मन्त्रालयका सहसचिव श्रीवास्तवले नेपालको विकासमा आफ्नो सधै साथ रहने भन्दै काँधमा काँध मिलाउन तयार रहेको बताए । भूकम्पपछि शिक्षा, स्वास्थ्य, आवास, सास्कृतिक पुनर्निर्माणको क्षेत्रमा सहयोग गरेको भन्दै यसबाट सम्बन्ध बलियो हुने विश्वास व्यक्त गरे । केन्द्रीय आयोजना कार्यान्वयन इकाई (शिक्षा) का निर्देशक रामशरण सापकोटाका अनुसार भारत सरकारले देशभरका ७० विद्यालय र त्रिभुवन विश्वविद्यालय केन्द्रीय पुस्तकालय पुनर्निर्माणको लागि सहयोग गरेको छ । भूकम्पपछिको विद्यालय पुनर्निर्माण ९० प्रतिशत सकिएको बताउँदै उनले दातृ निकायको सहयोगले पुनर्निर्माण सहज भएको बताए । 