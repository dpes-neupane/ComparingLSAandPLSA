प्रदेश १ का मुख्यमन्त्री भीमप्रसाद आचार्यले जनताले आफ्नो सरकारको निरन्तरता चाहेकाले पार्टीको बहुमत गुम्दा पनि राजीनामा नदिएको बताएका छन् । सोमबार प्रदेश सभालाई सम्बोधन गर्दै आचार्यले जनताको अपेक्षा र संसद्को अंक गणितमा फरक देखिएको दाबी गरेका हुन् ।‘पार्टी विभाजनपछि संविधानको धारा १६८ को उपधारा १ अन्तरगत सरकारमा नेकपा एमालेको एकल बहुमतको स्थिति रहेन । कुनै दलसँग मिलेर बहुमत सिद्ध गर्नुपर्ने अवस्था आयो । मैले विश्वासको मतका प्रस्ताव पनि दर्ता गराएँ,’ आचार्यले भने, ‘मैले यसबीचमा सरकार छाड्ने पनि सोचाई राखेको थिएँ । तर जनताको अपेक्षा र कामको चापले हतारो गर्न दिएन । यो सरकार स्थिर रुपले रहिरहोस् भन्ने जनताको अपेक्षा थियो । तर संसदभित्रको अंक गणित एउटा र जनअपेक्षा र जनताको माग अर्कै हुनपुग्यो ।’ आचार्यले दल विभाजनसम्बन्धी अध्यादेशतर्फ इंगित गर्दै संविधानको मर्म र भावनाविपरीत अध्यादेशहरू आएको जिकिर गरे । उनले भने, ‘संविधान बनाउँदाको बेलामा झलझली सम्झन्छु किनभने म त्यहाँ जिम्मेवार पात्र थिएँ । अघिल्लो पटक कानुनमा दलहरु विभाजन गर्दा पार्टीको केन्द्रीय कमिटी र संसदीय दल दुई वटामध्ये कुनै एकमा ४० प्रतिशत भए पार्टी विभाजन हुन्छ भन्ने उल्लेख थियो । जसले गर्दा स–साना सत्ताका इन्ट्रेस्टमा दलहरु विभाजित हुने स्थिति बन्यो । त्यसले अस्थिरता ल्यायो । जस अनुरुप हामीले पहिलो संविधानसभाबाट संविधान दिन सकेनौँ । दोस्रोमा पनि ती समस्या कायम रहे । त्यसैले संविधान निर्माण गर्दा सबै दलको साझा सहमति र साझा चिन्ता मुलुकमा राजनीतिक स्थायित्व कायम गरेर अगाडि बढ्नुपर्छ भन्ने थियो । त्यही भएर लामो छलफल गरेर दलहरु विभाजन हुनका लागि पार्टीको केन्द्रीय कमिटी र संसदीय दल दुवैमा ४० प्रतिशत पुगे मात्र विभाजित हुने प्रावधान राख्यौँ ।’तर पछिल्लोपटक हाम्रो अध्यादेश ४० प्रतिशतलाई घटाएर २० प्रतिशत पारिएको र त्यसमा पनि पार्टी केन्द्रीय कमिटी वा दलमध्ये एउटामा भए पुग्ने प्रावधान राखिएको भन्दै उनले आक्रोश पोखे । ‘त्यो आफैंमा अमर्यादित र संविधानविपरीत थियो । त्यो ठिकै थियो भने संसद्मा पास गर्नुपर्थ्यो । कुनै दल विभाजित गर्ने निश्चित लक्ष्य पुगेपछि त्यसलाई फिर्ता लिइयो । यो नैतिकताको बन्धन भित्र पर्दैन । हामीले नैतिकताका कुराहरु गर्यौं तर हामी आफैले कसरी यो स्थिति सिर्जना गर्न पुग्यौँ ?’अहिलेको परिस्थिति जे भए पनि आफू त्यसको सामना गर्न तयार रहेको पनि आचार्यले बताए । उनले दलहरु अझै पनि मिलेर देश निर्माणमा अघि बढ्नुको विकल्प नरहेको कुरामा बारम्बार जोड दिए ।‘लडाईं झगडा गरेर हामीले प्राप्त गर्ने केही पनि होइनँ,’ उनले भने, ‘जनताको आकांक्षाको पूर्ति गर्ने कुरामा हामी चुक्छौँ कि भन्ने कुरामा जनताको चिन्ता रहेको छ । क्रान्तिपछि अब हामी लोकतान्त्रिक दलबीच प्रतिस्पर्धाबाहेक अरु कटुता नहुनपर्ने हो । गरिबी निवारण गर्न साझा संघर्ष गर्नुपर्ने हो । हाम्रो मुख्य अन्तरविरोध मुलुकको पछौटेपन, अभाव, गरिबी र जनताको चुलिएको अपेक्षा पुरा गर्नुपर्नेमा हुनुपर्ने हो । तर सत्ताको लुछाचुँडी छिनाझप्टीमा हामी संलग्न भयौँ ।’#bhim acharya