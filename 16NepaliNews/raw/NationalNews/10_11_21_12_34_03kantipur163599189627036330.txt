रुकुम पश्चिम — ५० वर्षअघि चौरजहारी नगरपालिकामा बनेको विमानस्थल ६ वर्षदेखि बेवारिसे बनेको छ । कच्ची धावनमार्ग हुँदासम्म उडान भइरहने विमानस्थलमा कालोपत्रे भएयता उडान ठप्प छ ।२०७० फागुनदेखि २०७२ भदौसम्म विमानस्थलको धावनमार्ग कालोपत्रे गरिएको थियो । ५ करोड ५९ लाख रुपैयाँको लागतमा विमानस्थलको धावनमार्ग कालोपत्रे गरिए पनि त्यसयता एउटा पनि जहाजको उडान भएको छैन । सुरुमा नेपाल वायुसेवा निगमले जहाज नभएको भन्दै उडान बन्द गरेका थिए । अहिले यात्रु नभएको कारण देखाउँदै जहाज आउन छोडेका छन् । विमानस्थल सञ्चालनका लागि चौरजहारीमा रहेको नेपाल वायु सेवा निगमको कार्यालय उठाइएको छ । ‘कार्यालय हुँदा कहिल्यै जहाज आइहाल्छ कि भन्ने आस हुन्थ्यो,’ स्थानीय सन्देश जैसीले भने, ‘वायु सेवा निगमले कार्यालय नै हटाएपछि त्यो आस अब मरेको छ ।’ वायु सेवा निगमले कार्यालय उठाएर नेपालगन्ज लिइएपछि यहाँ कार्यरत जुनियर सहायक कर्मचारी सुरेन्द्र नेपाली जिल्लाकै अर्को सल्ले विमानस्थलमा गएर काम गरिरहेका छन् । विमानस्थलको धावनमार्ग नजिकै नागरिक उड्यन प्राधिकरणको कार्यालय र टावर छ । तर त्यहाँ लामो एयर ट्राफिक कन्ट्रोलर (एटीसी) छैन । यो टावर पनि बन्द छ । विमानस्थल सुरक्षाको लागि प्रहरी चौकी भए पनि त्योसमेत कामविहीन छ । अहिले विमानस्थलमा स्थानीयले विस्कुन सुकाउँछन् । पशुचौपाया वरपर गर्छन् ।‘जहाज नभएपछि विमानस्थलको के काम ?,’ स्थानीय लिला गिरीले भनिन्, ‘अब त जहाज आउने आश पनि मरिसक्यो ।’ स्थानीय अगुवा यदु आचार्यका अनुसार धावनमार्ग वरिपरि झाडी उम्रिएको छ भने टावरघरमा ताला लागेको छ । ‘चौरजहारीमा जहाज आउँछ भन्ने कथामा सिमित हुने भयो,’ उनले भने, ‘उडान नहुँदा जरुरी काम हुनेहरू र बिरामीलाई जिल्लाबाहिर जान निकै सास्ती छ ।’रुकुम पश्चिम, सल्यान र जाजरकोटलाई लक्षित गरी २०२८मा विमानस्थल बनाइएको थियो । के कारणले कार्यालय बन्द गरिएको भन्ने आफूले जानकारी नपाएको निगमका जुनियर सहायक सुरेन्द्र नेपालीले बताए । ‘नियमित जहाज आएपछि यात्रु नपाइने भन्ने हुँदैन,’ उनले भने, ‘तर किन हो यहाँ जहाज पठाउन निगमलाई मुस्किल भइरहेको छ ।’