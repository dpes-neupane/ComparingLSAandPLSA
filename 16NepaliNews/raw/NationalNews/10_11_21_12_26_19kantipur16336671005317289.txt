पाल्पा — यहाँका दुई ठूला अस्पताल लुम्बिनी मेडिकल कलेज र युनाइटेड मिसन अस्पतालले आमा सुरक्षा कार्यक्रम लागू गरेका छैनन् । दुवै अस्पतालमा कार्यक्रम लागू नहुँदा सुत्केरी हुन आउने परिवारलाई आर्थिक बोझ थपिएको छ । स्वास्थ्य बिमा हुने र नहुने दुवैले आर्थिक भार व्यहोर्नु परेको छ । साधारण सुत्केरी हुन आउनेले पनि कम्तीमा १५ हजार र जटिल अवस्थाकाले ५० हजार रुपैयाँसम्म खर्च गर्नु परेको उनीहरुको दुखेसो छदुई ठूला अस्पतालले कार्यक्रम लागू नगर्दा अघिल्लो आर्थिक वर्षमा मात्रै तानसेन नगरपालिकाबाट २ करोड १० लाख रुपैयाँ फिर्ता भएको छ । गाउँका स्वास्थ्य चौकीले जटिल समस्या आउन सक्ने भन्दै मिसन र लुम्बिनी मेडिकल कलेज पठाउने गर्छन् । ‘गाउँगाउँमा बर्थिङ सेन्टर छन्,’ रैनादेवी छहराकी सुत्केरी तुल्सा सोमैले भनिन्, ‘तर स्वास्थ्यकर्मी सिस्टरले केही जटिल समस्या आयो भने अप्ठेरो पर्छ भन्दै ठूला अस्पताल पठाउने गर्छन् ।’ आमा र बच्चाको सुरक्षाका लागि बाध्य भएर ठूला अस्पताल जानुपर्छ । जसले गर्दा महँगो रकम खर्च हुने गरेको छ । विपन्न परिवारका लागि झनै समस्या हुने गरेको उनले बताइन् ।रैनादेवी छहरा–५ मुझुङकी कोपिला दमाईको लुम्बिनी मेडिकल कलेजमा साधारण सुत्केरी हुन आउँदा पनि १६ हजार रुपैयाँ खर्च भयो । ऋणधन गरेर सुत्केरी भएकी उनले अहिलेसम्म यातायात खर्च र उत्प्रेरणा रकम पाउन नसकेको बताइन् । स्वास्थ्य बिमाको म्याद सकिएका बेला परेकाले उनले अनावश्यक खर्च बेहोर्नु परेको हो । ‘हामी विपन्न परिवारलाई यही पैसा पनि ठूलै कुरा हो,’ उनले भनिन्, ‘बिमाको म्याद नभएकाले पनि समस्या भयो । नत्र बिमाबाट पुर्ताल हुन्थ्यो होला ।’  सरकारले गर्भवती आमालाई सुत्केरी हुन जाँदा यातायात खर्च २ हजार र चारपटक प्रोटोकल अनुसार गर्भ जाँच गरेको ८ सय रुपैयाँ उत्प्रेरणा रकम प्रदान गर्ने गर्छ । तर आमा सुरक्षा कार्यक्रम लागू भएको स्वास्थ्य संस्थामा जानुपर्छ । जिल्लाका पाल्पा र रामपुर अस्पतालका साथै प्राथमिक स्वास्थ्य केन्द्र, स्वास्थ्य चौकीमा रहेका बर्थिङ सेन्टरमा जानेले मात्रै यस्तो सुविधा पाएका छन् । जिल्लाभर ५ हजार सुत्केरी भए पनि १ हजारले मात्र त्यस्तो सुविधा पाएको स्वास्थ्य कार्यालयले जनाएको छ । आमा सुरक्षा कार्यक्रमअन्तर्गत गर्भवती महिलाका लागि निःशुल्क डेलिभरी सेवा व्यवस्था गर्ने सरकारको कार्यक्रम छ । यो सेवा सरकारी मान्यता प्राप्त स्वास्थ्य संस्थाबाट पाउने व्यवस्था भएको स्वास्थ्य कार्यालयले जनाएको छ ।अस्पतालमा सामान्य अवस्थामा बच्चा जन्मेको, शल्यक्रिया गरेको र जटिल शल्यक्रिया गरेको रकमसमेत सोही अनुसार स्वास्थ्य संस्थालाई प्रदान गर्दै आएको तानसेन नगरपालिका स्वास्थ्य शाखाका शिरबहादुर रानाले बताए । ‘हामीले धेरैपटक अनुरोध गरियो तर मिसन अस्पतालले सुरुदेखि नै कार्यक्रम लागू गरेन,’ उनले भने, ‘लुम्बिनी मेडिकल कलेजले पनि अघिल्लो वर्षदेखि कार्यक्रम लागू गर्न सम्झौता गर्न मानेको छैन ।’ अस्पतालले आफूहरूको खर्च नउठ्ने भन्दै सम्झौता गर्न नमानेका हुन् । स्थानीय तहका स्वास्थ्य संस्था र सरकारी अस्पतालको तुलनामा लुम्बिनी मेडिकल कलेज र मिसन अस्पतालमा ५ गुणा बढी गर्भवती महिलाले डेलिभरी सेवा लिने गरेका छन् ।  स्वास्थ्य कार्यालयका सूचना अधिकारी ओमप्रकाश पन्थीका अनुसार अघिल्लो आर्थिक वर्षमा ५ हजार ४४ जना गर्भवती महिला सुत्केरी भएका थिए । तीमध्ये ४ हजार ३७ जनाले आमा सुरक्षा कार्यक्रममा सहभागी हुनै पाएनन् । उनीहरूले मोटो रकम खर्चेर सुत्केरी हुनु परेको छ । त्यस्तै, सरकारले तोकेको २ हजार यातायात शुल्क र प्रोटोकल अनुसार गर्भवती जाँच गरेको ८ सय रुपैयाँसमेत उनीहरूले पाउन नसकेको सूचना अधिकारी पन्थीले बताए । ‘यस विषयमा सरकारले नै कडा नियम लगाउनुपर्छ,’ उनले भने, ‘स्थानीय तह र स्वास्थ्य कार्यालयलाई अटेरी गरेका हुन् ।’अघिल्लो आर्थिक वर्षमा मिसन अस्पतालमा २ हजार ५ सय ६६ र लुम्बिनी मेडिकल कलेजमा १ हजार ४ सय ७१ जना सुत्केरी भएका छन् । मिसन अस्पतालमा सामान्य १ हजार ९ सय ५८, भ्याकुम ९८, शल्यक्रिया ४ सय १८ जनाको भएको छ । लुम्बिनी मेडिकल कलेजमा ९ सय ७३ जना सामान्य, १७ जना भ्याकुम र ४ सय ७७ जनाको शल्यक्रिया भएको छ । युनाइटेड मिसन अस्पतालका व्यवस्थापक जीवन भट्टराईले सरकारले स्वास्थ्य बिमा र आमा सुरक्षा कार्यक्रममा अलग–अलग बजेट व्यवस्था गरेकाले लागू गर्न नसकेको बताए । आमा सुरक्षा कार्यक्रममा शल्यक्रिया गरेको ७ हजार छ भने स्वास्थ्य बिमामा १८ हजार छ । ‘हामीले पैसा तिर्न नसक्ने विपन्न परिवारलाई निःशुल्क नै सेवा दिने गर्छौं,’ उनले भने, ‘तर पैसा तिर्न सक्नेका लागि छुट गरिएको छैन ।’ आमा सुरक्षा कार्यक्रम लागू गर्दा घाटामा काम गर्नुपर्ने उनले बताए । सरकारी बजेटले नधान्ने भएकाले अहिलेसम्म लागू नगरिएको उनको दाबी छ ।  लुम्बिनी मेडिकल कलेजका सूचना अधिकारी कृष्णप्रसाद पराजुलीले मन्त्रालयमा पुनर्विचारका लागि लेखेर पठाएकाले लागू गर्न नसकिएको बताए । ‘स्वास्थ्य बिमा र आमा सुरक्षा कार्यक्रमबीच तालमेल मिलेको छैन,’ उनले भने, ‘यहाँ रेफर भएर आउने मात्र बढी हुन्छन् र उनीहरूको शल्यक्रिया नै गर्नुपर्छ ।’