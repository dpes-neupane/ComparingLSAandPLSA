नेकपा एमाले पोखरा महानगर कमिटी अध्यक्षमा दिलीप न्यौपाने सर्वसम्मत चयन भएका छन् । मंगलबारदेखि पोखरा सभागृहमा जारी महानगर अधिवेशनमा नेतृत्वका लागि दाबी गरेका ५ जना आकांक्षीमध्ये चार जनाले मनोनयन फिर्ता लिएसँगै न्यौपाने सर्वसम्मत रूपमा अध्यक्ष चुनिएका हुन् ।महानगरको निर्वाचनमा एमालेका प्रभावशाली नेता खगराज अधिकारी र पृथ्वी सुब्बा गुरुङले आफूनिकटकालाई नेतृत्वमा ल्याउन चाहेकाले अधिवेशन तीन दिनसम्म लम्बिएको थियो । तीन दिनदेखि नेतृत्व चयनका लागि पूर्व खेलकुद मन्त्री जगत विश्वकर्मा, एमाले कास्कीका अध्यक्ष कृष्ण थापा, खगराज अधिकारी, सांसदहरू र अन्य नेताले लगातार छलफल गरेका थिए ।खगराज अधिकारीले अगाडि बढाएका न्यौपाने विद्यार्थी राजनीतिबाटै आएका युवा नेता भएकाले अधिकांश नेता कार्यकर्ताले उनको पक्षमा निरन्तर लबिङ गरेपछि अन्त्यमा पृथ्बीसुब्वाले अगाडि सारेका तेजनारायण अधिकारी र दीपक पौडेल पछि हट्न बाध्य भएका थिए । अध्यक्षमा न्यौपानेसहित तेजनारायण अधिकारी, दीपक पौडेल, धनबहादुर नेपाली र हरि त्रिपाठीले उम्मेदवारी दिएका थिए । न्यौपाने महानगर कमिटीका पूर्व सचिव हुन् ।अध्यक्षमा चयन भए लगत्तै न्यौपानेले कम्युनिष्ट आन्दोलनलाई जोगाएर लैजाने चुनौती रहेको बताए । उनले समृद्ध नेपाल सुखी नेपालीको आकांक्षालाई पूर्ति गर्नु एमालेको दायित्व रहेकाले त्यसलाई मध्यनजर गरेर आफू अगाडि बढ्ने बताए ।त्यसैगरी महानगरको उपाध्यक्षमा राजकुमारी भुजेल निर्विरोध भएकी छन् । उमा परियार, बैनबहादुर गुरुङ, मोहन गुरुङ र सुस्मिता केसी भट्टराईले मनोनयन फिर्ता लिएपछि उनी निर्विरोध भएकी हुन् । त्यसैगरी सचिवमा जीवनप्रसाद आचार्य निर्विरोध भएका छन् । गोकर्ण अधिकारीले मनोनयन फिर्ता लिएपछि उनी सचिवमा निर्विरोध भएका हुन् । उपसचिवमा रामचन्द्र थापा र सीता विक चयन भएका छन् ।उपसचिव पदका लागि भने १६ जनाको उम्मेदवारी परेको थियो । अन्यले मनोनयन फिर्ता लिएपछि थापा र विक निर्वाचित भएका हुन् । महानगर कमिटीमा भौगोलिक तर्फबाट सदस्यहरू ३३ जना निर्विरोध चयन भएका छन् । भौगोलिकतर्फ ३३ वडाका ४६ जनाको उम्मेदवारी परेको थियो । प्रत्येक वडाका १ जना सदस्य चयन हुने व्यवस्था विधानमा छ ।#पोखरा#नेकपा एमाले#पालिका अधिवेशन