नेकपा एमालेको प्रथम वडा अधिवेशनबाट रुपन्देहीको लुम्बिनी साँस्कृतिक नगरपालिका वडा नम्बर ६ को पार्टी सचिवमा निर्वाचित १९ वर्षीय झरना चौधरी अहिले चर्चाको शिखरमा छिन् । शनिबार एमाले अध्यक्ष केपी शर्मा ओलीले पार्टी कार्यालयबाटै भर्चुअल माध्यमबाट वडा अधिवेशन उद्घाटन गरेसँगै देशभरका ६ हजार ७४३ वडाको अधिवेशन भएको थियो । त्यसमध्ये चौधरी पनि वडा सचिवमा निर्वाचित भएकी हुन् ।लुम्बिनी सांस्कृति नगरपालिका–६, पर्सा घर भएकी चौधरी सर्वसम्मत् रुपमा वडा सचिव चुनिएकी हुन् । लुम्बिनीमा जन्मिए पनि बुटवलमा आमाबुबासँगै बसेर विद्यालयदेखि उच्चमाविसम्म अध्ययनसँगै विद्यार्थी राजनीतिमा संलग्न चौधरी कम उमेरमा वडा सचिव बन्न सफल भएकी हुन् ।चौधरीलाई सामाजिक सञ्जालदेखि फोनमा समेत बधाईको ओइरो लागेको छ । बुटवलको योगीकुटीमा रहेको जनजागृति माविबाट एसएलसी पास गरेपछि बुटवलकै कालिका उच्च माविबाट कक्षा १२ पास गरेकी उनी लुम्बिनी विश्वविद्यालयमा स्नातकमा अध्ययनरत छिन् ।चौधरीले अनेरास्ववियु रुपन्देही जिल्ला कार्यसमितिको सहसचिवको जिम्मेवारी पनि सम्हालेकी छन् । उनले रातोपाटीसँग भनिन्, ‘अनेरास्ववियुको जिल्ला सदस्य हँुदै अहिले जिल्ला सहसचिवको जिम्मेवारीमा छु । हिजो (शनिबार) बाट पार्टीको वडा सचिव बनेकी छु, यसले थप जिम्मेवारी प्रदान गरेको छ ।’उनको पारिवारिक पृष्ठभूमि चाहिँ राजनीतिभन्दा बाहिर छ । उनका बुबा मेकानिकल हुन् । उनी हाल लुम्बिनीबाटै दैनिक बुटवलसम्म आउनेजाने गर्दछन् । बुवाआमाकी एक्ली छोरी झरनाले विस्तारै राजनीतिक सफलता प्राप्त गर्दै जाँदा बुबाआमा पनि खुशी भएको बताइन् ।उनले भनिन्, ‘सुरुमा मैले राजनीति गरेको आमाबुबाले मन नपराए पनि अहिले एकपछि अर्को सफलता मिल्दा खुशी हुनु भएको छ ।’ बुबाआमाकै सहयोगबाट आफू सचिव बन्न सफल भएको उनले बताइन् ।एमालेको संगठन बलियो बनाउन आफूले ध्यान दिने उनको भनाइ छ । पार्टी छाडेर गएकाहरुलाई सम्झाई बुझाई गर्दै फर्काउन आफूले पहल गर्ने पनि उनले बताइन् ।भविष्यमा अध्ययनसँगै राजनीति पनि अगाडि बढाउँदै देश विकास गर्ने आफ्नो सपना रहेको उनले रातोपाटीलाई बताइन् ।विकासका काम गर्नका लागि पनि दलहरुबीच सहमति र सहकार्य गरेर अगाडि जानुको विकल्प नभएकाले आफूहरु जस्ता युवा पुस्ताले राजनीतिमा चासो दिनुपर्ने उनको भनाइ छ । ‘सके आफै राजनीति गर्नुहोस्, नत्र भने चासो दिएर देशलाई सही दिशामा लैजाने काममा मद्दत गर्नुहोस्’, युवालाई उनको सुझाव छ ।उनले अहिले विकास गर्न सक्ने र समाज बदल्न सक्ने पार्टी एमाले भएकाले आफूहरुजस्ता धेरै युवालाई तानेको दाबी गरिन् । युवाको सपना पार्टीभित्र स–साना मतभेदभन्दा पनि संगठनलाई मजबुत बनाउँदै विकास निर्माणमा केन्द्रित हुने रहेको उनले बताइन् ।युवाले अरुलाई दोष दिनुभन्दा पनि आफै अग्रसर भएर देश बनाउन लाग्नुपर्नेमा उनले जोड दिइन् । देशभर एकसाथ सम्पन्न भएको अधिवेशनबाट कार्यकर्ता र नेतृत्वबीच विवादरहित तरिकाले सर्वसम्मत रुपमा नेतृत्व चयन गर्न सफल भएको भन्दै उनले पार्टीमा एकता मजबुत तुल्याउन सफल भएको बताइन् ।संगठन बलियो बनाउँदै विकासको काम गर्नु सबैको दायित्व रहेको उनको बुझाइ छ । युवाहरुलाई राजनीतितर्फ तानेर नै विकासका काम गर्न सकिने उनले बताइन् ।उमेरभन्दा पनि काम गर्ने शैली र व्यवहारले समाज बदल्न सक्ने धेरै अध्ययनले देखाएको भन्दै उनले सबैले जिम्मेवारीपूर्वक काम गर्नु नै पार्टीको हितमा हुने बताइन् । उनले राजनीति गर्दा आफ्नो पढाइलाई कुनै असर नगरेको बताइन् । 