मोरङ — बाढीका कारण अवरुद्ध भएको विराटनगर विमानस्थलको रात्रीकालीन नियमित उडान शुक्रबारबाट पुन: सञ्चालनमा आएको छ । अविरल वर्षासँगै कात्तिक ३ गते विमानस्थलमै बाढी पसेर बिग्रिएको एयरफिल्ड ग्राउण्ड लाइटिङ सिस्टम मर्मतपछि रात्रीकालीन उडान फेरि सुरु गरिएको हो ।विराटनगर विमानस्थलका प्राविधिक अधिकृत रामनिवास यादवले एयरफिल्ड ग्राउण्ड लाइटिङ सिस्टम मर्मतपछि रात्रीकालीन नियमित उडान र अवतरण सेवा पुनः सञ्चालन भएको बताए । यसले विराटनगर विमानस्थल पूर्ण क्षमतासहित सञ्चालन भएको उनले बताए ।अब विराटनगर विमानस्थलबाट २१ वटा नियमित उडान र सोही संख्यामा अवतरण पनि सुरु भएको यादवले जानकारी दिए । विराटनगर विमानस्थलबाट दैनिक १ हजार बढी यात्रुले हवाई यात्रा गर्दैआएका छन् ।बाढीले डुबान भएको विमानस्थल सञ्चालनका लागि कात्तिक ५ गते धावनमार्ग, पार्किङ क्षेत्र, टर्मिनल भवन सुरक्षाकर्मीहरूको सहयोगमा सफाई गरेर कात्तिक ६ गतेबाट उडान सुरु गरिएको थियो । तर एयरफिल्ड ग्राउण्ड लाइटिङ सिस्टम बिग्रिएकोले रात्रीकालीन उडान सुरु हुन सकेको थिएन । बाढी पसेर बिग्रिएको विमानस्थलस्थित दुई वटा एक्स–रे मेसिन अझै मर्मत हुन सकेका छैनन् । जसले गर्दा सुरक्षाकर्मीहरूले प्रत्येक सामान खोलेरै जाँच गर्नुपरेको छ।