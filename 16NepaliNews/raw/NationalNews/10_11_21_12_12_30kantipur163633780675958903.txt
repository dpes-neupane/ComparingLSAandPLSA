तनहुँ — गण्डकी प्रदेशका मुख्यमन्त्री कृष्णचन्द्र नेपाली पोखरेलले नियमविपरीत भवनको शिलान्यास गरेका छन् । आफ्ना बुबाको नाममा बन्ने गोवर्द्धन शर्मा मेमोरियल आँखा उपचार केन्द्र तथा अनुसन्धान केन्द्रको टेन्डर आह्वानसमेत नभएको भवन मंगलबार शिलान्यास गरेका हुन् ।संघीय सरकार मातहत रहेको भेटेरिनरी अस्पताल तथा पशु सेवा विज्ञ केन्द्र तनहुँको स्वामित्वमा रहेको जग्गामा आँखा उपचार केन्द्र तथा अनुसन्धन केन्द्रको भवन निर्माणको शिलान्यास गरेका हुन् । दमौली अस्पताल मातहत रहने अनुसन्धान केन्द्रको भवन शिलान्यास गरिएको जग्गा भने साविक जिल्ला पशु सेवा कार्यालयको नाममा छ ।दमौली अस्पतालमा सञ्चालनमा रहेको आँखा उपचार केन्द्रको नाममात्र परिवर्तन गरेर ३ महिनाअघि मुख्यमन्त्री पोख्रेलका बुवा गोवर्द्धनको नाममा आँखा अनुसन्धान केन्द्रको बोर्ड झुन्ड्याइएको दमौली अस्पताल विकास समितिका निवर्तमान अध्यक्ष प्रदीपराज अधिकारीले बताए । केन्द्रमा हालसम्म थप प्रविधि तथा उपकरण भने नभित्रिएको उनले बताए । ‘अहिलेसम्म कुनै थप उपकरण आएको छैन,’ उनले भने, ‘पुरानै स्थानमा बोर्ड झुन्ड्याइएकोमा नयाँ भवनमा स्थानान्तरणमात्र गरिएको हो । मुख्यमन्त्रीले आफ्नो पदको आडमा अन्य कार्यायलको स्वामित्वमा रहेको जग्गामा बिना टेन्डर भवन निर्माणको शिलान्यास समेत गर्नुभएको छ ।’ दमौली अस्पतालको स्तरवृद्धिका लागि नगरपालिकाले उक्त जग्गा प्रदेश सरकारसँग दमौली अस्पतालको स्वामित्वमा उपलब्ध गराइदिन माग गर्दै आए पनि हालसम्म स्वामित्व हस्तान्तरण हुन सकेको छैन । मुख्यमन्त्रीले आँखा अनुसन्धान केन्द्र उद्घाटन गर्ने कार्यक्रम तय भएपछि केही दिनअघि अस्पतालका कर्मचारीले अस्पताल मातहतको पुरानो खेलकुद भवनमा पुरानै उपकरण सारेका थिए । मुख्यमन्त्री पोखरेलले आँखा उपचार केन्द्रको सेवा पनि मंगलबार नै सुरुआत गरी आँखा जाँचसमेत गराएका छन् । संघ सरकारको स्वामित्वमा जग्गा रहेको र दमौली अस्पतालले भोगचलनका लागि माग गरेको तर हालसम्म प्राप्त नभए पनि उक्त स्थानमै भवनकोशिलान्यास गराउन निर्देशन आएकाले आवश्यक व्यवस्थापन गरिदिएको दमौली अस्पतालका प्रमुख डा.सुनील पौड्यालले बताए । 