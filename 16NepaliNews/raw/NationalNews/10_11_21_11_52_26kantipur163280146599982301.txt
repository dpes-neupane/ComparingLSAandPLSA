सर्लाही — सीमा नाका खुला गर्न माग गर्दै सर्लाही कांग्रेसका नेताहरूले आइतबार गृहमन्त्री बालकृष्ण खाँणलाई भेटेका छन् । भेटमा नेताहरूले गृह मन्त्रालयबाट स्थानीय प्रशासनलाई परिपत्र गर्दै नाका अविलम्ब खुलाइदिन आग्रह गरेका थिए । जवाफमा गृहमन्त्रीले प्रशासनलाई परिपत्र गर्ने आश्वासन दिए ।मंगलबार मन्त्रिपरिषद्ले दक्षिणतर्फका सीमा नाका खुला गर्ने निर्णय गरे पनि सर्लाहीमा कार्यान्वयन हुन सकेको छैन । नाकामा दुवै देशका सुरक्षाकर्मीले पूर्ववत् व्यवहार गरिरहेका छन् । माथिको आदेश नआएको भन्दै नेपाली र भारतीय पक्षका सुरक्षाकर्मीले नाका खुलाउन मानेका छैनन्, जसले सर्वसाधारण अझै पनि चोरबाटो भएर कष्टपूर्ण तरिकाले आवतजावत गरिरहेका छन् । कांग्रेसका जिल्ला सभापति नागेन्द्रकुमार राय, केन्द्रीय सदस्य जंगिलाल राय, नेता कौशल सिंहलगायतको टोलीले नाका खुलाउन गृहमन्त्रीको ध्यानाकर्षण गराएका हुन् । सभापति रायका अनुसार नेपाल–भारत सीमा बन्द हुँदा सीमावर्ती क्षेत्रमा आर्थिक, सामाजिक र सांस्कृतिक गतिविधि प्रभावित बनेको छ । ‘लामो समयको नाका बन्दीले तराईका जनताले निकै सास्ती खेप्दै आएको गुनासो गृहमन्त्रीसमक्ष राखेका छौं,’ उनले भने । नजिक पर्ने भएकाले यस क्षेत्रका नागरिक औषधि उपचारसहित किनमेलका लागि भारतीय बजारमा भर पर्दै आएका छन् । तर त्यही बजार पुग्ने बाटो महिनौंदेखि बन्द हुँदा यस क्षेत्रका सर्वसाधारण समस्या खेप्न बाध्य छन् । खेती प्रयोजनका लागि सरकारले रासायनिक मल उपलब्ध गराउन सकेको छैन । 