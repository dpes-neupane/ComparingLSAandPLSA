मकवानपुर — वाग्मती प्रदेशसभा सदस्य तथा महिला नेतृ मीना ज्ञवालीले नेकपा एमाले छाड्दै नवगठित नेकपा (एकीकृत समाजवादी) पार्टी रोजिकी छन् ।उनले शुक्रबार हेटौंडास्थित वाग्मती प्रदेश निर्वाचन आयोगको कार्यालयमा पुगेर नवगठित नेकपा (एस) को पक्षमा सनाखत गरेकी हुन् । शारीरिक अस्वस्थताका कारण आराम गरिहेकी उनी नेकपा समाजवादीमा पक्षमा केही ढिला गरी खुलेकी हुन् ।यसअघि एमाले छाडेर १२ जना प्रदेशसभा सदस्यहरुले नेकपा समाजवादी रोजेका थिए । नेकपा समाजवादीका केन्द्रीय सदस्य मुनु सिग्देलका अनुसार प्रदेशसभाका अझै केही सदस्यहरु एमाले छाडेर आफूहरुको पार्टी रोज्ने दाबी गरिन् । ‘हाम्रो पार्टीमा सनाखत गर्ने प्रदेशसभा सदस्यको संख्या १३ पुगेको छ । अन्य प्रदेशसभा सदस्य पनि थपिने क्रममै हुनुहुन्छ’, सिग्देलले भनिन् ।वाग्मती प्रदेशमा एमालेको ५६ जना सांसदसहित एकल बहुमत रहेको भएपनि पार्टी औपचारिकरुपमा विभाजनसँगै मुख्यमन्त्री अष्टलक्ष्मी शाक्य नेतृत्वको सरकार अल्पमतमा परिसकेको छ । प्रदेशसभामा १ सय ९ जना सांसद रहेकोमा सरकार गठनका लागि ५५ सिट आवश्यक पर्छ । 