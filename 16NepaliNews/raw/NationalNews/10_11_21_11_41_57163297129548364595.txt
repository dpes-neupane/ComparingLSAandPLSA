मोरङ — संवैधानिक व्यवस्था अनुसार समयमा नै मुख्यमन्त्री भीमप्रसाद आचार्यलाई प्रदेशसभाबाट विश्वासको मत लिनुपर्ने भन्दै प्रदेश १ का विपक्षी गठबन्धन दलले प्रदेश प्रमुख सोमनाथ अधिकारीलाई बुधबार ध्यानाकर्षण गराएका छन् । प्रमुख प्रतिपक्षी दल कांग्रेस, माओवादी केन्द्र, नेकपा (एकीकृत समाजवादी), जनता समाजवादी पार्टी र संघीय लोकतान्त्रिक राष्ट्रिय मञ्चको गठबन्धनले बुधबार छलफल गरेर प्रदेश प्रमुख अधिकारीलाई ध्यानाकर्षण गराएको हो । दशैंको घटस्थापनाको भोलिपल्ट असोज २२ गते प्रदेश सरकारको सिफारिसमा प्रदेश प्रमुखले हिउँदे अधिवेशन आहृवान गरेका छन् । मुख्यमन्त्री आचार्यले असोज २२ गते प्रदेशसभामा विश्वासको मतका लागि प्रस्ताव दर्ता गराएर चाडबाडको नाममा सरकारको आयु लम्ब्याउने देखिएकाले प्रदेश प्रमुख अधिकारीलाई ध्यानाकर्षण गराएको गठबन्धन दलले जनाएको छ । माओवादी केन्द्रका नेता इन्द्रबहादुर आङ्बोले संवैधानिक व्यवस्था अनुसार मुख्यमन्त्री आचार्यले एमाले विभाजन भएको ३० दिनभित्र प्रदेशसभामा विश्वासको मत लिन प्रस्ताव राख्नुपर्ने बताए । ‘एमाले भदौ ९ गते विभाजन भएकोले मुख्यमन्त्री आचार्यले असोज ८ गतेभित्र प्रस्ताव राखिसक्नुपर्ने थियो तर गर्नुभएन,’ उनले भने, ‘मुख्यमन्त्री आचार्यले असोज ८ गतेसम्ममा सदनमा विश्वासको मत लिन प्रस्ताव नराखी असोज २२ गते नियमित अधिवेशन बोलाइसक्नुभएकोले हामी गठबन्धन दलले पनि अविश्वासको प्रस्ताव दर्ता गराउनेतर्फ गएनौं ।’ तर दसैंको मुखमा असोज २२ गते बोलाइएको हिउँदे अधिवेशनमा मुख्यमन्त्री आचार्यले प्रदेशसभामा विश्वासको मतका लागि प्रस्ताव राखेर चाडबाडको नाममा सरकारको आयु लम्ब्याउने देखिएकोले प्रदेश प्रुमखको ध्यानाकर्षण गराउन बाध्य भएको आङ्बोले बताए ।‘सरकारले चाडबाडको नाममा सदनलाई छल्ने र कुनै भवितव्य भएर अहिलेको गठबन्धन टुट्ला र आफ्नो सरकार कायम रहला भन्ने दाउमा मुख्यमन्त्री देखिनुभएको छ,’ उनले भने, ‘५० जना प्रदेश सांसदको नेतृत्व गरेका दलका नेताहरू उपस्थित भएकोले विश्वासको मत पाउने कुनै पनि सम्भावना नभएकोले मुख्यमन्त्री आचार्यलाई राजीनामा गरेर बाटो खुला गरिदिन प्रदेश प्रमुखलाई ध्यानाकर्षण गरायौं ।’ प्रदेश प्रमुख अधिकारीले प्रचलित कानुन, संविधान र प्रजातान्त्रिक अभ्यासभित्र रहेर प्रदेश सरकारलाई अघि बढ्न ध्यानाकर्षण गराउने प्रतिबद्धता जनाएको आङ्बोले बताए । गठबन्धन दलले प्रदेश प्रमुख परिवर्तन गरेर असोज ८ गते मुख्यमन्त्री आचार्यविरुद्ध अविश्वासको प्रस्ताव दर्ता गराउने निर्णय गरेको थियो । तर सत्तारूढ केन्द्रीय गठबन्धनले प्रदेश प्रमुख परिवर्तन नगरिदिएपछि अविश्वासको प्रस्ताव दर्ता गराउनबाट विपक्षी गठबन्धन पछि हटेको हो । प्रमुख प्रतिपक्षी दल कांग्रेसका नेता राजीव कोइरालाले केन्द्रीय गठबन्धनले प्रदेश प्रमुख परिवर्तन नगरिदिएकाले अविश्वासको प्रस्ताव दर्ता गराउन र विशेष अधिवेशन माग गर्ने निर्णयबाट पछि हट्न बाध्य भएको बताएका थिए ।‘अन्य प्रदेशमा प्रदेश प्रमुख परिवर्तन हुने तर यहाँ नहुनुको कारण के हो ? यो पनि खोजीकै विषय हो,’ उनले भने, ‘अरु प्रदेशसका प्रमुख किन हटाउनुपर्‍यो ? वा त दलीय गठबन्धनभित्र भागबण्डा नमिलेर यस्तो भएको हो की ? त्यो पनि चासोको विषय हो ।’ तर अधिकारी प्रदेश प्रमुख रहुन्जेल एकपटक भेट्नु आफूहरूको धर्म भएकोले भेट्न आएको कोइरालाले प्रष्ट्याए । एकीकृत समाजवादीका नेता राईले केन्द्रीय गठबन्धनबीच दल विभाजन अध्यादेश फिर्ता लिने, नलिने विषयमा यसअघि अन्योल देखिएकाले पनि प्रदेश प्रमुख परिवर्तनको निर्णय नभएको बताए । अध्यादेश नै खारेज भइसकेको अहिलेको अवस्थामा असोज २२ अगावै प्रदेश प्रमुख परिवर्तनको केन्द्रीय गठबन्धनको सरकारले निर्णय गर्नेमा कोइरालाले विश्वास व्यक्त गरे । ९२ सदस्यीय प्रदेशसभामा एमालेका ४१, कांग्रेसका २१, माओवादी केन्द्रका १५, एकीकृत समाजवादीका १०, जनता समाजवादी पार्टीका ३, संघीय लोकतान्त्रिक राष्ट्रिय मञ्च र राप्रपाका १/१ जना प्रदेश सांसद छन् । जसमध्ये उच्च अदालत विराटनगरले किर्ते कागज मुद्दामा दोषी ठहर गरेदेखि एमालेका प्रदेश सांसद गुलेफुन खातुन फरार छन् । प्रदेशसभामा विश्वासको मत प्राप्त गर्न ४६ जना प्रदेश सांसद आवश्यक पर्छ ।सरकारको नेतृत्व गर्ने विषयमा गठबन्धन दलभित्र विवादविश्वासको मत लिनका लागि दवाव दिन प्रदेश प्रमुख अधिकारीलाई ध्यानाकर्षण गराएको गठबन्धन दलले भने अहिलेसम्म कसको नेतृत्वमा सरकारमा जाने भन्ने टुंगो लगाउन सकेको छैन । सरकारको नेतृत्वको विषयमा गठबन्धन दलभित्रै मतभिन्नता छ । गठबन्धनमा कांग्रेसका नेता कोइराला, एकिकृत समाजवादीका नेता राजेन्द्रकुमार राई र माओवादी केन्द्रका नेता आङ्बो मुख्यमन्त्रीका लागि आकांक्षी छन् ।तीनै जनामध्ये कस्ले सरकारको नेतृत्व गर्ने भन्ने विषयमा अझैपनि सहमति हुन सकेको छैन । गठबन्धन दलभित्र केहीले अलमल्याएर अन्तिम समयमा माओवादी केन्द्र, कांग्रेस र एकीकृत समाजवादीले बराबर समय बाँडेर सरकारको नेतृत्व गर्ने सहमति गराउन खोजेकोले ढिलाइ भइरहेको एक नेताले बताए । 