रुकुम पूर्व — सिस्ने गाउँपालिका–१ मा ठूलासिस्ने, पाखापानी, लाम्पाखा, ओख्रेन र भट्टेचौर बस्ती छन् । यहाँ २ हजार ५ सयभन्दा बढीको बसोबास छ । यी पाँचवटै गाउँका २० जनाले मात्रै १२ कक्षा उत्तीर्ण गरेका छन् ।‘पठनपाठनका लागि कोही अग्रसर देखिन्नन्,’ पाखापानीकी स्थानीय कमला बुढाले भनिन्, ‘२०६७ सालमा यहाँकी एक जना महिलाले एसएलसी पास गरेकी थिइन्, त्यसपछि जानकारी छैन ।’ त्यसभन्दा अगाडि केही पुरुषको मात्रै एसएलसी उत्तीर्ण गर्नेमा नाम थियो । ‘पछिल्लो समय पढ्नेहरू त बढेका छन् तर माथिल्लो स्तरको पठनपाठनका लागि खासै मन गर्दैनन्,’ उनले भनिन्, ‘पढ्नका लागि फारम भरेकाहरू पनि पढाइ छाड्ने र अन्यत्रै लाग्ने चलन कायमै छ ।’ एसएलसी परीक्षापछि प्राविधिक विषय पढ्न लागेकाहरू पनि कसैले त्यो विषय पूरा नगरेको उनले जानकारी दिइन् । २०६७ सालमा एसएलसी गरेकी शर्मिला बुढाले मात्रै अहेब पढेर जागिर सुरु गरेकी छन् । सिस्नेमा दुईवटा माध्यमिक र चारवटा आधारभूत विद्यालय छन् । पाखापानी र भट्टेचौरमा माध्यमिक विद्यालय छन् । केही वर्षदेखि यी विद्यालय एसईईमा सहभागी छन् । यी विद्यालयमा अध्ययन गरेकाहरू भने एसएलसी पास गर्ने सूचीमा छन् । एसईई वा एसएलसीपछि भने अधिकांश घर गृहस्थीमा लाग्ने, कति भारत र कति खाडी मुलुकमा जाने गरेका छन् । ‘यताको चलन नै यस्तै बनेको छ, पढाइमा कम र अरु क्षेत्रमा मन लगाउनेको संख्या अहिले पनि बढी छ,’ वडाध्यक्ष मानबहादुर बुढाले भने, पठनपाठनको वातावरण बन्दा समेत पनि अपेक्षाअनुसार सबैले पठनपाठनमा ध्यान दिएका भने छैनन् ।’ बाल विवाह र अरु विभिन्न सामाजिक कारणले पनि पठनपाठनमा ध्यान नलाउने अवस्था आएको वडाध्यक्ष बुढाले बताए ।  ‘विवाह भइसकेपछि घर गृहस्थीमा लाग्नुपर्ने बाध्यता छ, सानैमा विवाह गर्नुपर्ने अवस्थाले पनि पठनपाठनको वातावरण बिग्रेजस्तो लाग्छ,’ वडाध्यक्ष बुढाले भने । गाउँपालिकाले बाल विवाह रोक्न र पढाइलाई निरन्तरता दिनका लागि विभिन्न कार्यक्रम बनाइरहेको भनाइ वडाध्यक्ष बुढाको छ । तर स्थानीयले भने सम्बन्धित निकाय गाउँपालिका र यसको मातहत निकायको बेवास्ताले समाज बिग्रिरहेको बताउँछन् । दुर्गम भएर कसैको नजर नपुग्दा सबै समस्या भइरहेको भट्टेचौरका मोतीराम बुढाले बताए । शिक्षा, स्वास्थ्य र अरु सामाजिक कुरामा पनि कसैको वास्ता नभएपछि समस्या भएको बुढाको भनाइ छ । समयमै गम्भीर नहुने हो र दुर्गमलाई बेवास्ता गरिरहने हो भने अवस्था थप जटिल हुन सक्ने भन्दै आफूहरू चिन्तित भएको बुढाले बताए ।