मकवानपुर — हेटौंडा–१७ स्थित कर्रा खोलाले ट्रकसहित दुई जनालाई बगाएको छ ।शिवम् सिमेन्टको उद्योगबाट हेटौंडातर्फ आउँदै गरेको ना ४ ख १४४० नम्बरको ट्रक कर्रा खोलामा आएको भेलले बगाएको जिल्ला प्रहरी कार्यालय मकवानपुरले जनाएको छ । ट्रकसँगै दुई जना बगाएको र उनीहरुको खोजी भइरहेको प्रहरीले जनाएको छ । ट्रकसँगै हेटौंडा घर भएका ट्रक चालक ४० वर्षीय बद्री कार्की र अर्का एक जना ठेगाना नखुलेका अन्दाजी ४२ वर्षीय गणेश थापा मगरलाई बगाएको प्रहरीले बताएको छ ।घटनास्थलमा रहेका प्रहरी निरीक्षक देवेन्द्र दासका अनुसार ट्रकसहित हराएकाहरुको खोजी कार्य भइरहेको छ । गतवर्ष पनि सोही ठाउँमा एक भारतीय ट्रकलाई भेलले बगाएको थियो ।