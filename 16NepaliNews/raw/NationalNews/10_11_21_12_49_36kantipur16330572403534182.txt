कञ्चनपुर — साना बालबालिका सबै समूहमै छन् । नत मास्क न भौतिक दूरी । सबै एकअर्कासँग टाँसिएरै हिॅडिरहेका छन् । अझ विद्यालयमा त झन् बढी भीडभाड हुन्छ । कोरोना संक्रमणका कारण लामो समयपछि विद्यालयमा पठनपाठन सुचारु भए पनि स्वास्थ्य सुरक्षाका मापदण्ड पालना भएको दैखिँदैन । जिल्लामा अहिले पनि दैनिक १५/२० जनामा कोरोना संक्रमण पुष्टि भइरहेको छ । बिहीबार पनि कञ्चनपुरमा १३ जनामा कोरोना संक्रमण पुष्टि भएको छ । कोरोना संक्रमणबाटै १ जनाको मृत्यु भएको छ । केही दिनयता कञ्चनपुरमा कोरोना संक्रमणसॅंग लक्षण मिल्ने भाइरल ज्वरोका बिरामीको चाप बढेको छ । यसमा बालबालिकाहरू बढी छन् । उच्च ज्वरो, कडा खोकी र निमोनिया जस्ता लक्षणहरू देखिएका छन् । यस्तो अवस्थामा विद्यालयमा भइरहेको लापरवाहीले बालबालिकामाथि जोखिम झनै बढेको छ ।  गत साता दोधारा चाँदनी नगरपालिकामा एकै दिन ५ वालवालिकामा कोरोना संक्रमण पुष्टि भएको थियो । साउन २२ यता १५ वर्षमुनिका ३६ बालबालिकामा संक्रमण पुष्टि भएको स्वास्थ्य कार्यालयले जनाएको छ । जसमध्ये ७ बालबालिका सक्रिय संक्रमित छन् । विद्यालयहरूमा स्वास्थ्य सुरक्षाका मापदण्ड नअपनाउदा वालवालिकाहरूमा संक्रमणको जोखिम झनै बढेको छ । विद्यालय सञ्चालन कार्यविधिअनुसार भौतिक रुपमा पठनपाठन गर्दा दुई सिफ्टमा विद्यालय सञ्चालन गर्नुपर्ने, कोरोना संक्रमणको अवस्था हेरेर पिरियड घटाउन सकिने तथा विद्यार्थीहरूलाई मास्क तथा सेनेटाइजरको प्रयोग अनिवार्य गर्नुपर्ने उल्लेख छ । विभिन्न पालिकाहरूले मास्क तथा सेनेटाइजरका लागि विद्यार्थी अनुपातका आधारमा विद्यालयलाई बजेट समेत उपलब्ध गराएका छन् । तर विद्यालयहरूले त्यसतर्फ ध्यान दिएको दैखिदैन । ‘हामीले फाटफुट रुपमा अनुगमन पनि गरेका छौं, कहिं कतैबाट गुनासो आएको छैन,’ भीमदत्त नगरपालिकाका शिक्षा शाखा प्रमुख हरिदत्त जोशीले भने, ‘कतैबाट गुनासो आए हामीपनि अनुगमन र त्यहीअनुसार कारवाही गर्छौं ।’भीमदत्त नगरपालिकाले मास्क र सेनिटाइजरका लागि प्रति विद्यार्थी १ सय २५ का दरले रकम पठाएको छ । जनस्वास्थ्य मापदण्ड पालनामा सबैभन्दा बढी लापरवाही यहि क्षेत्रमा छ । बजार क्षेत्रका विद्यालयमा विद्यार्थी संख्या बढी हुॅंदासमेत भीडभाड हुने गरेको छ । जोशीले नगर क्षेत्रका विद्यालयहरू तीन सिफ्टमा सञ्चालन भएको दावी गरे पनि अहिले यहाँ विद्यालयहरू एकै सिफ्टमा चलेका छन् । ‘संक्रमणको जोखिम अझै कम भइसकेको छैन, बालबालिकाहरू झन् जोखिममा छन्,’ जिल्ला स्वास्थ्य कार्यालय कञ्चनपुरका प्रमुख शिवराज सुनारले भने, ‘विद्यालयमा जनस्वास्थ्य मापदण्ड पालनामा लापरवाही भएको छ, पालिकाहरूले यसतर्फ ध्यान दिनु पर्छ ।’ कञ्चनपुरमा बिहीबारसम्म सक्रिय संक्रमितको संख्या १ सय ३६ छ । पछिल्लो समय गम्भीर प्रकृतिका बिरामीहरू नदेखिएपनि संक्रमणको जोखिम कमभएको छैन । ‘विद्यालय सञ्चालन सम्बन्धी निर्देशिकामा सबैकुरा उल्लेख छ, त्यहीअनुसार पठनपाठन गर्नुपर्छ,’ स्वास्थ्य कार्यालय प्रमुख सुनारले भने, ‘यसबारे जिल्ला कोभिड–१९ संकट व्यवस्थापन केन्द्रले पनि अनुगमन गर्न सक्छ ।’