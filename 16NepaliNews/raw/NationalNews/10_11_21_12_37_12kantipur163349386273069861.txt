मुगु — ठिनीस्थित जिल्ला अस्पतालमा ५ महिनादेखि अक्सिजन प्लान्ट मेसिन प्रयोगविहीन बनेको छ । कर्णाली प्रदेश सरकारको ४० लाख रुपैयाँ बजेटबाट गत वैशाखमा कोरोना संक्रमितको उपचारका लागि अक्सिजन प्लान्ट खरिद गरिएको थियो । प्रतिघण्टा ४० सिलिन्डर अक्सिजन उत्पादन गर्ने क्षमता रहेको अक्सिजन प्लान्ट जडान हुँदा प्रयोगविहीन बनेको हो । अहिले प्लान्टको मुख्य मेसिन अस्पतालको एउटा कुनामा थन्क्याइएको छ । अक्सिजन प्लान्ट खरिद प्रक्रियामा अनियमितता भएको भन्दै उजुरी परेपछि जडान हुन नसकेको निमित्त जिल्ला स्वास्थ्य सेवा व्यवस्थापक ज्ञानसिंह बुढाले बताए । उनका अनुसार ४० लाख रुपैयाँमा प्लान्ट जडान गर्ने गरी हायात प्रालिले जिम्मा लिएको छ । उसले चीनबाट खरिद गरी ल्याएको मेसिन चार महिनादेखि थन्किएको उनले बताए ।प्लान्ट जडान नहुँदा अहिले जुम्ला, सुर्खेत र नेपालगन्जबाट अक्सिजन सिलिन्डर ल्याएर कोरोना संक्रमितको उपचार भइरहेको छ । निषेधाज्ञा हटेसँगै जिल्लामा कोरोना संक्रमितको संख्या बढ्दै गएको अस्पतालले जनाएको छ । अस्पतालका अनुसार दैनिक ५ जनासम्म व्यक्तिमा कोरोना संक्रमण पुष्टि हुने गरेको छ । अहिले जिल्ला स्वास्थ्य सेवा कार्यालयमा १ सय ३४ थान अक्सिजन सिलिन्डरमध्ये ९४ वटा खाली छन् । छायानाथरारा नगरपालिकामा ५, खत्याडमा १२ र मुगुमकार्मारोङ गाउँपालिकामा ५ वटा सिलिन्डर खाली भएको निमित्त स्वास्थ्य सेवा व्यवस्थापक बुढाले बताए । उनका अनुसार खाली सिलिन्डर भर्न जुम्ला पठाउने तयारी गरिएको छ ।कोरोना संक्रमणको तेस्रो लहरको आशंका गरिए पनि अक्सिजन प्लान्ट जडान गर्न बेवास्ता भएको स्वास्थ्यकर्मीको गुनासो छ । जिल्ला अस्पतालमा करिब ३ करोड रुपैयाँ बजेटबाट कोरोना संक्रमितलाई लक्षित गरी आइसोलेसन तथा भेन्टिलेटर सेवा विस्तार गर्न लागिएको बुढाले बताए ।१० हजारले लगाए खोप मुगुका चार स्थानीय तहमा अहिलेसम्म १० हजार ६६ जनाले कोरोनाविरुद्धको खोप लगाएका छन् । अहिलेसम्म ४ हजार ७ सय जनालाई कोभिडसिल्डको पहिलो र १ हजार ४ सय ५१ जनालाई दोस्रो डोज दिइएको छ । त्यस्तै २ हजार ८ सय ६६ जनालाई भेरोसिलको पहिलो र ८ सय ९६ जनालाई दोस्रो डोज लगाइएको छ । जोन्सोन खोप २ हजार ४ सय ८० जनालाई लगाइएको जनस्वास्थ्य अधिकृत रितिजा रावलले बताइन । उनका अनुसार जिल्लामा ६ हजार १ सय ७२ डोज कोभिडसिल्ड, ६ हजार ८ सय २९ भेरोसिल र १ हजार १० डोज जोन्सोन खोप आएको थियो । त्यसमध्ये ६८ डोज भेरोसिल र २० डोज जोन्सोन खोप मौज्दात छ ।