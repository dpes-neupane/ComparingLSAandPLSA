वीरेन्द्रनगर — मदन भण्डारी राजमार्गअन्तर्गत सुर्खेतको पश्चिम खण्डको सडक स्तरोन्नतिका लागि संघीय सरकारले डीपीआर तयार गरेको छ । लामो समयको विवादपछि स्तरोन्नतिका लागि सिल्टर सिआरसी र जिओकम जेभी कन्सलटेन्सीले डीपीआर तयार पारेका हुन् ।पश्चिम खण्डको पञ्चपुरीको खम्बागाडे– पलैटे–बराईचे हुँदै बाबियाचौर जोड्ने कि खम्बागाडे– शिवधाम हुँदै बाबियाचौर जोड्ने भन्ने विषयमा विवाद थियो । विवाद मिलाउन दुबै खण्डको सडक स्तरोन्नति गर्ने सहमति गरिएको थियो ।विवाद सुल्झाउन भएको सहमतिअनुसार मदन भण्डारी राजमार्गलाई खम्बागाडे– पलैटे–बराइचे हुँदै बाबियाचौर लिइनेछ । खम्बागाडे– बाबियाचौर–विद्यापुर खण्डलाई पनि राष्ट्रिय राजमार्ग सरहकै रुपमा स्तरोन्नति गरिनेछ । २० किलोमिटर लम्बाइ रहेको खम्बागाडे–बाबियाचौर– विद्यापुर सडकलाई ५० मिटर चौडाइको बनाइनेछ । राजमार्गअन्तर्गत पूर्व र पश्चिम खण्डमा एकैपटक डीपीआर निर्माण थालिएको थियो । तर सर्वेक्षणमै स्थानीयले अवरोध गरेका कारण पश्चिम खण्डमा डीपीआर निर्माणमा ढिलाइ भएको थियो ।पुर्वी खण्डको भने तिहारलगत्तै स्तरोन्नतिको काम सुरु गर्ने गरी काम थालिसकिएको छ । मदन भण्डारी राजमार्ग आयोजना निर्देशनालयका इन्जिनियर शिव तिमिल्सिनाका अनुसार कन्सलटेन्सीले तयार पारेको डीपीआर अध्ययन गर्ने काम भइरहेको छ । डीपीआर अध्ययन पूरा भएपछि संघीय मन्त्रिपरिषद्को वैठकबाट स्वीकृत गराउनुपर्ने उनले जानकारी दिए । ‘डीपीआर स्वीकृत हुनेवित्तिकै ठेक्का प्रक्रिया अगाडि बढ्नेछ,’ उनले भने, ‘पश्चिम खण्डमा पनि चालु आर्थिक वर्षभित्रै ठेक्का प्रक्रिया थालेर सडक स्तरोन्नति गर्ने तयारी छ ।’डीपीआरअनुसार सडक स्तरोन्नतिसँगै पश्चिम खण्डमा धेरै ठाउँमा पुलहरू निर्माण गर्नुपर्नेछ । जसमध्ये तीनवटा स्थानमा तत्काल पुलहरू निर्माण गर्नुपर्ने इन्जिनियर तिमिल्सिनाले बताए । उनका अनुसार पुल निर्माण गर्दा धेरै समय लाग्ने भएकाले अहिले नै प्राविधिक अध्यनको काम थालिएको छ । मदन भण्डारी राजमार्गअन्तर्गत सुर्खेतको पश्चिम खण्डमा ९४ किलोमिटर सडक पर्दछ । राजमार्गले बराहताल गाउँपालिकाको बड्डिचौर हुँदै पश्चिम वेनिघाटसम्म जोड्छ । बड्डीचौर–बेनिघाट सडक खण्ड २०५१ सालमा ट्रयाक खुलेको थियो ।दुई सडकका खाल्डा पुरिँदैलामो समयदेखि खाल्डाखुल्डीका कारण सवारी साधन आवतजावतमा कठिनाइ भएका कर्णालीका मुख्य दुई सडकका खाल्डा पुर्न थालिएको छ । सुर्खेतको हर्रेदेखि वीरेन्द्रनगरसम्म र वीरेन्द्रनगरदेखि दैलेख सडकखण्डमा परेका खाल्डाखुल्डी पुर्न थालिएको हो । उक्त सडकका विभिन्न क्षेत्रमा परेका खाल्डा पुर्न संघीय सरकारले करिब ३ करोड बजेट विनियोजन गरेको छ ।सडक डिभिजन कार्यालय सुर्खेतका अनुसार उक्त सडक तत्काल स्तरोन्नति नहुने भएपछि सडकमा हुने जोखिम कम गर्न र थप क्षति हुन नदिन खाल्डाखुल्डी पुर्न थालिएको हो । कार्यालयका सूचना अधिकारी सजना पोखरेलले विभिन्न चरणमा गरेर हर्रेदेखि दैलेखसम्म जोड्ने सडकमा रहेका खाल्डाखुल्डी पुर्ने काम सुरु गरिएको बताइन् । ‘कोहलपुर–सुर्खेत सडक स्तरोन्नतिको कामअहिले सुरु नहुने देखिएको छ,’ उनले भनिन्, ‘यी सडक स्तरोन्नति नहुन्जेल थप क्षति नहोस् भनेर अहिले खाल्डाहरू मात्रै पुर्न थालिएको हो ।’हर्रेदेखि सुब्बाकुनासम्मको खाल्डाखुल्डी पुर्न र सडक मर्मतका लागि ४४ लाख रुपैयाँ खर्च गरिने सूचना अधिकारी पोखरेलले बताइन् । उनका अनुसार हर्रेदेखि सुब्बाकुनासम्मको सडकखण्ड मर्मतको जिम्मा प्रवीण निर्माण सेवाले लिएको छ । वीरेन्द्रनगरको फोरलेन सडक र दैलेखका विभिन्न सडकखण्डमा पनि खाल्डा परिसकेकाले मर्मत गर्ने कार्यालयको योजना छ । जसका लागि २ करोड ६२ लाख रुपैयाँ खर्च हुने अनुमान गरिएको छ । कोहलपुर–सुर्खेत सडकखण्ड लामो समयदेखि स्तरोन्नति नहुँदा सवारी साधन आवतजावतमा कठिनाइ भईरहेको छ । हरेक वर्ष बजेट विनियोजन भए पनि काम हुन नसक्दा यात्रुहरू सास्ती भोग्न बाध्य छन् । स्थानीयले उक्त सडकखण्डमा सडक चौडा बनाउन पनि माग गरिरहेका छन् ।