ओखलढुंगा — नेपाल पर्वतीय प्रशिक्षण प्रतिष्ठानअन्तर्गत स्नातक तहमा पर्वतीय (माउन्टेनियरिङ) अध्ययन गरिरहेका पहिलो ब्याचका विद्यार्थीले शुक्रबार सोलुखुम्बुको मेरा पिक आरोहण गरेका छन् ।समुद्री सतहदेखि ६ हजार ४ सय ७६ मिटर अग्लो मेरा पिक १२ जना विद्यार्थीले आरोहण गरेका हुन् । उनीहरूसँगै प्रतिष्ठानका कार्यकारी निर्देशक रोमनाथ ज्ञवाली, निर्देशक उत्तम भट्टराई, प्रशिक्षकहरू पर्वतीय पथप्रदर्शक छिरिङ जाङबु शेर्पा, लाक्पाराङडु शेर्पालगायत १८ जना मेरा पिकमा पुगेका हुन् । १५ विद्यार्थी मध्ये ३ जना भने शिखरसम्म पुग्न सकेनन् । त्रिभुवन विश्वविद्यालयको सम्बन्धनमा सुरु भएको पर्वतीय अध्ययनको पहिलो समूह अध्ययनका क्रममा २१ दिनदेखि मेरा पिक क्षेत्रमा छन् । ४ हजार ९ सय मिटर उचाइको खारेदेखि उनीहरू बिहीबार ५ हजार ८ सय मिटरको हाई क्याम्प पुगेका थिए । शुक्रबार हाई क्याम्पदेखि माथि उक्लेका उनीहरू शुक्रबार बिहान ९ बजेर ४८ मिनेट शिखरमा पुगेका पर्वतीय पथप्रदर्शक छिरिङ जाङबु शेर्पाले बताए ।संस्कृति पर्यटन तथा नागरिक उड्डयन मन्त्रालय मातहत रहेको नेपाल पर्वतीय प्रशिक्षण प्रतिष्ठानले पर्वतीय अध्ययनमा स्नातक र स्नातकोत्तर तहको अध्ययन सुरु गरेको छ ।