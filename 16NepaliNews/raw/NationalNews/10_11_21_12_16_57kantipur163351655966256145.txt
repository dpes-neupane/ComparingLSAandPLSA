पोखरा — कान्तिपुरकर्मी लालप्रसाद शर्मा पुरस्कृत भएका छन् । उद्योग वाणिज्य संघको ६७ औं वार्षिक अधिवेशनका अवसरमा कान्तिपुर पोखरा ब्यूरो संयोजकसमेत रहेका शर्मालाई बुधबार 'पोखराको आर्थिक पत्रकारिता पुरस्कार २०७८' प्रदान गरिएको हो । उनलाई गण्डकी प्रदेशका मुख्यमन्त्री कृष्णचन्द्र नेपाली पोखरेलले दोसल्ला, सम्मानपत्र र नगदले पुरस्कृत गरे । पुरस्कारको राशि २५ हजार रुपैयाँ छ ।  संघले पत्रकारिताको माध्ययमबाट आर्थिक विकासमा योगदान पुर्‍याउने पत्रकारलाई प्रत्येक दुई वर्षमा पुरस्कृत गर्दै आएको छ । कार्यक्रममा मुख्यमन्त्री पोखरेलले निजी क्षेत्र नजुर्मुराएसम्म अर्थतन्त्र बलियो नहुने बताए । उनले प्रदेश सरकार निजी क्षेत्रसँग हातेमालो गरेर अघि बढ्न चाहेको उल्लेख गरे । प्रदेशका मन्त्रीद्वय मणीभद्र शर्मा र बिन्दुकुमार थापाले पनि निजी क्षेत्रसँगको सहकार्यमा जोड दिए । उद्योग वाणिज्य महासंघका पूर्वअध्यक्ष आनन्दराज मुल्मीले सरकारलाई धेरै दबाब दिने र माग गर्नेभन्दा पनि दुवै क्षेत्र मिलेर अघि बढ्नुपर्ने बताए । संघका अध्यक्ष नारायण कोइरालाले कोरोना कहरमा उद्योगी व्यवसायीले बेहोर्नुपरेको समस्या र क्षतिबारे जानकारी गराउँदै संघले सामाजिक क्षेत्रमा पनि उल्लेखनीय काम गरेको जनाए ।उक्त अवसरमा प्रतिष्ठित लक्ष्मी हाउस (ग्रुप) द्वारा स्थापित र संघद्वारा संचालित लक्ष्मी विद्या पदकबाट तीन विद्यार्थी पनि सम्मानित भए । सम्मानित हुनेमा एमबीबीएसमा उत्कृष्ट पृथ्वीनारायण क्याम्पसका अनिल पौडेल, बीबीएसमा कन्या क्याम्पसकी ममता साह र बीबीएमा पोखरा विश्वविद्यालयकी विनु श्रेष्ठ छन् । 