विराटनगर — साढे ३३ किलो सुन तस्करी र भरिया सनम शाक्यको हत्यासम्बन्धी मुद्दाको अन्तिम सुनुवाइका लागि जिल्ला अदालत मोरङमा आइतवार प्रतिवादी पक्षका कानून व्यवसायीको बहस सकिएको छ ।जिल्ला अदालत मोरङका न्यायाधीश भरत लम्सालको इजलासमा सातादेखि जारी बहसमा प्रतिवादी पक्षका ५० कानून व्यवसायी रहेको स्रेस्तेदार टिकेन्द्र वीरजंग राणाले बताए । उनका अनुसार सरकारी पक्षको प्रतिरक्षा बहस पनि आइतबार सकिएकाले मुद्दाको अन्तिम सुनुवाइ सोमबार गर्ने तयारी छ ।आइतबार प्रतिवादीका पक्षमा बहस गर्ने कानून व्यवसायीले प्रहरी प्रमुखकै स्वीकृतिमा घटनाको अनुसन्धान गर्ने तत्कालीन प्रहरी अधिकृतलाई राज्यले झूटो अभियोग लगाएको जिकिर गरेका थिए । तत्कालीन अपराध अनुसन्धान महाशाखा प्रमुख एसएसपी हालका डीआईजी दिवस लोहनीका पक्षबाट आइतबार बहस गर्दै वरिष्ठ अधिवक्ता तथा पूर्वन्यायाधिवक्ता सुशील पन्तले घटनाका बारेमा संगठन प्रमुखलाई जानकारी गराउनुका साथै अनुसन्धानका लागि स्वीकृति लिएर काम गर्दा पनि राज्यले लोहनीसहितको टिमलाई अभियोग लगाउनु न्यायसंगत नभएको जिकिर गरे ।‘अभियोगमा लोहनीले सुन तस्करी गरेको, मानिस मारेको र अपराधीलाई भाग्न सहयोग गरेको किटानी छैन’ पन्तले बहसका क्रममा भने, ‘तर पनि उनीसहितको टिमलाई दोषी ठान्नु न्यायालयकै उपहास हो ।’ यस घटना अगाडि लोहनीको टोलीले ८८ केजी सुन जफत गरेको स्मरण गराउँदै पन्तले उक्त काण्डमा मुछिएका त्यस बेलाका राज्यका माथिल्लो दर्जाका केही व्याक्तिको उक्साहटमा लोहनीलाई राज्यले अभियोग लगाएर करिअर नै नष्ट पार्ने रणनीति बुनेको दलिल पेस गरे ।त्यस घटनाको अनुसन्धानमा खटिएका कुनै पनि प्रहरी सुन तस्कर र ज्यान मार्ने समूहसँग मिलेको नदेखिएको र अपराधी भगाउन सहयोग गरेको पनि नदेखिएको उल्लेख गर्दै पन्तले भने, ‘केका लागि सजाय दिनुपर्ने र मुद्दा चलाउनुपर्ने श्रीमान ?’तत्कालीन प्रहरी नायब निरीक्षक बालकृष्ण सञ्जेलकातर्फबाट बहस गर्दै अधिवक्ता आशिष अधिकारीले राज्यले सञ्जेललाई पुरस्कार दिनुपर्नेमा उल्टै अभियोग लगाएर मानव अधिकारको हनन् गरेको दाबी गरे । सञ्जेलले नै राज्यलाई सूचना दिएर घटनाको पर्दाफास गरेका हुन । सुन तस्करका गिरोहले सनमको हत्या गरी खाल्डो खनेर गाड्ने तयारी गरेको अवस्थामा सञ्जेलको सूचनामा राज्यले लाससहित हत्यामा संलग्नलाई नियन्त्रणमा लिन सफल भएको अधिवक्ता अधिकारीको दाबी थियो ।आइतबार तत्कालीन डीएसपी प्रजित केसीको तर्फबाट वरिष्ठ अधिवक्ता सुरेशलाल श्रेष्ठ र रामचन्द्र गौतम र मुद्दाका मुख्य अभियुक्त गोरे भनिने चूडामणि उप्रेतीका पक्षमा अधिवक्ता गणेश भट्टराईले प्रतिरक्षा बहस गरेका थिए ।