बागमती प्रदेशसभाको बैठक आगामी कात्तिक २२ गते बस्ने भएको छ । गत कात्तिक १० गते अनिश्चितकालका लागि स्थगित गरीएको बैठक कात्तिक २२ गते ३ बजेका लागि आह्वान गरिएको प्रदेशसभा सचिवालयले जनाएको छ । प्रदेशकी निवर्तमान मुख्यमन्त्री अष्टलक्ष्मी शाक्यको विश्वासको मत सम्बन्धी प्रस्तावको मत विभाजनका लागि आह्वान गरिएको कात्तिक १० गतेको बैठकमा सम्बोधन गर्दै शाक्यले राजीनामाको घोषणा गरेसँगै अनिश्चित कालका लागि स्थगित गरिएको थियो ।सो बैठकमा मुख्यमन्त्री राजेन्द्र प्रसाद पाण्डेले विश्वासको मत लिने जनाइएको छ । गत कात्तिक ११ गते गठबन्धनको तर्फबाट ५९ जना सांसदको समर्थनमा प्रदेशको तेस्रो मुख्यमन्त्रीको रुपमा नियुक्त भएका पाण्डेले २२ गतेको प्रदेशसभा बैठकबाट विश्वासको मत लिने तयारी गरेका हुन् । मुख्यमन्त्री पाण्डेको विश्वासको मत सम्बन्धी प्रस्ताव संसद् सचिवालयमा दर्ता भइसकेको छ ।नेपालको संविधानको धारा १८८ को उपधारा २ अनुसार माओवादी केन्द्र, नेपाली कांग्रेस र जनता समाजवादी पार्टीको समर्थनमा नेकपा (एकीकृत समाजवादी)को समर्थनमा मुख्यमन्त्री नियुक्त भएका पाण्डेले सरकारको नेतृत्व गरेको ३० दिन भित्र संसदबाट विश्वासको मत लिनुपर्ने संवैधानिक व्यवस्था रहेको छ ।बागमती प्रदेशमा हाल १०९ प्रदेश सभा सदस्य कायम छन् । प्रदेश सरकार टिकाउन वा नयाँ सरकार बनाउन ५५ जना सांसद् आवश्यक हुन्छ । जुन  प्रदेशसभामा आवद्ध सांसद् संख्याको बहुमतका हो ।५६ सांसद्का साथ प्रदेशसभामा स्पष्ट बहुमत रहेको एमाले विभाजन पछि ४३ सांसदमा खुम्चिएको छ । विभाजनसँगै एमालेले सत्ताच्युत बनेको छ । १३ जना प्रदेशसभाका सदस्य रहेको एकीकृत समाजवादीले गठबन्धनसँग मिलेर प्रदेश सरकारको नेतृत्व गरिरहेको छ ।एकीकृत समाजवादी का संसदीय दलका नेता पाण्डेको पक्षमा गठबन्धनका ५९ जना सांसद छन् । जसमा माओवादी केन्द्रको २३, काँग्रेसको २२, एकीकृत समाजवादीको १३ र जसपाका एक जना प्रदेशसभाका सदस्य रहेका छन् ।प्रदेशसभामा विवेकशील साझा पार्टीको ३, नेमकिपा र राप्रपाको २÷२ जना प्रदेश सभाका सदस्य रहेका छन् ।  