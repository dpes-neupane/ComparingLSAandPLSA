पर्सा — भारतको छौडादानोबाट ७ नेपाली युवतीको उद्धार गरिएको छ । मानव बेचबिखन नियन्त्रणमा सक्रिय संस्था आफन्त नेपाल र पर्सा प्रहरीको संयुक्त टोलीले बुधबार उनीहरूको उद्धार गरेको हो । एक महिनाअघि सोही ठाउँबाट ४ नेपाली युवतीको उद्धार गरिएको थियो । उद्धार गरिएकाहरू उदयपुर, कास्की, बाग्लुङ, नवलपरासी, सुनसरी र पर्सा जिल्लाका छन् । १८ देखि २७ वर्ष उमेर समूहका ती युवतीलाई छौडादानोस्थित पायल अर्केस्टाबाट उद्धार गरिएको पर्साका प्रहरी प्रवक्ता डीएसपी ओमप्रकाश खनालले बताए । उनका अनुसार छौडादानो नगर पञ्चायत–११ आदापुर बजारमा युवतीको बेचबिखन भएको सूचना पाएपछि भारतीय प्रहरीसँग समन्वय गरी उद्धार गरिएको हो । युवतीहरूले छौडादानो घर भएका २५ वर्षीय विकास कुमार र उनकी पत्नी धनुषाको नगराइनकी २४ वर्षीया अजिमा खातुनले अर्केस्ट्रा पुर्‍याएको प्रहरीलाई बताएका छन् । विकास र अजिमाले आकर्षक तलब हुने भन्दै प्रलोभनमा पारेर भारत लगेका थिए । त्यहाँ पुगेपछि युवतीहरूको मोबाइल खोसी एउटा अँध्यारो कोठामा नियन्त्रणमा राखिएको थियो । त्यसपछि भारतकै विभिन्न स्थानमा पठाई देहव्यापारमा लगाएको उनीहरूले बताएका छन् । विकास दम्पतीलाई प्रहरीले बिहीबार वीरगन्ज महानगरपालिका–१६ इनर्वास्थित नेपाल–भारत सीमाबाट नियन्त्रणमा लिएको छ । उनीहरूलाई शुक्रबार पर्सा जिल्ला अदालतमा पेस गरी मानवबेचबिखन कसुरमा अनुसन्धान अगाडि बढाइएको छ ।