गोरखा — जिल्लाका अधिकांश क्षेत्रमा कोदो खेतीमा रोगको प्रकोप देखिएको छ । किसानले यस वर्ष कोदोको बीउ जोगाउन पनि मुस्किल देखिएको गुनासो गरेका छन् । धान खेती नहुने वारपाक सुलिकोट, अजिरकोट र आरुघाट गाउँपालिकाको माथिल्लो क्षेत्रका किसान मुख्य खाद्य बालीका रूपमा रहेको कोदोमा रोगको प्रकोप देखिएपछि निराश छन् । २ महिनाअघि चार रोपनी क्षेत्रफलमा लगाएको कोदोबाली वढ्दै नबढेको अजिरकोट–३ नम्कीकी मिरा गुरुङ बताउँछिन् । नम्की क्षेत्रमा ५० भन्दा बढी बारीको कोदो फुल्ने बेला पहेँलिएको छ ।‘यो वर्षजस्तो रोप्यो त्यस्तै छ, असोज पहिलो साता फूल खेलेर सेतै हुनुपर्ने हो, उनले भनिन्, ‘सबैका बारीका कोदो डढेर बसेको छ, गाँज र दाना हाल्ने सुर छैन ।’ ‘कोदोमा यो वर्षजस्तो समस्या यसअघि कहिल्यै भोगेका थिएनौँ,’ मिराले भनिन्, ‘कृषि प्राविधिक बोलाएर पनि देखाएको कोदो काटेर अर्को खेती लगाउन सुझाव दिनुभयो ।’ कोदोको पात सुक्दै जाने समस्या देखिएको र बीउ जोगाउन पनि नसक्ने अवस्था रहेको उनले सुनाइन् । अजिरकोट गाउँपालिकाभरिका अधिकांश किसानले लगाएको कोदो खेतीमा एउटै समस्या देखिएको गाउँपालिकाका कृषि शाखा अधिकृत समीर पोखरेलले बताए । ‘यो वर्ष यहाँको धेरै क्षेत्रमा कोदोबाट उत्पादन दिँदैन, दुई महिना अघिदेखिकै समस्या हो,’ उनले भने, ‘कोदो उखेलेर अर्को बाली लगाउन सुझाव दिएका छौँ ।’ कृषि ज्ञान केन्द्रका अनुसार अजिरकोट, बारपाक सुलिकोट, आरुघाट र सिरानचोक गाउँपालिकामा रोगको प्रकोप देखिएको छ । बारपाक सुलिकोट–५ बाहेक अन्य सवै ठाउँका किसानले लगाएको कोदोमा रोग देखिएको गाउँपालिकाका कृषि शाखा प्रमुख विनोद विश्वकर्माले बताए । मान्द्रे, राङरुङ, स्वाँरालगायत क्षेत्रका कोदो खेतीमा डढुवा र गभारोको समस्या देखिएको छ । ‘पालिकाभरिको ८० प्रतिशत कोदोमा रोग देखिएको छ,’ उनले भने, ‘१५–२० दिनअघि मात्र रोग देखा परेको हो, यसको नियन्त्रणका लागि औषधि सिफारिस गरेका छौँ, ७५ देखि ८० प्रतिशतसम्म रोग नियन्त्रण गर्न सकिन्छ भनेर लागिरहेका छौँ ।’ बारपाक सुलिकोट गाउँपालिकाको मात्र एक हजार रोपनी क्षेत्रफलको कोदोमा रोगको प्रकोप देखिएको छ । कोदोमा लिपिस्पोट (खैरे थोप्ले रोग) देखा परेको कृषि ज्ञान केन्द्रका बाली संरक्षण अधिकृत वासु पौडेलले बताए । ‘पातमा साना मसिना थोप्ला देखा पर्ने, बढ्दै गए डाँठसम्म पुग्छ, बोट रोगाएपछि दाना लाग्ने गाँज हाल्न पाउँदैन,’ उनले भने, ‘यसपटक बढी समस्या देखा पर्‍यो ।’ डेढ महिनाअघिदेखि नै रोगको प्रकोप केही क्षेत्रमा फैलिएकाले निराकरण गर्न समस्या देखिएको उनले बताए । ‘बोटलाई ग्रस्त बनाइसक्यो, किसानका खेती गएर पनि हेर्‍यौँ, केहि कोदो खेतीमा रोग निराकरण सम्भव देखिएन,’ उनले भने । यस वर्ष लगातार पानी पर्ने, लामो समय बादल बसिरहँदा पनि कोदोमा प्रकोप बढेको उनले बताए । केही किसानका कोदोमा ढुसी पनि देखिएको छ । खैरे थोप्ले रोगसँगै आरुघाट र सिरानचोकमा गभारो कीरा पनि देखिएको उनले बताए । जिल्लाभर १२ हजार ५ हेक्टर क्षेत्रफलमा कोदो खेती हुँदै आएको कृषि ज्ञान केन्द्रले जनाएको छ । वार्षिक १४ हजार ८ सय २० मेट्रिक टन कोदो उत्पादन हुने केन्द्रमा विवरण छ । रोगको प्रकोपले गत वर्षको तुलनामा यस वर्ष निकै कम कोदो फल्ने अनुमान रहेको बाली संरक्षण अधिकृत पौडेलले बताए । ‘स्थलगत गएर हेर्दा ६०–७० हेक्टरमा उत्पादन नै हुँदैन, अझै बोट मर्‍यो भन्दै किसानका गुनासो आउन रोकिएको छैन,’ उनले भने ।