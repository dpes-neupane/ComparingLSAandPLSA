अहिले नेपाल उद्योग वाणिज्य महासङ्घ चुनावी माहोलमा होमिएको छ । वरिष्ठ उपाध्यक्षका लागि दुई उम्मेदवार प्यानलसहित चुनावी मैदानमा होमिएका छन् । महासङ्घको विधानमा भएको विद्यमान व्यवस्थाअनुसार अहिले वरिष्ठ उपाध्यक्षमा निर्वाचित व्यक्ति आगामी कार्यकालको लागि स्वतः अध्यक्ष हुन्छन् । त्यसैले यो प्रतिस्पर्धालाई २ वर्षपछिको नेतृत्वको भिडन्तको रूपमा समेत लिइने गरिन्छ ।  किशोर प्रधान महासङ्घका उपाध्यक्ष तथा आगामी कार्यकालका लागि वरिष्ठ उपाध्यक्ष पदमा उम्मेदवार हुन् । २८ वर्षअघि उद्योग सङ्गठन मोरङको महासचिव हुँदै नेपाल उद्योग वाणिज्य महासङ्घमा केन्द्रीय सदस्यको रूपमा प्रवेश गरेका प्रधानले आगामी कार्यकालको उपयुक्त पात्रको दाबी गर्दै आएका छन् । उनै प्रधानसँग महासङ्घको चुनावी वातावरण र उनको उम्मेदवारीका बारेमा रातोपाटीले गरेको अन्तरवार्ताको सारःनेपाल उद्योग वाणिज्य महासङ्घको ५४औँ वार्षिक साधारणसभा सँगै हुने अधिवेशनले नयाँ नेतृत्वको निर्वाचन गर्दैछ । महासङ्घको विधानको व्यवस्था अनुसार अध्यक्ष पदमा स्वतः निर्वाचित हुने प्रावधान भएकाले त्यसपछिको सर्वोच्च पदमा तपाईंको समेत उम्मेदवारी परेको छ । तपाईंको उम्मेदवारीको औचित्य कसरी पुष्टि गर्नुहुन्छ ?नेपाल उद्योग वाणिज्य महासङ्घको विकासको लागि, साना तथा मझौला उद्योगी व्यवसायीको हितका लागि र त्यसमा ठूला व्यवसायीलाई समेत समावेश गरेर देशलाई सही दिशामा लगेर अर्थतन्त्रमा निजी क्षेत्रको सहभागिता र योगदानलाई बढाउन मेरो संलग्नताको २८ वर्ष अवधिको अनुभव कार्यान्वयन गर्न मेरो उम्मेदवारी हो ।मैले विभिन्न सङ्घसंस्थामा रहेर गरेका क्रियाकलाप र अनुभवलाई पनि एकआपसमा सही ढङ्गले अन्तक्र्रिया गर्ने उद्देश्यले नै मैले महासङ्घको नेतृत्वका लागि उम्मेदवारी घोषणा गरेको हुँ । अहिले पनि सरकारले निजी क्षेत्रलाई आवश्यक सुविधा दिन सकेको छैन । विशेषगरी साना तथा मझौला उद्योग क्षेत्रमा उद्योगी व्यवसायीले सुविधा पाउन सकिरहेका छैनन् । त्यो सुविधा दिलाउन काम गर्नेछु । यी सबै कुरा राख्दाराख्दै पनि अबको नेतृत्व गर्ने भनेको शेखर गोल्छाजीले हो । त्यसैले मेरो प्राथमिकता उहाँका सम्पूर्ण मुद्दालाई सहयोग गर्ने नै हो । त्यसका लागि सरकार, उद्योगी, व्यवसायी र अन्तर्राष्ट्रिय क्षेत्रमा समेत छलफल, सहयोग र सहकार्य गर्दै आर्थिक क्षेत्रको विकासका लागि काम गर्ने मेरो पहिलो उद्देश्य हुनेछ । महासङ्घमा २८ वर्ष योगदान गरेँ भन्नुभयो । तपाईं अहिले पनि जिल्ला र नगरतर्फको उपाध्यक्ष हुनुहुन्छ । यति लामो अवधिको संलग्नता र उपाध्यक्षसम्मको पद हुँदा पनि तपाईंलाई काम गर्न केले रोक्यो र अर्को नेतृत्वका लागि लडिरहनुभएको छ ? नेपाल उद्योग वाणिज्य महासङ्घको विधान अमेरिकी राष्ट्रपतीय व्यवस्थाजस्तो छ । यहाँ अध्यक्षले आफ्नो विचार वा अवधारणालाई आफ्नो एजेन्डा बनाउँछ । अन्य पदाधिकारीले त्यसको कार्यान्वयनमा सहयोग गर्छन् । यहाँ उपाध्यक्षले आफैँले नयाँ अवधारणा ल्याउने र त्यसको कार्यान्वयन गर्ने भन्ने अवस्था छैन । त्यसैले अध्यक्ष हुँदा र उपाध्यक्ष हुँदाको काम गर्ने वातावरणमा धेरै फरक हुन्छ । मेरो सोच र अवधारणालाई कार्यान्वयन गर्ने सम्बन्धमा नै मेरो उम्मेदवारी आएको हो । मेरो सोच साना तथा मझौला उद्योगीलाई र कृषि क्षेत्रलाई आधुनिकीकरण गर्नेतिर छ । अरू साथीहरुको वा विगतका अध्यक्षहरुको पर्यटन र हाइड्रो क्षेत्रमा छ । त्यहाँनिर विचार फरक भयो । मैले १८–२० वर्षदेखि भन्दै आएको कुरा के हो भने कन्ट्याक फार्मिङमार्फत् हामी देशको उन्नतिमा धेरै ठूलो योगदान गर्न सक्छौँ, जुन सरकारले अहिलेसम्म सोचेको छैन । हामीले धेरै कराएपछि यो वर्षको बजेटमा माननीय अर्थमन्त्रीज्यूले त्यो अवधारणा त ल्याउनुभयो तर त्यसको गहन निष्कर्ष भने अझै आएको छैन । मसँग त्यसको पूरा कन्सेप्ट छ । सरकारसँग वार्ता गरेर त्यस्तो फार्मिङ कसरी गर्ने ? कसरी व्यवसायीलाई कृषिसँग जोड्ने भन्ने विस्तृत कार्ययोजना दिएर मार्गदर्शन गराउने काम म गर्नेछु । अहिले कृषि पेसामा रहेका धेरै युवा विदेश पलायन भए । देशभरका खेतीयोग्य जग्गाहरु उब्जनीबाट वञ्चित भए । त्यही कारणले पहिले खाद्यान्न निर्यात गर्ने हाम्रो देशले अहिले खर्बौंको खाद्यान्न आयात गर्ने अवस्थामा पुगेको छ । मान्छेको सबैभन्दा ठूलो आवश्यकता भनेको पेटको दाना हो । आर्थिक उपार्जनको पहिलो कारण नै खाद्य सुरक्षा हो । हाम्रो देश त्यसका लागि आफैँ सक्षम हुँदाहुँदै पनि हामी त्यसमा चुकिरहेको अवस्था अन्त्य गर्ने मेरो सोच हो । तपाईं कृषि क्षेत्र र अरू क्षेत्रलाई तुलना गरेर हेर्नुस्, सबैभन्दा छिटो रिजल्ट आउने क्षेत्र यही हो । कृषिमा ४ महिनामा त्यस्तो रिजल्ट आउँछ । पर्यटनमा लगानी गर्नुभयो भने २, ३ वर्ष कुर्नुपर्छ । जलविद्युत्मा लगानी गर्नुभयो भने ५, ७ वर्ष कुर्नुपर्छ । त्यसैले सबैभन्दा छिटो नतिजा देखिने क्षेत्रको व्यवसायीकरण गर्ने मेरो पहिलो अवधारणा हो । मैले व्यक्तिगत रूपमा सरकारलाई पहिलो चरणमा सरकारको जग्गा व्यवसायीलाई कृषि प्रयोजनको लागि लक्ष्यसहित  भाडामा दिने व्यवस्था गर्न भन्दै आएको छु । किसानहरुको टुक्रा जग्गालाई एकत्रित गर्न समय लाग्ला । सरकारी जग्गा खेती प्रयोजनको लागि भाडामा दिइयो भने त्यसले सुरुमै नतिजा ल्याउँछ । यसमा अरू प्रयोजनको लागि दिएको भाडा जस्तो झन्झट पनि हुन्न । सम्झौता गर्नेले खेती गरेन वा अपेक्षित रूपमा उत्पादन गर्न सकेन भने तत्कालै सम्झौता खारेज गर्न सक्ने अवस्था पनि हुन्छ । पहिलो चरणमा यो गर्न सकियो भने यसले एउटा छुट्टै सन्देश प्रवाहित हुन्छ । यसले किसानलाई जग्गाको चक्लाबन्दी गरेर खेती गर्न प्रोत्साहित पनि गर्छ । त्यसैले अल्पकालीन रूपमै नतिजा आउने क्षेत्रलाई छोडेर दीर्घकाललाई अँगाल्ने प्रवृत्तिले सरकारी योजनामा जनताको प्रत्यक्ष संलग्नता हुन नसकेको यथार्थ सबैले बुझ्नुपर्छ । यही कुरा बुझाउन म नेतृत्वमा पुग्न आवश्यक छ । किनकि सरकारले नेतृत्वको मात्रै कुरा सुन्छ । अब महासङ्घमा शेखर गोल्छाजी आउँदै हुनुहुन्छ । उहाँको नेतृत्वमा हामी यो एजेन्डालाई बलियोसँग अघि बढाउँछौँ । सकभर यही अवधिमा हामी यसलाई स्थापित गर्ने कोसिस गर्छौं । बाँकी केही रह्यो भने त्यसपछि मेरो नेतृत्वमा यसलाई निष्कर्षमा पु-याउनेछु । अब २८ वर्षमा महासङ्घमा रहेर तपाईंले के गर्नुभयो भन्ने प्रश्न छ, म उद्योग सङ्गठन मोरङमा सर्वप्रथम महासचिव भएर यो क्षेत्रमा प्रवेश गरको थिएँ । त्यतिबेला एउटा सानो गोदाममा एकजना कर्मचारी राखेर सञ्चालन भएको थियो । तात्कालीन अध्यक्ष महेन्द्र गोल्छा, मेरो सचिवालय र मेरा मित्र सुशील धनावसमेत ३ जनाको सक्रियताले हामीले उद्योग सङ्गठनलाई देशभर स्थापित गर्यौं । त्यहाँ महासचिव हुँदैगर्दा म नेपाल उद्योग वाणिज्य महासङ्घको सदस्यको रूपमा प्रवेश गरेँ । म पूर्वाञ्चल उद्योग वाणिज्य सङ्घको अध्यक्षसमेत भएको थिएँ, त्यो बेलासम्म पूर्वाञ्चल, मध्यमाञ्चल जस्ता क्षेत्रगत उद्योग वाणिज्य सङ्घको अवधारणा नै आएको थिएन । त्यो अवधारणा नै मैले ल्याएको हो । अहिले नेपाल उद्योग वाणिज्य महासङ्घको प्रादेशिक संयन्त्र समेत बनेको छ ।हामीले त्यतिबेला पूर्वाञ्चल क्षेको विकासका लागि सडकको योजनासमेत ल्यायौँ । किमाथाङ्का–जोगबनी सडक मेरै दिमागको उपज हो । सरकारले त्यो आयोजना सुरु गर्ने बेलामा मलाई सम्मानपूर्वक ५ जना मन्त्रीसहित उद्घाटन समारोहमा मलाई पनि आमन्त्रण गरेको थियो । अहिले उद्योग वाणिज्य महासङ्घको प्लेटफर्ममा रहेर देशमा उद्योग वाणिज्य क्षेत्रको विकासको लागि मसँग धेरै सोच छ । तर त्यसलाई कार्यान्वयन गर्ने ठाउँ त पाउनुपर्यो नि ! मेरो उम्मेदवारी त्यसैका लागि हो । तपाईंले कृषिमा रूपान्तरण गर्छु त भन्नुभयो, तपाईंको फोकस केमा हो ? कृषि क्षेत्रका श्रमिकलाई उद्यमी बनाउने हो कि उद्योगीलाई कृषि क्षेत्रमा डाइभर्ट गर्ने हो ? यसमा दुईवटै कुरा छ । कृषि क्षेत्रमा अहिले पुँजी, प्रविधि र श्रम सबैको अभाव छ । अब त्यसमा हाम्रो पुँजी र प्रविधि, किसानको श्रम र सरकारको पूर्वाधार र सहजीकरणको आवश्यकता छ । हामी सरकारलाई आवश्यक कृषि पूर्वाधार तयार गर्न कन्भिन्स गराउँछौँ । त्यस्तो पूर्वाधारसँगै हामी उद्यमीहरु त्यो क्षेत्रमा लगानी गर्छौं । यसले पर्याप्त श्रमको उपयोग हुने भएकाले यसले प्रशस्त रोजगारी सिर्जना गर्छ । यो रोजगारीबाट पुँजी जुटाएर श्रमिकहरुले समेत कृषि उद्यम गर्न सक्नुहुन्छ । कृषि क्षेत्रलाई जीवन निर्वाहको माध्यमबाट एउटा उद्यमका रूपमा विकास गर्न सक्ने हो भने यसले बहुआयामिक फाइदा गर्छ । यसले देशमै प्रशस्त ऊर्जाको खपत हुने वातावरण बनाउँछ । रोजगारीका लागि विदेश भएकाहरु आफ्नै गाउँघरमा आएर कृषि उद्यम गर्ने वातावरण सिर्जना पनि हुन्छ । अहिलेसम्म उद्योग वाणिज्य महासङ्घले ठूला उद्योग, हाइड्रो र पर्यटनलाई मात्रै महत्त्व दियो । तर कृषि मात्रै त्यस्तो क्षेत्र हो जुन यी सबै क्षेत्रसँग जोडिन सक्छ । भोलि नेपालमा ‘एग्रो टुरिजम’को सम्भावना पनि म देख्छु । त्यसैले अहिले त्यसमा साना तथा मझौला व्यवसायीको संलग्नता बढी हुन्छ । त्यही कुरालाई ध्यानमा राखेर उद्योगी व्यवसायीलाई कृषिमा आबद्ध गराउने वातावरण बनाउन पनि मेरो उम्मेदवारी परेको हो । अहिलेसम्म महासङ्घको परम्परा के छ भने उद्योग वाणिज्य महासङ्घ सीमित व्यक्तिको चाहनामा महासङ्घको नेतृत्व स्थापित भइरहेको देखिएको छ । विगतका १०, १२ वर्षमा त एउटा व्यक्तिको हौवाकौवाबाट महासङ्घ चलिरहेको देखिएको छ । अब त्यो तोड्नुपर्छ । अहिले वरिष्ठ उपाध्यक्षका लागि दुईजना उपाध्यक्षले उम्मेदवारी घोषणा गर्नुभएको छ । तपाईं सहकर्मीहरु एकआपसमा मिलेर अघि बढ्नसक्ने सम्भावना थिएन ? मिलेर जानसक्ने अवस्था अवश्य नै थियो । हाम्रा भूतपूर्व अध्यक्षहरु, जो हाम्रा लागि आदरणीय व्यक्तित्व हुनुहुन्छ, उहाँहरुले नै महासङ्घको जग बसाल्नुभयो, उहाँहरुले यो प्रयास नगर्नुभएको होइन । उहाँहरुको प्रयासमा मेरो समर्थन थियो, अहिले पनि छ । अहिले पनि बिग्रेको केही छैन ।पैसाको राजनीतिका कारण पछिल्लो समय संस्थाको मर्यादा खस्क्यो । त्यही कारण यो मर्यादालाई फिर्ता ल्याउन भने पनि एकीकृत भएर जानुपर्छ भन्ने उहाँहरुको धारणा थियो । त्यसो हुन सक्यो भने नेतृत्वले सरकारसँग गरेको ‘डिल’लाई असफल गर्नेतिर कोही लाग्दैन । महासङ्घको काम प्रभावकारी हुँदै जान्छ भन्ने थियो । त्यसमा मेरो पूर्ण समर्थन छ भनेर मैले पूर्वअध्यक्षहरुलाई भनेको छु । तर मेरो प्रतिद्वन्द्वी साथीले आफैँलाई सर्वसम्मत उम्मेदवार बनाए मात्रै निर्णय मान्य हुने किसिमले धारणा बुझेँ । पूर्वअध्यक्षलाई स्वतन्त्र रूपमा उम्मेदवार खोज्ने जिम्मेवारी दिन र उहाँहरुले गरेको निर्णयलाई मान्ने धैर्यता उहाँमा मैले देखिनँ । उहाँले ‘किशोर दाइ मलाई छोड्नुपर्यो’ मात्रै भनिरहनुभयो । त्यो मैले उचित देखिनँ । त्यसैले मैले उम्मेदवारी घोषणा गरेको हुँ । पूर्वअध्यक्षहरु अहिले पनि हाम्रो आदरणीय हुनुहुन्छ । उहाँहरुलाई स्वतन्त्र रूपमा त्यसको जिम्मेवारी दिन तयार हुने हो भने सर्वसम्मत नेतृत्वका लागि म अहिले पनि तयार छु । मेरो प्रतिस्पर्धी साथी सम्पन्न हुनुहुन्छ । उहाँको सम्पन्नतामा मलाई कुनै अपसोच छैन । तर सम्पन्नतासँगै उहाँ अलिकति मर्यादित पनि भइदिनुभयो भने नेपाल उद्योग वाणिज्य महासङ्घमा एउटा इतिहास रचिने अवस्था हुन्थ्यो । अहिले पनि ढिला भइसकेको त छैन । तर त्यसका लागि उहाँ तयार हुनुपर्यो । पूर्वअध्यक्षहरु भन्दै गर्दा उनीहरु पनि विभाजित भएको त देखिन्छ नि ! कोही तपाईंको उम्मेदवारीमा आए, अर्को उम्मेदवारीमा गएनन्, कोही अर्कोमा गए तपाईंकोमा आएनन् ।  अहिले तपाईंको पक्षमा कतिजना पूर्वअध्यक्ष छन् ? हामी पूर्वअध्यक्षको विभाजनको कुरा नगरौँ । उहाँहरुले कसरी मूल्याङ्कन गर्नुहुन्छ भन्ने हो । महासङ्घका लागि कसले कति योगदान गर्यो ? कुन उम्मेदवारको अवधारणाले महासङ्घलाई माथि पुर्याउँछ ? भन्ने, मूल्याङ्कन गर्ने चार्ट र मोडालिटी त होला नि उहाँहरुसँग । जहाँसम्म उम्मेदवारीमा सहभागिताको विषय छ, त्यो स्वेच्छाको कुरा हो । त्यतिबेला सर्वसम्मति गर्ने आधार तयार भइसकेको थिएन । अब तयार भइसकेको, संयोजक नियुक्त भइसकेको अवस्था छ । सोही आधारमा बैठक बोलाउने तयारी भइसकेको अवस्था छ । त्यसैले अहिले सर्वसम्मतिको पहलका लागि आधार तयार भइसकेको अवस्था छ । यो आधार बनेपछि अहिले कुनै पनि पूर्वअध्यक्षले केही बोल्नुभएको छैन । कसैलाई सहयोग र कसैलाई असहयोग गर्नुभएको पनि छैन । त्यसैले हामीले उहाँहरुलाई विश्वास गर्नुपर्छ । भोलि निर्णय मेरै पक्षमा आउँछ भन्ने छ र ? त्यसलाई म स्वीकार गर्नु त भनिरहेकै छु नि ! जसरी चुनाव लडेर हारजित हुँदा एकअर्कालाई बधाई दिइन्छ, पूर्वअध्यक्षको निर्णयलाई चुनावको रूपमा मान्ने क्षमता राखौँ भन्ने मात्रै मेरो भनाइ हो । यो माध्यमबाट हामी जान सक्यौँ भने हामी एक आपसमा चुनाव लडेर गएको भन्दा बढी शक्ति हामीसँग हुन्छ । अनि मात्रै यो क्षेत्रको सुधारको लागि सरकारसँग बार्गेनिङ गर्ने क्षमता बढ्दै जान्छ । अहिले पनि समय छ, यो अवसरलाई सदुपयोग गरौँ भन्ने मात्रै मेरो आग्रह र चाहना हो । अब त्यो एउटा सम्भावनाको कुरा मात्रै भयो । अहिले दुवै जनाले उम्मेदवारी घोषणा भइसकेको र प्यानल तयार गरिरहेको अवस्थामा तपाईंले भन्नुभएको जस्तो सहमतिको सम्भावना अलिक कम नै देखिन्छ । अब चुनाव नै हुने भएपछि तपाईंको जित्छु भन्ने अङ्कगणितीय फ्रेमवर्क चाहिँ कस्तो छ तपाईंको ? त्यसका लागि आधार तयार भइसकेको छ । जिल्ला नगरबाट आजको दिनमा ५० प्रतिशतको भारमध्ये ३५ देखि ३७ प्रतिशतसम्म भोट मेरो पक्षमा छ । एसोसिएट्सबाट ३० प्रतिशतमध्ये १९ देखि २० प्रतिशत मत मेरो पक्षमा हुनुहुन्छ । वस्तुगततर्फ २० प्रतिशतमध्ये ११ प्रतिशत मेरो मत आउँछ । अब जोड्नुस् कति भयो ? ६६ दखि ६८ प्रतिशत भयो ? मैले प्रत्येक च्याप्टरबाट बहुमत प्रतिनिधिहरुको मत ल्याउँछु । २ तिहाइ मतसहित चुनाव जित्छु । पछिल्लो समयमा मेरो पक्षमा माहोल बन्दै गएको पनि छ । मेरो क्षमता, योगदान र इमानदारिताको मूल्याङ्कन यसपालि हाम्रा प्रतिनिधिहरुले गर्नुहुन्छ । त्यसमा कुनै शङ्का उपशङ्का नमान्नुभए हुन्छ ।अहिले मात्रै होइन, भोलि म वरिष्ठ उपाध्यक्ष निर्वाचित भइसकेपछि विधान संशोधन भएर अध्यक्षका लागि पुनः लड्नुपर्ने अवस्था आयो भने पनि त्यसका लागि म तयार हुन्छु । साथीहरुको निर्णयलाई म आत्मसात गर्दै जान्छु ।सङ्घ महासङ्घमा दुईजना उम्मेदवार हुनु ठूलो कुरा होइन तर प्यानल नै बनाएर प्रतिस्पर्धामा उत्रिँदा चाहिँ यसले संस्थालाई नै फुटको चरणमा पुर्याउँछ । मानौँ, वरिष्ठ उपाध्यक्षका लागि तपाईंहरुबीच सहमति भएन तर प्यानलको प्रथालाई हटाउन उपाध्यक्ष र केन्द्रीय सदस्य पदलाई त सर्वसम्मत बनाउन सकिएला नि, त्यसबारे तपाईंहरुको प्रयास कस्तो हुन्छ ? मुख्य पदमा हुने सहमतिले अरू पदमा समेत सहमतिको सम्भावनालाई बलियो बनाउँदै जान्छ । मुख्य व्यक्तिमा सहमति नहुने तर अरूमा सहमति गर्ने प्रयास चाहिँ व्यक्तिगत रूपमा कसैले गर्यो भने त्यो छुट्टै कुरा हो । त्यसमा हाम्रो कुनै आपत्ति हुन्न । जिल्ला नगर, एसोसिएट्स, वस्तुगत च्याप्टरका उपाध्यक्षहरुले एकआपसमा सहमति गर्नुभयो भने हामीलाई आपत्तिको विषय हुने कुरै भएन । त्यो प्रयास भइरहेको पनि हुन सक्छ । अहिलेको मुख्य ध्यान भनेको चाहिँ निर्वाचित हुने मुख्य पदमा सहमति गर्ने कि नगर्ने भन्ने नै हो ।महासङ्घको राजनीतिमा एउटा रोचक प्रसङ्ग के रहेछ भने, जो व्यक्तिले एक पटक चुनाव हार्छ, त्यो व्यक्तिले सोही पदमा फेरि उठेर जितेको इतिहास आजसम्म छैन । त्यो इतिहासलाई तपाईं तोड्न सक्नुहुन्छ ? घोडा चढ्ने मान्छे नै लड्ने हो । सबै विद्यार्थीले यदि राम्रोसँग पढ्छ भने पनि फस्र्ट त एकैजना हुन्छ नि ! अघिल्लो चोटिको चुनावमा मैले भन्दा बढी शेखर गोल्छाजीले पढ्नुभयो । उहाँ फस्र्ट हुनुभयो । त्यसको अर्थ म असफल भएको होइन । महासङ्घलाई मेरो आवश्यकता परेर नै एक वर्ष पछि उपाध्यक्षमा मलाई चुनेर पठाएका हुन् । मैले यसपालि झन् मिहिनेत गरेको छु । अघिल्लो चोटि फेल भए पनि अब म पास हुन्छु । तपाईंले भन्नुभएको इतिहासलाई आफ्नो मिहिनेतले तोड्नसक्ने क्षमता राख्न सक्छु भन्ने विश्वास मलाई छ । अहिलेको सन्दर्भमा हेर्ने हो भने त म कमजोर विद्यार्थीसँग म तेज विद्यार्थी लड्दै छु । उहाँमा जिल्ला नगरको कुनै अनुभव र प्रतिनिधित्व छैन, म जिल्लाबाट मात्रै प्रतिनिधित्व गर्दै आएको छु । महासङ्घमा उहाँको योगदान र संलग्नता कम छ, मेरो २८ वर्षको संलग्नता र योगदान छ । मैले वस्तुगतबाट पोहोर साल अत्यधिक मत ल्याएको हुँ । जिल्लामा मेरो मत पहिलेदेखि नै राम्रो थियो । मेरो अलिक कम मत एसोसिएट्समा थियो । यो पालि त्यो पनि बढी हुन्छ । त्यसैले मैले पढेको विषयगत आधारमा यो पालि म बोर्डफस्र्ट नै हुन्छु । पहिले तपाईंले जोसँग प्रतिस्पर्धा गर्नुभयो, अहिले उहाँले तपाईंलाई साथ दिनुभएको छ भनेर दाबी गरिरहनुभएको छ । यो कसरी सम्भव भयो ?  यो सम्भव भयो । किनभने उहाँलाई मेरो दक्षता, मेरो इमानदारिता र मेरो लगनशीलतामा उहाँलाई विश्वास थियो । त्यतिबेला जब उहाँको जित सुनिश्चित भयो, मैले हार्दिकतापूर्वक त्यसलाई स्वीकार गरेर बधाई दिएँ ।उहाँलाई थाहा छ मैले महासङ्घमा दुई कार्यकाल उपाध्यक्ष भएर बस्दा कसरी यो क्षेत्रमा पूर्णकालीन रूपमा समय दिएर काम गरेँ, कसरी सबै कुरामा व्यवस्थित रूपमा सहयोग गरेँ भन्ने उहाँले देख्नुभयो । मैले हारे पनि म महासङ्घकै क्याडर हो भनेर पनि उहाँहरुले बुझ्नुभयो । त्यसैले यो सहकार्य र सहयोग सम्भव भयो । तपाईंलाई महासङ्घभित्र बसेर जातीय र क्षेत्रीयताको राजनीति गरेको आरोप लाग्ने गरेको छ, यसबारे के भन्नुहुन्छ ? त्यो व्यावसायिक दृष्टिकोणले कहीँ दोष देखाउन नपाएपछि जातीयताको दोष लगाइएको हो । नेतृत्वमा बस्ने मान्छेको कुनै जात हुँदैन यो अर्थमा मेरो कुनै जात छैन । तर कुनै जातको मान्छे नेतृत्वमा आउन खोज्यो भन्दैमा उसलाई जातीयताको दोष लगाउनुको अर्थ पनि छैन । हो, सक्षम व्यक्ति भएको कारणले आउनुभएको छ । सबै अति सक्षम, अति मिलनसार, अति मृदुभाषी हुनुहुन्छ । त्यसैले साथीहरुलाई म के आग्रह गर्न चाहन्छु भने योग्यताको आधारमा सबैलाई मूल्याङ्कन गर्नुस्, व्यक्तिको जातको आधारमा विभाजन गर्ने काम नगर्नुस् ।अर्का प्रत्यासी चन्द्र ढकालको अन्तर्वार्ता पनि पढ्नुहाेस्'हरेक जिल्ला र नगरसम्म फैलिएको हाम्रो व्यावसायिक नेटवर्क नै मेरो जितको मुख्य आधार हो'#किशोर प्रधान