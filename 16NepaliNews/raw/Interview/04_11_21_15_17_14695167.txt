

१२ साउन, काठमाडौं । नेपाली साहित्यमा दोस्तीका कथाहरू उति लेखिएका छैनन् । पहिलोपटक नयनराज पाण्डेले ‘यार’ पुस्तक लेखेर नेपाली साहित्यमा रहेको त्यो कमी केही हदसम्म पूरा भएको छ । कथा कम लेखिए पनि गहिरो दोस्ती भएका सेलिब्रेटीहरू भने साहित्य बजारमा प्रशस्तै छन् । यस्तै एक जोडी यार हुन्, यार पुस्तकका लेखक नयन र कथाकार महेशविक्रम शाह ।
यो दोस्ती त्योबेलादेखि हो, जुनबेला महेशविक्रम शाह प्रहरीमा भर्ना भएका थिएनन् र नयन चलचित्र निर्देशक बनेका थिएनन् । दोस्तीको सुरुवात पनि साहित्यबाट भयो र साहित्यले नै आजसम्म उनीहरूको तन्तु जोडिएको छ ।
कसैले महेशविक्रम शाहलाई प्रहरी नायब महानिरीक्षक (डीआइजी) का रुपमा व्याख्या गर्‍याे भने नयनलाई नमीठो लाग्छ र भन्छन्, ‘महेशविक्रम शाहलाई प्रहरीको बिल्ला झुण्ड्याउनु आवश्यक छैन । कसैले उनको कृतिमा प्रहरीको छायाँ देख्छ भने त्यो स्रष्टा महेशको अपमान हो ।’
यता नयनलाई कसैले चलचित्र लेखक–निर्देशकको रूपमा चर्चा गर्‍याे भने महेशलाई खल्लो लाग्छ । ‘नयनजीलाई त्योबेला पेट पाल्न टेलीश्रृंखला र चलचित्र लेखन गर्नु बाध्यता थियो । मैले त्यो क्षेत्रलाई नराम्रो भनेको होइन, चलचित्र क्षेत्रको आफ्नै गरिमा छ, तर नयन शुद्ध साहित्यकार हुन् । उनले त्यहाँ १५ वर्ष बिताए पनि नेपाली साहित्यलाई दिएको ‘लू’ र ‘उलार’ जस्ता कृति हाम्रा लागि १५ जुनीको साहित्य हो ।’
यी दुई स्रष्टा एकअर्कालाई भेट्दा जसरी एकअर्काको प्रशंशा गर्छन्, टाढा हुँदा पनि एकअर्काको गुणगान गरिरहेका हुन्छन् । एक अर्काको प्रतिस्पर्धी, समकालीन लेखनमा यो बिरलै देखिने दृश्य हो ।
दोेस्ती सुरु भएको ३५ वर्षयता कुनै पनि दिन पाण्डे र शाहबीचको दोस्ती र प्रेम भावनामा कमी आएको कसैले देखेका छैनन् । कतिपयले उनीहरूको दोस्ती टुटाउने प्रयास नगरेका होइनन् । ती टुटाउन खोज्ने अहिले साहित्यको दूर क्षितिजमा पनि देखिँदैनन् । उनीहरू भने एकसाथ साहित्य र सिर्जनामा लगातार सँगसँगै अघि बढिरहेका छन् ।
नयनराज पाण्डेको ‘यार’ अहिले मदन पुरस्कारको सूचीमा परेको छ । यता महेशविक्रम शाहले ०६४ सालमा ‘छापामारको छोरो’ का लागि उक्त पुरस्कार प्राप्त गरिसकेका छन् ।
अनलाइनखबरले यी दुई साहित्यिक दोस्तका कुरा खोतल्न दुबैलाई एकै स्थानमा ल्याएर कुराकानी गर्ने प्रयास गरेको छ । यही प्रयासस्वरुप दुबै भेला भए, महाराजगञ्जस्थित एक क्याफेमा । शाह डीआइजीले पाउने सरकारी सुविधाको गाडीमा बडीगार्डसहित रेष्टुराँतिर लाग्दै थिए । तर, केही वरै उनले आफ्ना सहयोगीलाई भने, ‘मेरा यार आउँदै छन्, मलाई यतै कतै छाडिदेऊ । अनि गाडी पनि अलि वरै राख ।’ सायद उनी नयनको अघि पुग्दा सामान्य स्रष्टा र उनको यारका रूपमा अघि पर्न चाहन्थे ।
गाडीमा बसुञ्जेल शासकीय प्रभाव र ओज उनको अनुहारबाट लुकेको थिएन । जसै उनी केहीबेर पैदल हिँडेर रेष्टुराँ पुगे, उनी पूरापूर सर्जक महेशमा अनुवाद भइसकेका थिए । रेष्टुराँ पुग्दा नयनराज पाण्डे मोटरसाइकलको स्ट्याण्ड लगाउँदै थिए ।
दुवैको गहिरो अंकमाल र मृदु मुस्कानका साथ एकअर्कालाई एउटै सोफामा राखेपछि अनलाइनखबरले पहिलो प्रश्न नयनराज पाण्डेलाई नै गर्‍याे–
‘तपाईंहरूको यति गहिरो दोस्ती छ । तर, हालै प्रकाशित ‘यार’ मा कहीँ कतै महेशविक्रम शाह देखिँदैनन्, यसको कारण के होला ?
पाण्डेः साँच्ची, महेशजी लौ भन्नुहोस् कारण के होला ?
शाहः खासमा ‘यार’ जस्तो दोस्तीका विषयमा लेखिएको छ, त्योभित्र धेरै आरोह–अवरोह छन् । हाम्रो दोस्ती ३५ वर्षदेखि अविछिन्न रूपमा उसैगरी कलकल बगिरहेको छ । न कुनै ट्वीस्ट छ न कुनै धोका ।
पाण्डेः हो, उहाँले भनेको सही हो । त्यो एउटा थिममा लेखिएको थियो । दोस्ती त हो, तर यस्तो दोस्ती जहाँ कतै मबाट भूल भए, कतै साथीहरूबाट भूल भए । कोही टुटेर गए, कोही छुटेर गए । हिजो जे थियो, आज त्यो छैन । जहाँबाट दोस्ती सुरु भयो, त्यस्तो अहिले छैन ।

यारले दोस्तीको कुरा मात्र भनेको छैन, समाज र मानिसको कथा र त्यसका मर्महरू पनि बोलेको छ । यता महेशजी र मेरो दोस्ती यस्तो छ, जहाँ लेखिने कुरा धेरै छैनन् । तर, एउटा यारको मर्म उहाँले र मैले राम्रोसँग बुझेका छौं । उहाँजस्ता केही गम्भीर यार छुट्नुभएको छ, जस्तो नकुल सिलवाल । उहाँसँग घटनाको एउटा के छ भने उहाँ र मैले रक्सी खाएर मातेपछि कुटाकुट गरेका छौं । तर, भइदियो के भने भोलिपल्ट त्यो कुरा जस्ताको तस्तै भयो । यता महेशजीसँगको दोस्तीमा त्यो पनि छैन । केवल सौहार्द्र, सधैं गम्भीर र सधैं आदर ।
कहिल्यै खटपटै नहुने यस्तो दोस्ती कसरी एउटै गतिमा चल्यो होला ? किनभने ३५–३६ वर्ष भनेको चानचुने समय होइन !
पाण्डे: यो त्योबेलाको समय हो, जुनबेला मधुपर्कमा उहाँको ‘तृष्णा’ भन्ने कथा छापिएको थियो । सायद ०३८ सालमा हुनुपर्छ । त्यसमा कैलालीतिरकी एउटी थारु युवतीको यौन मनोविज्ञान उहाँले यसरी केलाउनुभएको थियो, मैले त्यहीबेला सोचेँ, यो सानोतिनो लेखक होइन । यति मात्र होइन, त्यो कथा मैले लेख्ने विषय र रुचिको नजिक थियो । हामी दुवैले लेख्ने सामाजिक यथार्थवाद हो । हरेक मानिस आफ्नो समयमा आफू नै विशेष हो र मैले नै मेरो क्षेत्रमा राज गर्नुपर्छ भन्ने ठान्छ । म पनि ठान्थेँ । यस्तोबेलामा यो कथा आयो, त्यहीबेलामा मैले मेरो प्रतिस्पर्धी लेखकका रूपमा महसुस गरेँ । र, ईष्र्या पनि पालेँ ।
शाह: अहो, त्यसो भए ईष्र्या पो ! ( हे हे हे )
पाण्डे : मानिस अघि बढ्न एउटा ईष्र्या हुनुपर्छ । त्यो नकारात्मक रूपमा कहिल्यै भएन । बरु एउटा उच्च क्षमता भएको स्रष्टाका रूपमा सम्मान गरेँ । आज पनि त्यो उच्च सम्मान आफै प्रकट हुन्छ । यो कुनै बनिबनाउ कुरा होइन ।
महेशजी, तपाईंको तर्फबाट चाहिँ कस्ता भावना आउँथे, आउँछन् ?
शाह: मलाई त्यो दिन होइन, रात भनौं क्यारे, अझै याद छ । दोस्तीमा रात अबेरसम्म घुम्नु त सामान्य नै हो । करिब–करिब दैनिक हामी काठमाडौंका गल्लीमा अल्लारिने गर्दथ्यौं । हाम्रो टोलीमा प्रायः लोकेन्द्र शाह, ललिजन रावल, नारायण ढकाल, गोविन्द बर्तमान, पुरुषोत्तम सुवेदी, श्यामल, नकुल सिलवालहरू हुनुहुन्थ्यो । यो न्युरोडको पिपलबोटमा भेटघाट गर्ने र साहित्यिक बहस गर्ने टोली थियो । त्यो दिन घर फर्कंदा राति अबेर भएको थियो र सायद दुईजना मात्र थियौं ।
हामी न्युरोडबाट बागबजारबाट फर्कँदै थियौं । ठीक पद्मकन्या कलेजअघि आइपुगेपछि उहाँले आफ्नो पुस्तक ‘विक्रमादित्य एउटा कुरा सुन’ उपहारका रूपमा दिनुभयो । त्यो बेलासम्म त यसलाई मैले एकजना साथीको उपहारका रूपमा खुसी नै भएको थिएँ । तर, त्यसभित्र लेखिएको कुरा घरमा आएपछि पढेँ । त्यसले मलाई भित्रैदेखि छोयो । लेखिएको थियो, ‘मैले ईष्र्या गर्ने नेपालको एक मात्र लेखकलाई उपहार ।’ झट्ट हेर्दा यो उहाँले अहिले भनिरहने कुराजस्तो देखिन्छ । तर, त्यो बेला यसरी मनोवैज्ञानिक रूपमा तँ पनि केही होस् भनेर अनुभव गराउनु सानो कुरा थिएन । त्यसले मलाई म पनि लेख्ने मानिस हुँ । ममा पनि साहित्यकार हुने क्षमता छ भन्ने कुरा बोध भयो ।
तपाईंका बारेमा महेशजीले भनेका कुरा सुनिहाल्नुभयो । त्यस्तो कुनै घटना छ, जसले महेशजीप्रतिको तपाईंको प्रेम प्रमाणित होस् ?
पाण्डे: प्रेमलाई प्रमाणित गरिरहनुपर्दैन । यो प्रत्येक व्यवहारमा आफै निःसृत भइरहेको हुन्छ । तैपनि एउटा कुराचाहिँँ भन्न मन लाग्यो । त्यो के भने देशमा पञ्चायतको जगजगी थियो । प्रहरी शक्तिशाली थिए र जनताका बीचमा उनीहरूको शासक बिम्बका रूपमा महसुस गरिन्थे । सायद यही कारण मैले राजमार्गमा आम जनतामाथि प्रहरीले कसरी अन्याय गर्छ भनेर एउटा कथा लेखेको थिएँ । शीर्षक थियो–पुलिस । त्यो कथाको प्रसंसा पनि भएको थियो । तर, जसै महेशजी प्रहरीको जागिरे हुनुभयो, प्रहरीप्रतिको धारणा मात्रै होइन, बिम्ब नै परिवर्तन भयो । त्यो इमेज नै बाँकी रहेन । कतिसम्म भने मैले धेरै फुटकर कथालाई नयाँ कथा संग्रहमा राख्ने गरेको छु । तर, पुलिस कथालाई राख्न सकिनँ । कस्तोसम्म लाग्यो भने यो कथा संग्रह गर्दा कतै महेशजीमाथि नै अन्याय हुने त होइन ?
कुनै यस्तो कथा, जो एक अर्कालाई विश्वस्तरीय लाग्छ ?
महेश: पहिले म भनूँ है ।
पाण्डे: होइन, म भन्छु । खासमा महेशजीको एउटा कथा छ, चिहान । यो कथा नेपाली परिवेशको होइन, किनभने हाम्रो देशका एकदमै थोरै व्यक्तिले मात्र आफू मर्नुअघि चिहानका लागि पैसा जम्मा गर्छन् । तर त्यो कथा यस्तो संवेदनशील छ, विश्वका जुनसुकै भाषामा अनुवाद भए पनि त्यसले सजिलै आँसु झार्ने क्षमता राख्छ । यसलाई संवेदनाले यसरी जोडेको छ, मुटु फुट्लाजस्तो हुन्छ । यसको भाषा शैली र प्रस्तुति पनि उहाँको अन्य कथाभन्दा फरक, विदेशीले लेखेर नेपाली भाषामा अनुवाद भएको हो कि भन्ने लाग्छ । यो एउटै कथाले नेपाली कथा र स्रष्टाको सामर्थ कस्तो छ भनेर चिनाउन सक्छ । कुनै दिन अनुवाद भएछ भने, यो कुरा सम्झनामा राख्नुहोला ।
शाहः नयनजीको शक्तिशाली कृति भनेको ‘उलार’ र ‘लु’ नै हुन् । मलाई यी दुवै कृति विश्वस्तरीय लाग्छन् । यद्यपि एउटा कथाले मेरो दिमाग हल्लाउँछ । आज पढे पनि उस्तै, दश वर्षपछि पढ्दा पनि उस्तै । त्यो कथाको शीर्षक छ ‘देश ।’ त्यो कथा कस्तो छ भने एउटा मानिस मुसा खोज्दै मुसाको दुलो खन्दै खन्दै अघि बढ्छ । खन्दा खन्दै ऊ बारीबाट घरको आँगन र अन्त्यमा घर नै खन्छ । कथा पढिरहँदा कतै पनि देशको कुरा आउँदैन । तर, पढिसक्दा यसले जसरी दिमाग खल्बल्याउँछ, मलाई लाग्छ, त्यस्तो कथा नेपाली साहित्यमा विरलै लेखिएका हुन् ।
कुनै कृतिको कुनै लाइन…
शाहः ‘उलार’ उपन्यासमा मुख्य पात्र टाँगावाल नेपालगञ्जबाट आफ्नो नेता भेट्न काठमाडौं आउँछ । उसलाई पुल्चोकमा मन्त्री क्वाटर छ भन्ने थाहा हुन्छ तर पुल्चोक थाहा हुँदैन । बसबाट उत्रिएपछि उसले सडक पेटीमा चिया बेचिरहेको पसलेलाई पुल्चोक कहाँ हो भनेर सोध्छ । जतिखेर टाँगावालले पसलेलाई प्रश्न सोध्छ, चिया उम्लेर पोखिन्छ । फरक जात र चिया पोखिएको रिसमा चिया पसलेले गुप्ताङ्गतिर देखाएर भन्छ, ‘यी यहाँ छ, पुल्चोक ।’ यो एउटै वाक्यले नेपाली समाजको अन्तरजातीय भावना, काठमाडौंप्रतिको आक्रोश अथवा जसरी पनि व्याख्या गर्छ ।
तपाईं चलचित्र निर्देशक पनि । महेशजीको कुनै कृतिमा फिल्म बनाउन मन लागेन ?
पाण्डे : उहाँको ‘मागी’ कथामा चलचित्र बनाउन मैले पटकथा नै तयार गरेको थिएँ । महेशजी थारु बस्तीका कथा साह«ै राम्रो उतार्नुहुन्छ । केही नाटक पनि बनेका छन् । यही कारण थारुको कथालाई लिएर लेखिएको त्यो कथा माघ १ गतेको छायाङ्कन गर्ने योजना पनि बनेको थियो । सञ्चार मन्त्रालयमा कथा पनि दर्ता गरेको थिएँ ।
तर, चलचित्र लाइनको दशा के भन्नु ! त्यो योजना त्यतिकै तुहियो । मैले १५ वर्षको अवधिमा २ हजार ५ सय जति टेलिश्रृंखला लेखेँ । एउटा यस्तो समय थियो, साताको ५ दिन ‘मलाई माफ गरिदेऊ’ नामको श्रृंखला चल्थ्यो । कतिपय दिन एकैपटक नेपालका तीनवटा टेलिभिजनमा एकै समयमा मेरा शृंखला चल्थे । तर, ती व्यावसायिक भएकाले कहिल्यै पनि राम्रा साहित्यिक कृतिलाई फिल्म टेलिफिल्म बनाउनतिर लागिनँ । किनभने मलाई थाहा थियो, त्यसले न्याय गर्दैन । तैपनि मागीलाई चलचित्र बनाउने योजना थियो तर पूरा भएन ।
शाह : तर, तपाईंले नै शिरीषको फूल र बसाइँको पटकथा लेख्नुभएको होइन ?
पाण्डे : हो, हो । म साहित्यमा लागेको मानिस, दुर्भाग्य के भने शिरीषको फूल र बसाइँजस्ता कृतिमाथि पनि न्याय हुन सकेन । किनभने निर्देशकमा उपन्यासका लेखक र पटकथाकारको भावना उतार्ने सामथ्र्य भएन । साहित्यलाई गहिरोसँग नबुझी फिल्म बनाउँदा यस्ता दुर्घटना हुन्छन् ।
शाह : यही कारण मैले पटक–पटक यो सिनेमाको जञ्जालबाट बाहिर आउनुहोस् भनेर कर गरेँ । कतिपल्ट त रिसाएँ । तर, उहाँले हाँसी–हाँसी टारिदिनुभयो ।
पाण्डे: टारेको होइन, मेरो बाध्यता थियो । तपाईंले जतिपटक मलाई त्यो कुरा भन्नुहुन्थ्यो, म तपाईंको पीडा महसुस गर्थें । म पनि त्यहीँ बस्न कहाँ चाहन्थेँ र ?
शाह : थ्याङ्क्स, त्यहाँबाट बाहिर नआउनुभएको भए आज उलार, सल्लिपीर र यार जस्ता उत्कृष्ट कृति पढ्न पाउने थिएनौं ।
पाण्डे : म पनि तपाईंले कहिले प्रहरीको जागिर छाड्नुहुन्छ र उपन्यास पढ्न पाइएला भन्ने सोचिरहन्छु । तपाईं पनि व्यावसायिक बाध्यताले मात्रै जागिर खाइरहनुभएको छ भन्ने ठान्छु । जब कि तपाईंका हरेक कथामा उपन्यास बन्ने सम्भावना छन् ।
शाह :  हो, मलाई पनि त्यस्तै लाग्छ । घरिघरि त दुई–चार महिना बिदा लिएर मोवाइल अफ गरेर गाउँको कुनै अञ्जान ठाउँमा बसेर उपन्यास लेख्न थालौं भन्ने लाग्छ । तर, जति ठूलो पद, उति ठूलो जिम्मेवारी । अब दुई वर्ष बाँकी छ, त्यसअघि नै उपन्यास निकालौं भन्ने सोचिरहन्छु । हेरौं, के हुन्छ ।
पाण्डे : मैले आज अचानक रेष्टुराँमा बिना कुनै पूर्वसूचना बोलाउँदा उपन्यासको पाण्डुलिपी दिन बोलाउनुभयो कि भनेर सोचेको थिएँ ।
कुन कृति देख्दा साहित्यकार पाण्डेको कृतिको उचित मूल्यांकन भएनजस्तो लाग्छ ?
शाह : जनताले त उहाँका सबै कृतिको उचित मूल्यांकन गरेकै छन् । तर जब ‘लू’ लाई हेर्छु, त्यो कृतिले मदन पुरस्कार नपाएकोमा दुःख लागिरहन्छ । उलार त सुरुसुरुकै कृति भयो, त्यसमा आँखा नपर्न सक्छ । तर, जब लूलाई हेर्छु, त्यसमाथि अन्याय भएजस्तो लाग्छ ।
पाण्डे : हेर्नुस्, म पनि एउटा राष्ट्रिय पुरस्कारको टिमभित्र छु । पुरस्कार छनौट गर्दा धेरै नै तनाव हुन्छ । विभिन्न किसिमका बाध्यता हुन्छन् । कुनैबेला राम्रा कृति पढ्न भ्याइएको हुँदैन वा त्यत्तिकै छुटिरहेका हुन्छन् । त्यसैले कुनै अमूक पुरस्कारलाई आधार मानेर कृति मूल्याकनको मापन गर्न मिल्दैन ।

यसको अर्थ पुरस्कार केही होइन भन्न खोजेको होइन । विशेष गरी मदन पुरस्कारप्राप्त कृतिले मानिसको ध्यान आकृष्ट गर्छ । ऊ पनि लेखकको समूहमा उभिन्छ । ऊर्जा दिन्छ । त्यो अलग कुरा हो ।
शाह : हुन त टाल्सटाय, एन्टोन चेखब, दोस्तोएभ्स्कीजस्ता लेखकले पनि नोवेल पुरस्कार पाएनन् । त्यसैले पुरस्कारले कृतिको मापन गर्छ भन्ने म पनि मान्दिनँ ।
कुनै त्यस्तो घटना, जसले आफ्नो साहित्य प्रेम देखेर आफैलाई आश्चर्य लाग्छ ।
शाहः माओवादी द्वन्द्वका बेला हामी प्रभावित जिल्लाको गाउँ गाउँमा सेल्टर हालेर बस्थ्यौं । यस्तो सेल्टर अस्थायी हुन्थ्यो । तर, आफ्ना सामग्री त्यहीँ राख्नुपर्ने बाध्यता हुन्थ्यो । कुनै पनि बेला माओवादीले त्यो सेल्टर जलाइदिने भएकाले सधैं खतरा हुन्थ्यो । यस्तोबेलामा मैले धेरै महत्वपूर्ण कुरा त्यहाँ राखेर कथाका लागि टिपोट गरेको डायरी सधैं बोकेर हिँड्थेँ ।
त्यस्तोबेलामा पानी बोक्नु निकै महत्वपूर्ण हुन्थ्यो । म बरु पानी बोक्न बिर्सन्थेँ तर डायरी बिर्सन्न थिएँ । ती प्रत्येक शब्द मेरा लागि ज्यान जत्तिकै प्यारा थिए ।
अनि तपाईंका कथाहरूमा धेरै फिल्मी ट्वीस्ट हुन्छन् भन्ने आरोप लाग्ने गर्छ । पटकथाकार वा निर्देशक भएका कारण यस्तो बानी बसेको हो ?
पाण्डेः यस्तो ट्विस्टलाई फिल्मी भनेको अलि मज्जा लागेन । खासमा यस्ता ट्विस्ट पहिले साहित्यमै प्रयोग हुन्थे । किनभने सिनेमाभन्दा अघि साहित्य आएको हो । साहित्यका धेरै कुरा सिनेमामा आउँदा कतिपय कुरा फिल्मकै हो भन्ने लागेको हो । खासमा ट्विस्टले साहित्यलाई रोमाञ्चित मात्रै होइन, पठनीय बनाउँछ । मेरो साहित्य यस्तै ट्विस्टकै कारण बलियो भएको मान्नेहरू पनि छन् ।
शाह : हो, मेरा कथामा पनि ट्विस्ट आउँछ । यो साहित्यको महत्वपूर्ण अङ्ग हो । उहाँको शक्ति यही हो भन्ने लाग्छ ।
पाण्डे : उहाँको कथा धेरै बलियो हुन्छ । हरेक कथा उपन्यासका विषय बोकेर आउने भएकाले उहाँका कथामा ट्विस्ट नै चाहिँदैन । मेरा कथा सामान्य विषयमा हुने भएकाले त्यसमा ट्विस्ट चाहिन्छ भन्ने लाग्छ ।
