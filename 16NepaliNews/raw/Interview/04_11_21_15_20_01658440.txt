

२७ माघ, दाङ । घोराही उपमहानगरपालिकाका मेयर नरुलाल चौधरी सरकारी ऐन एक-आपसमा बाझिँदा आफूहरुलाई काम गर्न समस्या भएको बताउँछन् । सरकारले स्थानीय तहलाई स्थानीय सरकारको रुपमा स्थापित गर्न खोजे पनि विद्यमान विभिन्न ऐन तथा कानूनहरुका कारण सोचे अनुसारको काम गर्न नपाएको चौधरीको भनाइ छ । ‘हामीले सहजरुपमा विकास निर्माणको काम गर्न पाएका छैनौं,’ उनले भने, ‘शिक्षा ऐन, भूमि ऐन, वन ऐन, वातावरण ऐनलगायतका ऐनहरुले हाम्रो कामलाई अपेक्षाअनुसार अघि बढ्न दिएका छैनन् ।’

उपमहानगरले कुनै विकासे कार्यक्रम ल्याउँदा विभिन्न ऐनहरुमा भएको प्रावधानले असहज बनाएको चौधरीको भनाइ छ ।
सरकारले स्थानीय तहलाई शिक्षा, स्वास्थ्य, भूमिलगायतका सम्पूर्ण क्षेत्रमा काम गर्न सक्ने व्यवस्था गरेको छ । तर, अहिले व्यवहारिक रुपमा ती निकाय स्थानीय तहमा समाहित हुन नसकेको उनले बताए । ‘सरकारले जग्गाको लालपूर्जा वितरणको जिम्मा समेत स्थानीय तहले लिने व्यवस्था गरेको छ, तर, विद्यमान ऐनका कारण त्यो व्यवहारीक रुपमा कार्यान्वयन हुन सकेको छैन ।’
विकाशे कार्यलयहरुबीचको उचित समन्वय नहुँदा पनि विकास निर्माणको काम प्रभावकारी हुन नसकेको चौधरीको अनुभव छ । ‘सडक, खानेपानी, विजुली र टेलिफोनका आ-आफ्नै योजना रहेका छन्,’ उनले भने, ‘यी निकायहरुबीच उचित समन्वय नहुँदा एउटा काम गर्दा अर्कोबाट अवरोध उत्पन्न हुने चुनौती छ ।’
सरकारी निर्णय अनुसार केही कार्यालयहरु उपमहानगरमा आएकाले उनीहरुको व्यवस्थापन गर्न गाह्रो भएको छ । ‘कार्यालयका संरचना केन्द्रीय स्वामित्वमा छन्, तर उनीहरु अहिले उपमहानगरमा आएर काम गर्नुपर्ने अवस्था छ,’ चौधरीले भने, ‘अब सरकारले तत्काल उपमहानगरमा समाहित भएका कार्यालयहरुको भौतिक संरचना पनि उपमहानगरकै स्वामित्वमा हस्तान्तरण हुनुपर्छ ।’
चौधरीसँगको संक्षिप्त कुराकानीः
तपाईं निर्वाचनमा जाँदा विभिन्न प्रतिबद्धताहरु व्यक्त गर्नुभएको थियो । अहिलेसम्म के-के पूरा गर्नुभयो ?
हामीले जनतालाई पाँच वर्षभित्र सम्पन्न भइसक्ने र शुरु गर्न सक्ने योजनाहरु प्रद्धिबद्धता-पत्रमार्फत् घोषणा गरिसकेका छौं । हामी जनतालाई सर्वसुलभ सेवा प्रदान गर्ने घोषणाअनुसार वडा कार्यालयहरु पनि स्थापना गरेका छौं । यसले दैनिक प्रशासनमा सहयोग पुर्‍याएको छ । त्यसैगरी उपमहानगरपालिकाभित्रका सडकहरुको अवस्था बुझेर सडक विस्तार, गुणस्तर वृद्धिलगायत काम शुरु भएको छ ।
हामीले यातायात व्यवस्थापन, स्वास्थ्य, खानेपानी र हरियालीको काममा ध्यान दिने योजना बनाएका छौं । नगरसभामार्फत् हामीले गर्ने कामहरुको नीतिगत रुपमा मार्ग तयार गरिसकेका छौं । हामीले हाम्रो घोषणापत्र अनुसार नै काम अघि बढाएका छौं । हामीले घोराहीको विकासका लागि दीर्घकालीन गुरुयोजना तयार गरेर काम अघि बढाउने छौं । अबको विकास तत्कालको लागि प्रभाव पार्ने मात्र नभएर दीर्घकालीन रुपमा सकारात्मक प्रभाव पार्ने हुने छ । उपमहानगरपालिका क्षेत्रभित्र अन्तर्राष्ट्रिय विमानस्थल बनाउनका लागि अध्ययन गर्न एक करोड रुपैयाँ विनियोजन गरिएको थियो ।
हामीले सडक सञ्जाल विस्तारलाई पहिलो प्राथमिकतामा राखेका छौं । सबै वडा तथा टोलहरुमा व्यवस्थित सडक सञ्जाल पुर्‍याउने हाम्रो पहिलो प्राथमिकताको विषय हो ।लामो समयसम्म स्थानीय तह कर्मचारीकै भरमा चलेको छ ।
तपाईंहरु निर्वाचित भएर पनि काम अघि बढाइसक्नुभएको छ । काम गर्न कुनै अप्ठ्यारो त परेको छैन ?

हामीले सहजरुपमा काम गरिरहेका छौं । कर्मचारी साथीहरुको अनुभव पनि हामीले ग्रहण गरिरहेका छौं । लामो समयसम्म जनप्रतिनिधि नहुँदा उहाँहरुले जनप्रतिनिधिको रुपमा पनि काम गर्नुभयो । उहाँहरुबाट हामीले केही कुरा सिकेका छौं । त्यसैगरी हामीले हाम्रा योजना कार्यान्वयन गर्नका लागि कर्मचारी साथीहरुलाई आग्रह गरेका छौं । उहाँहरुले हाम्रो आग्रहलाई स्वीकारेर काम पनि गरिरहनुभएको छ ।
कर्मचारी भनेको राष्ट्रसेवक हो । उहाँहरुले कानुन अनुसार जिम्मेवार भएर काम गर्नुपर्छ । उहाँहरुसँग पनि धेरै अनुभव छ । हामी जनप्रतिनिधिहरुले पनि उहाँहरुको अनुभवबाट सिक्ने छौं । सबैले काम गर्ने जनताको नै हो । जनप्रतिनिधि र कर्मचारीका कामहरु विभाजन भएका छन् । जनप्रतिनिधिले जनताको भावना अनुसार योजना तर्जुमा गर्छन् । उक्त योजना अनुरुप कर्मचारीले कार्यान्वयनमा सहयोग गर्नुपर्छ । सहकार्यमा कुनै समस्या छ जस्तो लाग्दैन मलाई ।
घोराही उपमहानगरपालिकाले चक्रपथ, सभागृहजस्ता केही ठूला योजनाहरु अघि सारेको थियो । ती मध्ये तपाईंहरुले धेरै योजनाहरुलाई निरन्तरता दिनुभएको छ । अहिले त्यसको उपलब्धि के भइरहेको छ ?
जनप्रतिनिधिविहीन हुँदा कर्मचारीहरुले उपमहानगरपालिकालाई सञ्चालन गर्दै आउनुभएको थियो । उहाँहरुले अघि बढाउनुभएका सकारात्मक योजनाहरुलाई हामीले निरन्तरता दिनेछौं । घोराही उपमहानगरपालिकामा चक्रपथ अत्यावश्यक छ । अहिले तीव्र रुपमा शहरीकरण भइरहेको छ । सबै वडाहरुलाई जोड्नको लागि चक्रपथको आवश्यकता पर्छ । हामीले नयाँ थपिएका वडाहरुलाई पनि समेट्ने गरी चक्रपथ निर्माण गर्नुपर्छ । तत्कालीन नगरपालिकाले सीमित क्षेत्रलाई समेटेर चक्रपथको योजना अघि बढाएको थियो । अब हामीले तुलसीपुर उपमहानगरपालिकालाई पनि समेट्ने गरी बृहत चक्रपथ निर्माण गर्ने सोच बनाएका छौं ।
सभागृह पनि दाङका लागि अत्यावश्यक छ । हामीले सबै काम एकै पटक सम्पन्न गर्न सक्दैनौं । त्यसका लागि योजनाहरुको प्राथमिकीकरण गरेर काम अघि बढाउनुपर्ने हुन्छ । अहिले धेरै विकास निर्माणका कामहरु अल्पकालीन उद्देश्यका साथ भइरहेका छन् । यसले खर्च र निर्माणमा निकै अप्ठेरो परेको छ । सबै कार्यालयहरुबीच समन्वय नहुँदा एक पटक निर्माण गरेका पक्की सडक बिजुलीको पोल सार्दा होस् या खानेपानीको पाइप लाइन विस्तार गर्दा भत्काउनुपर्ने बाध्यता छ । हामीले सबै निकायसँग समन्वय गरेर विकास निर्माणको काम अघि बढाउने छौं ।
घोराहीमा पछिल्लो समय तीव्र शहरीकरण भइरहेको छ । व्यवस्थित शहरीकरणका लागि तपाईंहरुसँग के छ योजना ?
जनसंख्या वृद्धिसँगै घोराहीको शहरीकरण तीव्र गतिमा भइरहेको छ । उपमहानगरपालिका भइसकेपछि यसको क्षेत्र पनि विस्तार भएको छ । विस्तारित क्षेत्रहरुमा पनि शहरीकरण शुरु भइसकेको छ । यसको उचित व्यवस्थापनका लागि जग्गाको वर्गीकरण गर्नुपर्छ । अहिले जथाभावी जग्गाको खण्डीकरण भइरहेको छ । जग्गाको खण्डीकरण नै गर्नुहुँदैन भन्ने होइन । खण्डीकरण बिना शहरीकरण हुन सक्दैन ।
त्यस्तै, कृषि, आवास, शहरी, वन, खुला क्षेत्रलगायतको जग्गा वर्गीकरण गरिनेछ । कृषि योग्य जमिनमा जग्गा प्लटिङ रोकिने छ । त्यहाँ किसानलाई अनुदान दिएर आधुनिक कृषि उत्पादन गरिने छ । अन्य उत्पादकत्व कम भएका स्थानहरुमा शहरीकरण गरिने छ । यसमा लागि मापदण्डहरुको अध्ययन गरेर त्यसलाई समयको आवश्यकता अनुसार सुधारहरु गरिने छ । घोराहीलाई हरित नगरको रुपमा विकसित गरिने छ ।
जथाभावी भइरहेको जग्गा खण्डीकरण रोक्न तपाईंसँग के योजना छ ?
हो हामीले जथाभाबी कृषियोग्य जमिनमा जग्गा प्लटिङ रोक्ने छौं । जग्गा प्लटिङका लागि क्षेत्रहरु निर्धारण गरिनेछ । ती क्षेत्रमा सडकलगायतका आवश्यक पूर्वाधारको मापदण्ड बनाइने छ । सडकहरु साघुरा र दमकल पनि छिर्न नसक्ने जस्ता बनाउनुहुँदैन भन्ने हाम्रो मान्यता हो । यसको अर्थ जग्गा प्लटिङ सबै रोक्नुपर्छ भन्ने होइन । तर, यसको उचित व्यवस्थापन भने गर्नुपर्ने छ । हुन त सरकारले अहिले कित्ताकाट रोकेको छ । तर, केही व्यवसायीहरुले चोर बाटोबाट जग्गाको कित्ताकाट गरिरहनुभएको छ भन्ने सुनिन्छ । उहाँहरुले घर परिवारका सदस्यरुबीच नै अंशबण्डा गराएर जग्गाको कित्ताकाटको चोर बाटो अवलम्वन गर्नुभएको छ । हामीसँग त्यसलाई रोक्ने कुनै कानूनी बाटो छैन । हुन त सरकारले स्थानीय तहलाई जग्गाको लालपूर्जा वितरण गर्न सक्नेसम्मको अधिकार दिएको छ । तर, अझैं कैयौं नीति बन्न बाँकी छ । नीतिहरु नबन्दासम्म हामीलाई काम गर्न अझै केही अप्ठ्यारो हुने देखिन्छ ।
