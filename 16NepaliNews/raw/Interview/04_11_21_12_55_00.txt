काठमाडौं । नवनियुक्त वनमन्त्री नारदमुनि राना गत निर्वाचनताका नै चर्चामा आएका थिए । त्यसबेला काँग्रेस सभापति शेरबहादुर देउवा पत्नी डा. आरजु देउवालाई हराएर चर्चामा आएका राना अहिले महत्वपूर्ण मानिएको वन मन्त्रालयको नेतृत्व पाएर चर्चामा छन् ।एमाले सुदूरपश्चिमका नेता समेत रहेका रानाले कमाएको चर्चा मन्त्री बनेपछि सेलाउँछ या कायमै रहला ? चुरे विनाश गर्ने सरकारी योजना आइरहेका बेला वनमन्त्री रानाले त्यसलाई कसरी लिएका होलान् ? साथै वन व्यवस्थापन अब कसरी हुन्छ ? सरकारमाथि सर्वोच्चले एकपछि अर्को दिइरहेको झड्का र सत्तारुढ एमालेभित्रको असन्तुष्टिका बारेमा समेत रातोपाटीले मन्त्री रानासँग प्रश्न गरेको छ ।आरजु देउवालाई हराएर चर्चामा आएको नारदमुनि रानाको नाम अहिले वन मन्त्री भएपछि पनि चर्चामै छ । यो चर्चालाई कसरी सार्थकता दिनुहुन्छ ?जति चर्चा परिचर्चाहरु भएका छन्, त्यसमा म कामबाटै जवाफ दिन्छु । मिडियामा धेरै बोलेर यसो त्यसो गर्छु भन्दा पनि कामबाट जवाफ दिने मेरो तयारी छ । त्यसका लागि केही समय प्रतिक्षा गर्नुपर्ने हुन्छ । किनभने, एउटा विरुवा रोपेपछि त्यसले फल दिन अवश्य पनि केही समय लाग्छ । त्यसकारण सिंगो मन्त्रालयको टिम, विशेषज्ञहरुसहित हाम्रो मातहतका विभागसमेत बसेर अघि बढ्छौं ।विषम परिस्थितिमा महत्वपूर्ण मन्त्रालयको जिम्मेवारी पाउनुभएको छ, पाएको जिम्मेवारी पूरा गर्ने योजना कस्तो बनाउनुभएको छ ?अहिले जुन राजनीतिकरुपमा विषम परिस्थिति छ, यस्तो बेला नेपाल सरकारको वन तथा वातावरण मन्त्रालयलको जिम्मेवारी मलाई प्रधानमन्त्रीले दिनुभएको छ । प्रधानमन्त्रीले पहिलेदेखि नै लिएको विकास र समृद्धिको यात्रालाई सफल बनाउने प्रयास मेरो रहन्छ । त्यसका लागि मैले केही प्राथमिकता पनि तय गरेको छु । जसमा म र मेरो मन्त्रालयका तर्फबाट समृद्धिको यात्रालाई सफल बनाउन भरपुर प्रयास गर्नेछु ।वन मन्त्रालय र मातहतका निकायलाई सुधार गर्ने के कस्ता प्राथमिकता तय गर्नुभएको छ ?मेरो पहिलो प्राथमिकता भनेको चुरे संरक्षण नै हो । दोस्रो जैविक विविधतादेखि लिएर सिमसार क्षेत्र, ताल तलैयासमेतको संरक्षण गर्ने प्राथमिकता मैले बनाएको छु । साथै बैज्ञानिक बन व्यवस्थापनका नाममा रुख कटान, चोरी, तस्करी भइरहेका छन्, त्यसको नियन्त्रण गर्ने मेरो प्राथमिकतामा परेको छ । यी विषयमा म गम्भीर पनि भएको छु र ठोस योजनाहरु बनाएर अघि बढ्नु मेरो प्राथमिकताका विषय हुन् ।योसँगै तेस्रो प्राथमिकता हाम्रा लागि चुनौतीको विषय बनेको छ वातावरण संरक्षण । यसको कसरी संरक्षण गर्ने भन्नेमा पनि मेरो ध्यान जान्छ । किनभने, वातावरण मानव जीवनसँगै जोडिएको विषय पनि हो । वातावरणलाई विकासका नाममा प्रभाव पार्ने किसिमका एआईए र आईए जो हामीले गर्छौं, त्यो विषयलाई थप बैज्ञानिक ढंगले अघि बढाउने प्रयत्न गर्नेछु ।चुरे क्षेत्रको संरक्षणलाई नै किन पहिलो प्राथमिकतामा राख्नुभयो ?हिजोेको जो परम्परागत शैली थियो, त्यसलाई परिवर्तन गर्न जरुरी छ । त्यसलाई अझ नयाँ ढंगले परिवर्तन गरेर अघि बढेमात्रै उद्देश्य पूरा हुन्छ भन्ने बुझेर नै मैले यो विषयलाई प्राथमिकतामा राखेको हो ।तपाईंको पहिलो प्राथमिकता चुरे क्षेत्रको संरक्षण गर्नेरहेछ । तपाईकै सरकारले ढुंगा गिटी निकासी गरेर व्यापार घाटा कम गर्ने भनेको छ, जसको चौतर्फी आलोचना र विरोध पनि भइरहेको छ । यसरी सरकार आफैंले चुरे विनास गर्ने बाटो अवलम्बन गरेका बेला तपाईको प्रयास कसरी सफल होला ?सरकारले त्यस्तो नीति लिएको छैन । यसमा बुझाइको कमी हो कि भन्ने मलाई लागेको छ । किनभने, तपाईहरुले वन मन्त्रालयको विज्ञप्ति पनि हेरिसक्नुभयो होला । बाहिर प्रचार भए जसरी जथाभावी चुरेमै गएर डोजर चलाउने भन्ने कुरा सत्य होइन । नेपाल सरकारले पनि यसबारे प्रष्टीकरण दिइसकेको छ । त्यसकारण बाहिर सुनेजस्तो, भनेजस्तो र हल्ला गरेजस्तो होइन यो विषय ।निश्चित रुपमा चुरेलाई हामीले संरक्षण गरेनौं केही बर्षमा तराईको भुभाग मरुभूमि हुन्छ । त्यसैले यसमा वन मन्त्रालय मात्रै होइन, हामी सबै नेपाली जनता र नेपाल सरकारकै प्राथमिकताको एक नम्बर योजना बनाउनुपर्छ । त्यसका लागि हामी केन्द्रित हुन्छांै । विकास या बाटाघाटा निर्माणका नाममा चुरेको अत्याधिक दोहन भएको छ त्यसलाई नियन्त्रण गर्छौं, त्यो मेकानिजम पनि हामीसँग छ ।तपाईले चुरे जोगाउने प्रतिवद्धता व्यक्त गरिरहँदा सरकारले बजेटमार्फत ढुंगा गिटी निकासीका लागि बनाएको योजनास्थलहरु बढीमात्रामा चुरे आसपास नै छन् । यसमा तपाईको प्रतिवद्धताले काम गर्ला र ?समस्या आउँदैन । निषेधित क्षेत्र जुन छ, त्यहाँ प्रवेश नै पाउँदैन । यदि त्यस्तो कहीँकतै रहेछ भने पनि वन मन्त्रालयको जिम्मेवारी सम्हालिसकेपछि म समन्वय गरेर अघि बढ्छु । जस्तो कि– कहाँ कहाँ डोजर हाल्न हुन्छ, कहाँ हुँदैन ? कुन क्षेत्रलाई निषेधित क्षेत्र घोषणा गर्ने ? कुनकुन खोलामा जान पाउने, कुनमा जान नपाउने भनेर तयारी गर्नुपर्ने हुन्छ । भर्खरै मैले जिम्मेवारी सम्हालेकाले कुन क्षेत्र पर्छन् भनेर म भन्न सक्दिनँ । तर, अध्ययनपछि त्यो पनि भनौंला । यति सम्झनुस् कि चुरे अनियन्त्रित ढंगले दोहन हुँदैन, हामी दोहन गर्न दिँदैनौं । चुरे संरक्षणकै दिशामा वन मन्त्रालय जान्छ ।यसअघिका मन्त्रीले ल्याएको वैज्ञानिक वन व्यवस्थापन कार्ययोजनालाई निरन्तरता दिनुहुन्छ कि ?यसका बारेमा हामी अध्ययन गर्छौं । किनभने, वैज्ञानिक वन व्यवस्थापनका बारेमा विगत एक÷डेढ बर्षदेखि नै विभिन्न कुराहरु उठिरहेका छन् । वैज्ञानिक वन व्यवस्थापन नै चाहिँदैन, खारेज गर्नुपर्छ, केही केही स्थानमा त्यसका नाममा अनियन्त्रित तरिकाले रुख कटानहरु भएको छ भन्ने कुराहरु सुनिएको छ । त्यो विषयमा आयोजना नै ठीक छैन भन्ने कि त्यसका नाममा केही जिल्लामा जुन किसिमबाट रुख कटान भैरहेका छन्, ती समग्र विषयमा अध्ययन गरेर ठोस कदम चाल्छौं ।अब अर्को प्रशंग । हालै पुनर्गठन भएको मन्त्रिमण्डलप्रति एमालेभित्रै चरम असन्तुष्टि देखिएको छ । यस्तो अवस्थामा तपाईले काम गर्न कति सहज ठान्नुभएको छ ?हामी चुनौतीकै बीचमा जिम्मेवारीमा आएका छौं । त्यो कुरा ढाँट्न मिल्दैन । देशले एउटा चुनौति भोगिरहेको छ । पार्टीले भोगिरहेको छ । यो चुनौति हाम्रा लागि अवसर पनि हो । यो अवसरलाई काम गरेर जवाफ दिनुपर्छ । तपाईले संकेत गरेझैं केही साथीहरुमा नोकझोक त भैरहन्छ । तर, जसरी पार्टीभित्र गलत तरिकाले अस्वस्थ प्रक्रियाबाट प्रतिस्पर्धाका नाममा गतिविधिहरु भइरहेका छन्, ती निश्चतरुपमा दुःखदायी छन् ।हामी सबैलाई थाहा भएकै कुरा हो, हामी एमाले र माओवादी केन्द्रबीच पार्टी एकता भयो, फेरि अदालतको फैसलाअनुसार हामी छुट्टियौँ । फेरि पनि नेताहरुका बीचमा मन मिलिसकेको अवस्था छैन । अझै पनि प्रधानमन्त्री तथा एमाले अध्यक्ष केपी ओली पार्टी एकताकै पक्षमा हुनुहुन्छ । अस्ति भर्खरै त्यसका लागि उहाँले ६ बुँदे प्रस्ताव पनि गरिसक्नुभयो । त्यो प्रस्तावमा जसको मन नै बांगो छ, एकतामा चासो नै छैन, एकता गर्न नै चाहँदैन, उनीहरुलाई जबर्जस्ती सुपर ग्लु लगाएर राख्नचाहिँ सकिँदैन । अहिले पनि एकताको सम्भावना बाँकी नै छन् । केही मान्छेहरु चोइटिएर जान सक्लान्, तर नेकपा एमाले रहन्छ । त्यो हिसावले हामी अघि बढ्छौं ।वर्तमान मन्त्रिपरिषदलाई हेर्दा १२१ सिटको एमालेभन्दा २० सिटको जसपा र नवआगन्तुक पूर्वमाओवादी तर्फलाई महत्व दिएको देखिन्छ । यसले त लामो समय एमालेमा रहेर योगदान गरेकाहरु भड्किन पुगे नि ?तपाईले भनेजस्तो भाँडभैलो वा भड्किने अवस्था छैन । पार्टी नेतृत्व वा सरकार प्रमुखलाई हामीले सहयोग गर्ने हो । त्यसमा को–को जाने, को नजाने अथवा कसलाई लैजाँदा हुने, नहुने भन्ने कुरा प्रधानमन्त्रीले छान्ने विषय हो । मेरो बुझाई यति मात्र हो, हामीले सहज वातावरण बनाइदिने मात्रै हो ।यद्यपि अलिअलि साथीभाइका केही गुनासाहरु हुन सक्छन् । मन्त्री बन्ने इच्छा त कसलाई हुँदैन र ? सबैलाई मन्त्री, उपप्रधानमन्त्री ईच्छा हुनु स्वाभाविक हो । तर, सबैलाई एकैचोटि बनाउन असम्भव हुन्छ । पार्टी र देश संकटमा भएका बेला नेतृत्वलाई हामीले सहयोग गर्ने हो ।संकट त सरकारमै हुनेहरुले निम्त्याएको देखिन्छ । जबकि उप्रधानमन्त्रीसमेत रहेका राजेन्द्र महतोको अभिव्यक्तिले संकट निम्त्याएन ? कि त्यसरी बोल्न मिल्थ्यो ?त्यो विषय टुंगिसकेको छ । उहाँले विज्ञप्तिमार्फत प्रष्ट पारिसक्नुभएको छ । यसमा बहस गरिरहनुपर्छ जस्तो मलाई लाग्दैन । मान्छे होे, बोलेको कुरामा चिप्लिएको हुनसक्छ ।नेपाललाई बहुराष्ट्रिय बनाउन मुक्ति आन्दोलनको तयारी गर्ने राजेन्द्र महतोको अभिव्यक्तिलाई लिएर प्रधानमन्त्रीले माफी माग्नुपर्छ भन्ने माग पनि उठ्यो नि ?जसले बोलेको छ, उसले स्पष्टीकरण दिइसकेपछि फेरि प्रधानमन्त्रीले किन माफी माग्ने ? पर्दैन । एकछिन मानौं, जसले भुल वा गल्ती गर्छ, उसले महशुस गरिसकेपछि फेरि प्रत्येक मान्छेले बोली राख्न जरुरी छैन ।यो सरकारले एकपछि अर्को अवैधानिक काम गर्दै आएको छ । नागरिकता अध्यादेशलाई सर्वोच्चले तत्काल कार्यन्वयन नगर्न भनेको छ । अर्कोतिर तपाईंकै पार्टी एमालेको दशौं राष्ट्रिय महाधिवेशन आयोजक समितिले गरेका निर्णयलाई सर्वोच्चले अस्वीकार गरेको छ । यसबारेमा चाहिँ तपाईको भनाइ के छ ?सर्वोच्चका निर्णयहरूमा हामी समीक्षामै छांै । सबै ठाउँमा साना विषयमा पनि अदालत जाने प्रवृति बढेको छ । यसले शक्ति पृथकीकरणको सिद्धान्तमा कहीँ न कहीँ एकले अर्कामाथि हस्तक्षेप गरेको हो कि भन्ने मेरो बुझाइ छ । हामीले संविधान निर्माण गर्दा कहीँ न कहीँ शक्ति सन्तुलनको सिद्धान्तका आधारमा जे अपेक्षा गरेर व्यवस्था गरेका थियौं, त्यसमा मेल खाएको छैन कि भनेजस्तो लागेको छ ।  