

राप्रपा अध्यक्ष पशुपति शम्शेर जबराले एकता घोषणाको २४ घण्टा अघि पार्टी एकीकरण अश्वीकार गरेकोमा राप्रपा नेपालका अध्यक्ष कमल थापाले आश्चर्य व्यक्त गरे । थापा भन्दा बढी आश्चर्यचकित भएका छन् पशुपतिकै पार्टी राप्रपाका वरिष्ठ नेताहरु ।
पशुपति शम्शेरपछि नहटेका भए राप्रपा नेपाल र राप्रपाबीच आज एकीकरण भइरहेको हुनेथियो । एकाएक एकता भाँडिएपछि पूर्व प्रधानमन्त्री लोकेन्द्रवहादुर चन्द सहितका नेताहरुले पशुपति शम्शेर अबिश्वसनीय र मूसा प्रवृतिको बाहक बनेर प्रस्तुत भएको टिप्पणी गरेका छन् ।
ओली सरकारमा मन्त्री समेत रहेका राप्रपा केन्द्रीय सदस्य तथा प्रभावशाली नेता जयन्त चन्दले अनलाइनखबरसँग पशुपतिले आफूलाई समेत मुसा बनाइदिएको टिप्पणी गरेका छन् । यसै सन्दर्भमा पूर्वप्रधानमन्त्री चन्दका पुत्र जयन्तसँग अनलाइनखबरले गरेको कुराकानीः
पार्टी एकीकरण अचानक रोकिनुमा तपार्इंहरुको दोष हो कि कमल थापाको ? 
हाम्रो दोष पनि होइन, कमल थापाजीको पनि होइन । हामीलाई पशुपति शम्शेरले बर्बाद पारे । एकीककरण हुने भनेर अस्ती २२ गते पशुपति शम्शेर आफैंले संयुक्त वक्तव्यमा हस्ताक्षर गरे । त्यसको ४८ घण्टा नबित्दै उनी आफैंले अर्को विज्ञप्ति निकालेर एकीकरण भाँडे र एकीकरण सभामा नजान निर्देशन जारी गरे । यस्तो झल्लु प्रवृतिलाई के भन्ने ? हामी सबै आश्चर्यचकित भएका छौं ।
एकीकरण रोक्ने सन्दर्भमा पार्टीमा छलफल भएन ? 
उहाँले पार्टीमा र नेताहरुसँग पनि कुनै छलफल गर्नु भएन । एकल निर्णय गरेर उहाँले जारी गरेको विज्ञप्ति हामीले मिडियामा आएपछि थाहा पायौं । पार्टी एकता गर्ने निर्णय साउन ११ गते राप्रपा केन्द्रीय समितिले पारित गरेको हो । अध्यक्ष पशुपतिले त्यसमा हस्त्ाक्षार गरेका छन् । आज पार्टी एकता भाँड्ने क्रममा उनले एकल निर्णय गरे ।
सरकार वा पार्टी एकतामध्ये एउटा रोज्न उहाँमाथि दबाव परेछ नि ? 

एउटा जहाजमा प्वाल परेपछि अर्को जहाजमा हामफाल्ने मूसा प्रवृति नेपाली राजनीतिमा झाँगियो । पशुपतिले हामीलाई पनि मुसा बनाए

त्यस्तो केही पनि होइन । हिजो पशुपतिले उनका  दुई जना मान्छेलाई मन्त्री बनाएर पठाएछन् बिना विभागीय । ठीकै छ हिजो मन्त्री बनाए, आज एकीकरण नरोकेको भए हुन्थ्यो ।
मन्त्री बनाउने सन्दर्भमा चाहिँ तपाईहरुसँग सल्लाह भएन ? 
यत्रो पार्टी एकीकरण गर्दा त सल्लाह नगर्नेले मन्त्री बनाउने कुरामा के सल्लाह लिन्थे । मन्त्री बनाउने कुरा पार्टी केन्द्रीय कार्यसमितिमा छलफल हुनुपर्ने हो तर, त्यसो भएन । त्यसमा पनि हाम्रो कुनै गुनासो थिएन, तर पार्टी एकीकरणबाट किन पछि हटे ? यो प्रश्न महत्वपूर्ण छ । आज देशभरीबाट कार्यकर्ताले हामीलाई सोधिरहेका छन् ।
यस्तो किन भयो ? पशुपति शमसेरलाई तपाईहरुले नै अस्ती भर्खर लोकेन्द्रवहादुर चन्दको नेतृत्व हस्तान्तरण गर्नुभएको होइन र ? 
वास्तवमा हामीमाथि धोका भयो । सिंगो पार्टी र कार्यकर्तामाथि धोका भयो । हामीले पार्टी एकीकरण होला भनेर उनलाई अध्यक्ष बनायौं । तर, उनकै कारण एकता भाँडियो ।
आज ९० प्रतिशत कार्यकर्ता एकताको पक्षमा छन् । केन्द्रीय कार्यसमिति एकताको पक्षमा छ । राष्ट्रवादी प्रजातान्त्रिक वैकल्पिक शक्ति चाहिन्छ भनेर यत्रो प्रयास गरियो । यो ६ महिनादेखिको प्रयासलाई पशुपतिले सिध्याए । यो त अनैतिकता र फेरवीको पराकाष्ठ नै गरे । उनले आफैंले साउन २५ गते एकीकरण गर्ने भनेर सही गरेको कुरा पनि लत्याए । बेहोसीमा सही गरेका त होइनन होला । तर यो देशमा जे गरे पनि हुने रहेछ । मलाई त यस्तो प्रवृति देखेर दिक्क लागेको छ, म आश्चर्यमा पनि छु ।
पशुपति शम्शेर जस्तो परिपक्व नेताले त्यतिकै यस्तो निर्णय त गरेका होइनन् होला ? 
खै के भन्ने, वास्तवमा यो त मूसा प्रवृतिको बाहक नै भए । हामी केपी ओलीको सरकारमा थियौं । जुन उद्देश्य र काम गर्ने भनेर साथ दिएको हो, बीचमै धोका दिनु हुँदैन भन्ने हाम्रो मत थियो । तर, पशुपतिले संसदीय समितिको निर्णय भनेर हामीलाई फिर्ता बोलाए । एउटा जहाजमा प्वाल परेपछि अर्को जहाजमा हामफाल्ने मूसा प्रवृति नेपाली राजनीतिमा झाँगियो । पशुपतिले हामीलाई पनि मुसा बनाए र यसपटक मुसा प्रवृतिको नमूना उनी बने । यसले हामी जस्ता निष्ठाको राजनीति गर्नेहरुलाई लज्जाबोध भएको छ ।
अब पार्टी एकता त नहुनेनै भयो, यसमा अर्घेल्याइँ कसको त ? 
पार्टी एकीकरण अनिश्चित भयो । अब एकीकरण हुने अवस्था म देख्दिन । यसमा अर्घेल्याईँ पशुपति शम्शेरकै हो । पार्टी त एकीकरणको पक्षमै छ । अब हामीले दबाव दिएर पनि केही होला जस्तो छैन । नेपाली राजनीतिमा यस्तो जालझेल चलेसम्म केही हुन्न । किन एकीकरण नगर्ने भन्ने कुनै कारण पनि उनले दिन सकेका छैनन् । अन्तरिम विधानमा कुरा मिलेन भनेका छन् । कुरा नमिलेको भए किन २२ गते हस्ताक्षर गरेको ? यसको जवाफ उनीसँग छैन ।
अब पशुपतिले जे गरे चुपचाप माने र बस्ने कि के गर्ने ? 
अहिले छलफल भइरहेको छ । केही साथीहरुले एकताका लागि हस्ताक्षर अभियान पनि चलाइरहनुभएको छ । यस्तो देशमा भद्र मान्छेले राजनीति गर्न नसक्ने रहेछन् भन्ने पशुपति शम्शेरले हामीलाई सिकाए । राजनीतिक कुनै संस्कार र नैतिक सोच देखिएन । अब एकता नहुने भयो । पशुपति शम्शेरलाई अब कसले पत्याउँछ ?
पशुपति शम्शेरलाई छाडेर पनि तपाईँहरु एकतामा जान सक्नुहुन्छ ? 
विचार विमर्श भइरहेको छ । अहिले नै केही भन्न सकिन्न तर, केही त गर्नुपर्ला । अब पशुपतिको कुनै क्रेडिबिलिटी नै रहेन । हामी के गर्ने भनेर परिस्थिति हेर्दैछौं ।
पार्टी एकता रोक्न बाहृय चलखेल पनि भयो भन्छन् नि ? 
चलखेल भयो कि के भयो पशुपतिले नै जानुन् । पर्दा पछाडि देखिएको छैन, त्यसैले म केही भन्न सक्दिन ।
