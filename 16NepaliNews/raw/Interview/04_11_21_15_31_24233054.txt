
सप्तरीको निर्वाचन क्षेत्र-३ बाट प्रत्यक्ष निर्वाचित एमाओवादी सभासद उमेशकुमार यादवलाई सोमबार राति संविधानसभामा तोडफोड हुनुपूर्व धेरै मानिसले चिनेका थिएनन् । तर, सो रात कुर्सी उचालेर भुइँमा पछार्दै गरेको उनको तस्वीर सार्वजनिक भएपछि उनी चर्चा र आलोचनाको प्रतिनिधि पात्र बने ।
सभासद यादवलाई आफूले गरेको उक्त कार्यमा पश्चाताप लागेको छ कि भनेर अनलाइनखबरले प्रश्न गर्दा उनले गर्वका साथ भने- ‘हामीले सिस्टमभित्रै बसेर प्रतिरोध गरेका हौं, गोल्चे सार्कीले रामचन्द्र पौडेललाई हान्दा सिस्टमभित्र बसेको हुने, मैले गरेको कसरी सिस्टम बाहिर भयो ?’   


संविधानसभाभित्र कुर्सी  बजार्दै सभासद उमेशकुमार यादव

सोमबार मध्यरातमा किन संविधानसभामा तोडफोड गर्नुभएको ?
संविधानसभाका लागि हामी जनयुद्ध लडेर आएका हौं । सत्तारुढ दलहरुले संविधानसभालाई संसदजस्तो बनाउन खोज्दा हामीले सिस्टमभित्र बसेर प्रतिरोध गरेका हौं ।
कुर्सी उचालेर पछार्ने पनि सिस्टमभित्रै बसेर भएको हो ?
हो । त्यो सिस्टमभित्रै बसेर हो । गोल्चे सार्कीले तत्कालीन सभामुख रामचन्द्र पौडेललाई जुत्ताले हान्दा सिस्टमभित्र बसेको हुन्छ, अनि मैले गरेको कसरी सिस्टम बाहिर भयो ?
अर्को कुरा, तपाईहरुले कुुर्सी तोडफोड गरेको मात्र देख्नुभयो । मेरो अनुहारमा हेर्नुभएन । मधेसलाई अहिलेसम्म दोस्रो दर्जार्को नागरिकका रुपमा हेरिएको पीडा थियो मेरो अनुहारमा । तपाई मिडियाका साथीहरुले पनि मधेसको आत्मा र पीडालाई चिन्नुभएको छैन । जबसम्म त्यो उत्पीडन रहन्छ, हजारौ कुर्सीहरु भाँचिन्छन् ।
तर, बैठक स्थगित भइसकेपछि तोडफोड गर्नुभयो नि । किन ?
सभामुखले बैठक स्थगित गरेको हामीले सुनेनौं । सभामुखले बलमिच्याइँ गरेर प्रक्रिया अघि बढाउन खोजेकाले हामीले प्रतिरोध गरेको मात्र हो । फेरि अघिल्लो संविधानसभामा हाम्रा पार्टीका सभासदहरुले बैठक बोलाउन आग्रह गर्दा नमान्ने सभामुखले यो पटक कांग्रेस र एमालेले भनेको मानेर बलमिच्याइँ गरेपछि यसको उत्पेरक उहाँ र सत्तारुढ दल नै हुन् ।
संविधानसभामा कुर्सी उचालेर पछारेको तस्वीरहरु आए, तपाईका मतदाताले के भने ?
मलाई मेरो मतदाताको कुुरा गर्नुहुन्छ भने सत्तारुढ दलका ठूला नेताहरुविरुद्ध सप्तरीको कुनै पनि क्षेत्रमा चुनाव लड्न तयार छु  म । म चुनौतीका साथ भन्छु, म राजीनामा दिन्छु र उनीहरुले पनि आफूले चाहेको क्षेत्रका सभासदलाई राजीनामा गराउनुस् । म जोसुकैविरुद्ध चुनाव लड्न तयार छु ।
तर, समाजिक सञ्जालहरुमा तपाईको निकै आलोचना भएको छ ? हेर्नुभएको छैन ?
मलाई गाली गर्ने भनेको पुरानै शासकीय मानसिकताका रोगी पहाडी खस शासकहरुले नै हुन् । गाली गर्ने १ सय जनामा ९५ जना त पहाडिया बाहुन नै छन्, जसको बोलबाला अब छिट्टै खत्तम हुनेवाला छ ।

अब आज पनि संविधानसभा बैठक छ, धेरैले यसलाई निर्णायक भनेका छन्, के गर्नुहुन्छ ?
सत्तारुढ दलहरुको निर्णायक हो भने हाम्रो पनि निर्णायक नै हो । उनीहरुले मुलुकलाई ०४७ सालतिर फर्काउन खोजेका छन् । म जनताको सिपाही हुँ, उनीहरुले जे भन्छन् त्यही गर्छु । हाम्रो पार्टीका श्रद्धेह अध्यक्ष कमरेडले जे आदेश दिनुहुन्छ, त्यहीअनुसार अघि बढ्छु ।
अस्ति तोडफोड गर्ने पनि अध्यक्षकै निर्देशन हो ?
अध्यक्षको आदेश भनेको बलजफ्ती गर्न खोजियो भने भने सिस्टमभित्र बसेर प्रतिरोध गर्नुस् भन्ने हो । हामीले सिस्टमभित्र बसेर नै प्रतिरोध गरेका छौं । मैले कुनै अपराध गरेको छैन । बरु हाम्रा श्रद्धेय नेता प्रचण्ड र बाबुरामलाई धन्यवाद दिनुस् कि एउटा मधेसीका छोरालाई आफ्नो कुरा बोल्न, लड्न र भिड्न सक्ने बनाउनुभयो । उहाँहरु अब हाम्रो पार्टीको मात्र होइन, उत्पीडित वर्ग र समुदायको राजनेता हुनुहुन्छ ।
माघ ८ मा संविधान दिने भीष्मप्रतिज्ञा थियो तर, संविधान त आएन ?
संविधान दिन नसकेकोमा म दुई हात जोडेर माफी माग्छु । तर, माघ ८ ठूलो कुरा होइन । कहिलेभन्दा पनि कस्तो संविधान भन्ने महत्वपूर्ण हुन्छ । तपाई मिडियाका साथीहरुले पनि यसमा नै बहस गर्नुस्, मेरो आग्रह छ ।
सत्तारुढ दलहरुले प्रक्रियाका नाममा अहिले मुलुकलाई अर्को द्वन्द्वमा लैजान चाहेका छन् । यिनै १० प्रतिशत शासकहरुले गोइतदेखि विप्लवसम्मलाई लेखेटे । अहिले हामीलाई किन संविधानसभाबाट घोक्रेठ्याक लगाउन खोजिरहेका छन् ?
गणतन्त्र, संघीयता, धर्मनिरपेक्षताका धाईआमाहरुले हामी असली आमालाई जवरजस्ती संविधानसभाबाट बाहिर पठाउन खोज्छन् भने ठीक हुँदैन ।
