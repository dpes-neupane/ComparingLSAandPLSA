उनी पेसाले हाड जोर्नीका विशेषज्ञ डाक्टर हुन् । त्यसैसँग सम्बन्धित प्रध्यापक पनि हुन् । उनी देशविदेशमा अध्ययन अध्यापनका लागि गइरहेका हुन्छन् । यस्तो व्यस्त कार्यतालिकामा पनि उनले देशको राजनीतिलाई नजिकबाट नियालिरहेका हुन्छन् । विदेशको राजनीतिक अवस्थासँग नेपालको राजनीतिलाई तुलना गर्दै विश्लेषण गरिरहेका हुन्छन् । प्रस्तुत छ, मधेसका बुद्धिजीवी एवं राजनीतिक विश्लेषकको हैसियतले विभिन्न प्लेटफर्म आफ्नो धारणा सार्वजनिक गर्दै आएका बुद्धिजीवी डा. रामकेवल साहसँग देशको वर्तमान अवस्था र अगामी चुनौतीका विषयमा रातोपाटीले गरेके कुराकानीःदेशमा गणतन्त्र स्थापना भएको १२ वर्ष भइसकेको छ, यस अवधिलाई तपाईंले कसरी मूल्याङ्कन गर्नुभएको छ ?–गणतन्त्र स्थापना भएको यो १२ वर्षको अवधिमा देश परिवर्तनको बाटोमा हिँडेको जस्तो देखिन्छ । एकतन्त्रीय व्यवस्थाबाट गणतन्त्रीय व्यवस्थामा जानु नै सबभन्दा ठूलो परिवर्तन हो । १२ वर्षको यो अवधिमा सबभन्दा ठूलो उपलब्धि यसैलाई मान्न सकिन्छ । तर जनताले परिवर्तनको अनुभूति गर्न पाएका छैनन् । गणतन्त्र आयो तर त्यसको पूर्वाधार र संरचना पूर्ण रूपमा तयार हुन नसकेका कारण जनताले त्यसको अनुभूति गर्न सकेका छैनन् । गणतन्त्र ल्याउनका लागि जनतासँग जुन प्रकारको प्रतिबद्धता गरेका थिए ती प्रतिबद्धता पूरा भएको अवस्था छैन । यसबाट जनता असन्तुष्ट छन् । दलका नेताहरूले गणतन्त्र चाहेकै हो । त्यही ल्याउनका लागि यत्रो लडाइँ लडे तर त्यसलाई व्यवस्थित गर्न सकेका छैनन् । यसको मुख्य कारण भागबण्डा राजनीति हो । नेपालको राजनीति भागबण्डामा चलेका कारण जनताको चाहनाअनुसार काम भइरहेको छैन । नेताहरूले हरेक कुरा आपसमा भागबण्डा गर्छन्, जनताका लागि केही बाँकी राख्दैनन् ।त्यसो भए गणतन्त्र कुन मार्गमा हिँडिरहेको छ त ?–गणतन्त्र आए पनि स्थापित हुन सकेको छैन । स्थापित हुने मार्गमा गइरहेको छ । तर जुन मार्गमा गइरहेको छ त्यो मार्गबाट गणतन्त्र स्थापित हुने हो कि होइन । यस कुरामा आशङ्का बढिरहेको छ । यो पूरै नकारात्मक दिशामा गइरहेको छ भनी भन्दिनँ तर सकारात्मक दिशामा पनि गइरहेको छैन । अहिलेका राजनीतिक दलहरूले स्टेकहोल्डरलाई कन्भिन्स गर्न सकेको छैनन् । जसले बलिदानी दिएर गणतन्त्र ल्याए, त्यसलाई कन्भिन्स गर्न सकिरहेको छैन । जनताले शासकीय प्रणाली फेरेपछि अनुहार फेरिन्छ, शासन व्यवस्था फेरिन्छ भन्ने आशा गरेका थिए । तर त्यो पूरा नहुने जस्तो देखिएको छ ।शासकीय प्रणालीमा परिर्वन आए पनि शासन शैली उही छ । त्यो शासनमा अनुहार पनि पुरानै छन् । त्यसलै जनतामा आशङ्का र अविश्वास देखिएको छ । यत्रो परिवर्तन भए पनि फेरि त्यही ठाउँमा पुग्ने हो कि जनतामा आशङ्का देखिएको छ । संविधानमा जेजस्तो व्यवस्था उल्लेख भए पनि नेताहरूमा उही सर्वसत्तावाद देखिन्छ । यो सुधारिएको संसदीय व्यवस्था हो । थोत्रो भइसकेको व्यवस्थालाई केही नयाँ रूप दिएर ल्याउने व्यवस्था हो, सुधारिएको संसदीय व्यवस्था । भारतको चुनाव हेर्ने हो भने त्यहाँ संसद्का लागि चुनाव भएको हो तर त्यहाँ एउटा व्यक्तिका नाममा चुनाव भएको हो । मानौँ राष्ट्रपतिका लागि चुनाव भएको हो । संसदीय व्यवस्था नमानेको जस्तो देखियो । नेपालमा पनि गणतन्त्रलाई सही मार्गमा लैजानका लागि राष्ट्रपति शासन व्यवस्था हुन आवश्यक छ ।भन्नाले तपाईंको विचारले यो संसदीय व्यवस्थाले गणतन्त्रलाई थेग्न सक्दैन ?–सक्दैन, विल्कुलै सक्दैन । यो गणतान्त्रिक व्यवस्थालाई संसदीय व्यवस्थाले थेग्न सक्दैन । भारतको चुनावले देखायो कि एउटा व्यक्तिले देश सञ्चालन गर्न सक्छ । एउटा व्यक्तिको वरिपरि राजनीतिक घुमेको छ भने संसदीय व्यवस्थाको के काम । त्यसलाई संसदीय व्यवस्था भन्ने कि राष्ट्रपतीय व्यवस्था भन्ने, जनतामा अन्योल देखिन्छ ।राष्ट्रपति प्रणाली ल्याउन अहिलेको संसद्मा बहुमत देखिएको छैन । यो प्रणाली ल्याउनका लागि फेरि आन्दोलन गर्नुपर्ने अवस्था देखिएको छ नि ?–यही संसद्ले पनि गर्न सक्छ । संसद् भनेको सार्वभौमसत्ता सम्पन्न हो । यसले जे पनि गर्न सक्छ । संसद्को दुई तिहाइ मतले यो संविधानलाई पनि फेर्न सक्छ । भएन भने जनमत सङ्ग्रहमा जानसक्छ । राष्ट्रपति प्रणाली कि संसदीय प्रणाली भनी पहिला पनि बहस चलेकै हो । एउटा पार्टी विशेषले गर्दा यो सुधारिएको संसदीय व्यवस्था स्वीकार गर्न बाध्य पार्यो । राष्ट्रपतीय प्रणालीका लागि देशमा ठूलो बहस चलेको थियो ।राष्ट्रपति प्रणाणी भयो भने देश निरङ्कुशतामा जानसक्छ । एकदलीय प्रणालीमा पनि जानसक्छ भनी विश्लेषकहरू भनिरहेका छन्, तपाईंको धारणा के हो ?–राष्ट्रपति प्रणाली धेरै ठाउँमा निरकुङ्श प्रणालीमा गएको प्रमाण छ र धेरै ठाउँमा सफल भएको पनि प्रमाण छ । राष्ट्रपति प्रणाली आफैमा खराब होइन तर व्यक्ति कस्तो आउँछ, त्यसमा भर पर्छ । आजसम्म जहाँ जहाँ राष्ट्रपति प्रणाली निरङ्कुश भएको छ, त्यहाँको व्यक्तिका कारणले भएको छ, प्रणालीका कारणले भएको छैन । त्यसैले कस्तो व्यक्ति आउँछ त्यसमा भरपर्छ । हामीले पनि लामो समयदेखि संसदीय व्यवस्थाको अभ्यास गरेका हौँ तर त्यो व्यवस्थाले के गर्यो ? त्यसबाट केही प्राप्त हुनसकेन । संसदीय व्यवस्थाले देश उँभो लाग्दैन भने कुरा पुष्टि भएको छ । सांसदहरू गणितीय खेलमा लागेर व्यवस्थालाई नै दुर्गन्धित बनायो । अहिले पनि एउटा सांसदले ६–६ करोड रुपियाँ माग गरेको छ । लगभग दिने निश्चित भइसक्यो । एउटा सांसदलाई किन चाहियो ६ करोड रुपियाँ । सरकारले विकास गरिरहेका छन्, विभिन्न निकायमार्फत संसदको क्षेत्रमा काम भइ नै रहेको छ भने किन चाहियो सांसदलाई ६ लाख रुपियाँ । यी कारणले पनि संसदीय व्यवस्था राम्रो छैन । राष्ट्रपति प्रणालीमा जानुपर्छ भन्ने कुरा उठ्न थालेको छ । राष्ट्रपति प्रणाली निरङ्कुश हुन्छ भन्छन् तर एउटा राष्ट्रपति इमानदार पनि हुनसक्छ । जसरी भारतमा नरेन्द्र मोदी इमानदार भएर आए । त्यसरी नेपालमा पनि राष्ट्रपतिको रूपमा आउनसक्छ । नेपाल बनाउनका लागि कुनै नयाँ मान्छेले आँट गर्न सक्छ ।गणतन्त्रमा १२ वर्षसम्म संसदीय व्यवस्थाको अभ्यास भइसकेको छ । अब फेरि राष्ट्रपति प्रणाली ल्याउनुपर्यो भने यो प्रणाली नै फेर्नुपर्ने होइन ?–११५ वर्षको शाही शासन परिवर्तन हुनसक्छ भने यो किन परिवर्तन हुनसक्दैन । जनता सर्वोपरि हुन्छ, जनताले चाहियो भने आजैको आज परिवर्तन गर्नसक्छ । अहिले संसदीय व्यवस्थामा जनता दिगभ्रमित भएको छ । जुनदिन भ्रम टुट्छ अनि राष्ट्रपति प्रणालीका लागि आवाज उठ्छ ।समृद्ध नेपाल, सुखी नेपालीको नारा दिइएको छ, तपाईंको विचारमा संसदीय प्रणालीले यो नारा पूरा गर्नसक्दैन ?– यो संसदीय व्यवस्थाले गर्दा सरकारले लिएको आर्थिक समृद्धिको उद्देश्य पूरा हुनसक्दैन । अहिलेको कार्यप्रणाली र क्षमताले आर्थिक समृद्धि सम्भव नै छैन । अलिकति १९–२० होला तर सरकारले अहिले भनेको जस्तो समृद्धि सम्भव छैन । सरकारले बजेट ल्याए पनि खर्च गर्न सकिरहेको छैन । किनभने देशसँग त्यो क्षमता छैन । भएको बजेटलाई कसरी खर्च गर्ने, त्यसको क्षमता नभएको कारण वार्षिक बजेट खर्च गर्न सकिरहेको छैन । नेपालमा भ्रष्टाचारको युग सुरु भएजस्तो अनुभूति हुन्छ अनि विकास गरेर समृद्ध मुलुक बनाउन कसरी सम्भव हुन्छ ? जताततै भ्रष्टाचार भइरहेको छ । जता गयो त्यता त्यही कुरा सुन्न पाइन्छ । कही सडक भत्कियो, कही पुल भत्कियो भन्ने कुरा सुन्न पाइन्छ । दिनदिनै अख्तियारले मान्छे फेला पारेको पारैछ । मानौँ भ्रष्टाचारको युग चलिरहेको छ । यसरी देश समृद्ध हुनसक्दैन ।राष्ट्रपति प्रणालीमा भ्रष्टाचार हुँदैन भन्ने के ग्यारेन्टी छ ?–हुनसक्छ । तर राष्ट्रपति प्रणालीमा राष्ट्रपति बफादार र इमानदार हुनुपर्छ । एकजना इमानदार र बफादार हुने गरेको विश्वमा देखिन्छ । निरङ्कुश र भ्रष्टाचारीलाई अङ्कुश लगाउने ठाउँ पनि हुन्छ । अहिले राम्रो काम गर्नेलाई छुट छैन । कुनै काम गराउनका लागि संसदबाट पास गराउनुपर्छ । त्यसलाई पारित गराउन थुप्रै प्रक्रिया छन् । सांसदलाई घुस खुवाएन कुनै बिल पास हुँदैन । धेरैजसो यस्ता विधेयक तथा काम हुन्छन् जो संसद्बाट पारित हुनुपर्छ । संसदले चाहेन भने पास हुँदैन । पास गराउनका लागि लेनदेन पनि गरिरहेको हुन्छ । ६–६ करोड दिनु भनेको त्यही हो । सांसदको मुख बन्द गर्नका लागि ६ करोड रुपियाँ दिएको हो, जुन आवश्यक छैन ।  भूकम्प गएको यत्रो दिन भइसक्यो तर अहिले पनि ३० प्रतिशतभन्दा बढी काम हुनसकेको छैन भने हाम्रो क्षमताको मूल्याङ्कन यही हुन्छ । राज्यले दाताहरूलाई विश्वासमा लिन सकेको छैन । दाताहरू भन्छन् तिमीहरूलाई हामी पैसा दिन्छौँ तर कामभन्दा बढी भ्रष्टाचार हुन्छ । त्यसलाई नियन्त्रण गरे मात्र दिन्छौँ ।’ तर, राज्यले त्यसलाई नियन्त्रण गर्न सकिरहेको छैन किनभने तलदेखि माथिसम्म सबै मिलेका छन् ।थुप्रै देशविदेशको अनुभव लिनुभएको छ । अहिलेका व्यक्तिहरूमध्ये कोही राष्ट्रपति बन्नुभयो भने देशमा समृद्धि सम्भव हुन्छ ?–राष्ट्रपति प्रणाली लागू भयो भने कोहीकोही इमानदार व्यक्ति यसैबाट निस्किन्छन् । नयाँ पनि आउनसक्छ अथवा पुरानैमध्ये कोही सुध्रिएर आउनसक्छ । म इमानदार बन्छु, अब अन्तिममा यो देशका लागि केही गरेर देखाउँछु भनेर लाग्नसक्छ । त्यही व्यक्ति संसदीय व्यवस्थामा काम गर्न सक्दैन भने उसले राष्ट्रपतीय प्रणालीमा राम्रो गर्नसक्छ । किनभने संसदीय व्यवस्थामा पार्टीलाई बचाउनुपर्छ । नेताहरूलाई खुस पार्नुपर्छ । कसैलाई मन्त्री बनाउनुपर्छ भने कसैलाई केके पद बाँड्नुपर्छ । यी समस्याले गर्दा नेता भ्रष्ट हुँदै जान्छन् तर राष्ट्रपतीय प्रणालीमा त्यस्तो हुँदैन ।तपाईंले भनेको जस्तो राष्ट्रपतीय प्रणालीमा गइएन भने यो संसदीय प्रणालीले आर्थिक समृद्धि सम्भव हुन्छ कि हुँदैन ?–यो व्यवस्थामा पनि इमानदार हुनुपर्छ तर यो प्रणालीमा इमानदार हुने सम्भावना देखिँदैन । यो देशमा यसैगरी भ्रष्टाचार अनियमितता र लापरबाही भइरह्यो भने टाट पल्टिन्छ । देशको हालत खराब हुन्छ ।सरकारले त यो एक वर्षमा देशमा परिवर्तन भएको छ । आर्थिक वृद्धि दर बढ्नुको साथै उत्पादनमा पनि वृद्धि भएको दाबी छ नि ?–केही न केही परिवर्तन भएको छ । उत्पादनमा पनि वृद्धि भएको पक्कै छ । तर केमा उत्पादन भएको छ ? कसरी भएको छ ? त्यो पनि सरकारले भन्नुपर्छ । दुई तिहाइको स्थायी सरकार यो देशमा आएको छ । एक वर्षभन्दा बढी भइसकेको सरकार परिवर्तन भएको छैन । त्यही कारणले अलिकति भएको जस्तो देखिन्छ । तर त्यसबाट जनताले लाभ लिन सकेका छैनन् । उत्पादन र आर्थिक वृद्धि तब हुन्छ जब जनताले रोजगार पाउँछन् । विदेश जाने अवस्था रहँदैन । हातमुख जोड्नका लागि अरूको मुख ताक्नुपर्दैन । आयातमा कमी हुन्छ अनि मात्र आर्थिक वृद्धि र उत्पादनमा वृद्धि भएको मान्न सकिन्छ । उत्पादन वृद्धि भएको भन्छन् तर दिनदिनै आयातमा वृद्धि भइरहेको छ ।नेपालले आफै उत्पादन गरेको वस्तु के छ ? नेपालमै उत्पादन भएको भनेर गर्वले उपभोग गरिरहेको वस्तु केही छैन । सबै कुरा आयातित छन् अनि कसरी विकास भयो । उत्पादनमा वृद्धि भयो भनी कसरी भन्ने । यो त जनतालाई ढाँटेको जस्तो भयो । राणा र पञ्चायतकालमा खुलेका उद्योगहरू बन्द भएका छन् तर गणतान्त्रिक सरकारले कुनै नयाँ उद्योग खुलेको छैन । अनि देशमा आर्थिक समृद्धि भएको कसरी भयो भन्न सकिन्छ । सरकारले कुनै उद्योग वा संस्था चलाउन सक्दैन तर त्यही निजी स्तरबाट चलिरहेको छ किन ? किनभने त्यहाँ भ्रष्टाचार हुन्छ, सरकारका मान्छेहरू इमानदार छैन काम गर्न चाहँदैन । भएका संस्था, उद्योग र कम्पनीहरू बन्द हुँदै गइरहेका छन् ।