आज १५ औं लोकतन्त्र दिवस । आजैका दिन देशमा लोकतान्त्रिक गणतन्त्रको स्थापना भएको थियो । त्यसमा सात दलको नेतृत्व थियो । नागरिक समाजको पनि उल्लेख्य योगदान थियो । सात दलीय मोर्चा बनाएर गरेको आन्दोलनलाई त्यतिबेला भूमिगत माओवादीले पनि सघाएको थियो । सात दलीय मोर्चामध्ये एक थियो– नेपाल सद्भावना पार्टी (आनन्दी देवी), जसको नेतृत्व सम्हालेका थिए भरत विमल यादवले ।​ सद्भावना पार्टीका तत्कालीन उपाध्यक्षसमेत रहेका भरतविमल यादव अहिलेको राजनीतिक परिदृश्यमा देखिएका छैनन् । उनी ओझेलमा छन् । तर, जब–जब लोकतन्त्र दिवस आउँछन् भारत विमल यादवलाई सबैले सम्झन्छन् । आन्दोलनमा भूमिका खेलेका नेताहरु भूमिका विहीन बनेका र ‘दरबारको हुण्डी खानेहरू’ को अहिले हालीमुहाली देखिएको यादवको गुनासो छ ।  ​भरतविमलले जनआन्दोलनपश्चात संघीय शासन प्रणालीको पक्षमा सात दलभित्र वकालत गरेका थिए । उनले अन्तरिम संविधान बनाउने बेलामा ‘नोट अफ डिसेन्ट’ नै लेखेका थिए । आज १५ औं लोकतन्त्र दिवसको सन्दर्भमा हामीले सात दलीय मोर्चाका उनै त्यागी नेता यादवसँग संक्षिप्त कुराकानी गरेका छौं :लोकतन्त्र ल्याउनका लागि सात दलीय मोर्चाबाट संघर्ष भएको थियो । मोर्चाका प्रमुख नेतामध्ये तपाई पनि एकजना हुनुहुन्थ्यो । त्यो मोर्चालाई आज कसरी सम्झनुहुन्छ ?त्यतिबेला ज्ञानेन्द्र शाहले जसरी लोकतान्त्रिक प्रधानमन्त्रीलाई अपदस्थ गरेर निरंकुश शासन व्यवस्था लाद्नुभएको थियो, त्यो निरंकुश शासनलाई हटाउँदै पूर्ण लोकतान्त्रिक व्यवस्था कायम गराउन हामीले त्यतिबेला प्रमुख दलहरूको एउटा मोर्चा बनाएका थियौं । तर, हामीमाथि जनताको विश्वास थिएन । हामीमाथि विभिन्न शंका उपशंकाको नजरले हेरिन्थ्यो ।हामीले आन्दोलन अगाडि बढाउने प्रयास गर्दा त्यति राम्रोसँग अगाडि बढिरहेको थिएन । अनि हामीले विगतमा हामीबाट भएका गल्तीहरु दोहोरिने छैनन्, हामी लोकतन्त्रप्रति प्रतिवद्ध छौं र भविष्यमा पनि लोकतन्त्रका लागि प्रतिवद्ध रहने कुरा आमजनमानसमा भनेपछि अलिअलि केही साथ सहयोग हुन थाल्यो । काठमाडौं उपत्यकाबाट पनि साथ सहयोग पाउन थाल्यौँ । काठमाडौंका स्थानीयवासीले पनि हामीमाथि विश्वास गरेपछि आन्दोलनलाई अगाडि बढाउन त्यति समस्या भएन ।उता, हामी संसदीय राजनीति गर्नेहरुले सात दलीय मोर्चा बनाएका थियौं भने माओवादीले भूमिगत आन्दोलन गरिरहेको थियो । राजाको निरंकुश शासन हटाउन हामी मिल्नुपर्छ भनी माओवादीसँग पनि कुरा भयो । माओवादीले पनि राजाको निरंकुश शासन हटाउनका लागि एक हुनुपर्ने कुरा गरेको थियो । १२ बुँदे सम्झौताको उद्देश्य पनि त्यही थियो कि निरंकुश शासन अन्त्य गरेर पूर्ण लोकतन्त्र स्थापना गर्ने । सो सम्झौतापछि जनआन्दोलन सशक्त रुपमा अगाडि बढ्यो । अन्ततः आन्दोलन सफल भयो ।आन्दोलन त सफल भयो, तर त्यतिबेला नेताहरुले जनमानस समक्ष जुन प्रतिवद्धता जनाएका थिए, त्यसमा ९९ प्रतिशत नेताहरु प्रतिवद्ध छैनन् । नेताहरु आ–आफ्नो प्रतिवद्धता बिर्सिसकेका छन् । नेताहरुमा लोकतान्त्रिक आचरण देखिएको छैन ।नेताहरुले गरेको प्रतिवद्धता पूरा भएन भन्नुहुन्छ, के यो अहिलेका दल एमाले, काँग्रेस र माओवादीका शीर्ष नेताहरुप्रति लक्षित हो ? अहिलेको जुन संघीय व्यवस्था छ, यसप्रति गिरिजा, माधवकुमार नेपाल वा केपी शर्मा ओलीहरू सकारात्मक थिएनन् भन्न खोज्नुभएको हो ?आन्दोलनका बेलामा प्रमुखरुपमा जुन नेताहरु सहभागी थिए, ती नेताहरुको अहिले कुनै कतै भूमिका देखिँदैन । आन्दोलनमा भूमिका नै नरहेका, राजा ज्ञानेन्द्रको दरबारमा हुण्डी खाइरहेका नेताहरुको अहिले हालीमुहाली देखिन्छ । त्यतिबेला राजाको इशारामा काम गरिरहेका जो थिए, प्रत्यक्ष वा अप्रत्यक्ष रुपमा राजावादी थिए, उनीहरुको हालीमुहाली अहिले हरेक पार्टीमा म देखिरहेको छु ।आजको दिन म ती नेताहरुको नाम लिन चाहन्नँ । तर, तपाईहरु पनि ती नेताहरुलाई राम्रोसँग चिन्नुभएको छ । लोकतन्त्रका लागि लडाइँ हुँदा यी नेताहरु त्यतिबेला कहाँ थिए ? उनीहरुको के भूमिका थियो ? यी सबै कुराको विश्लेषण तपाईहरु गर्न सक्नुहुन्छ ।सबै नेता त्यस्तै छन् भने होइन, तर अधिकांश त्यस्तै छन् । जहाँसम्म तपाईले प्रश्न गर्नुभयो कि अहिलेको शासन व्यवस्थाप्रति त्यतिबेला आन्दोलन गरेका नेताहरु त्यति सकारात्मक थिएनन् कि ? त्यसमा केही सत्यता मात्र छ, शतप्रतिशत होइन । राजालाई फालेर पूर्णलोकतान्त्रिक व्यवस्था ल्याउने कुरामा सबै एकमत थिए, तर संघीयताको विषयमा म बाहेकका कुनै पनि नेताहरु सकारात्मक नरहेको कुरा सही हो । यो पनि..'वेदानन्द झादेखि सीके राउतसम्मले मधेसलाई मागी खाने भाँडो बनाए'  ज्ञानेन्द्र शाहले प्रत्यक्ष शासन गर्न खोजेपछि सुरुमा हामी पाँच दल मिलेर संवैधानिक राजतन्त्रका लागि आन्दोलन सुरु गरेका थियौं । तर, जब २०६१ माघ १९ गते राजा ज्ञानेन्द्रले देशको प्रत्यक्ष शासन आफ्नो हातमा लिएपछि मात्र आन्दोलनको नारा लोकतान्त्रिक गणतन्त्र हुन गयो । १२ बुँदे सम्झौतामा पनि निरंकुश राजतन्त्रको अन्त्य गर्दै पूर्ण लोकतान्त्रिक व्यवस्था स्थापना गर्ने उल्लेख छ । पूर्ण लोकतन्त्र लेख्नुको अर्थ नै गणतन्त्रसम्मको यात्रा थियो । अर्थात माघ १९ पछि गणतन्त्रको नारा लागेको हो । त्यसमा गिरीजाप्रसाद कोइराला, माधवकुमार नेपाल, केपी शर्मा अ‍ोली लगायतका नेताहरु पनि प्रतिवद्ध हुनुहुन्थ्यो । गिरिजाप्रसाद कोइराला र माधवकुमार नेपाल त्यतिबेलाको आन्दोलनको मुख्य मात्र नै हुनुहुन्थ्यो । उहाँहरु लोकतान्त्रिक गणतन्त्रकका लागि सकारात्मक हुनुहुन्थ्यो र त्यही भएर आन्दोलन सफल पनि भयो ।तर, संघीय शासन प्रणालीका लागि त्यतिबेला राजनेताहरू सकारात्मक थिएनन् । सात दलीय मोर्चामा मबाहेक अरु कुनै पनि नेता संघीय शासन प्रणालीप्रति सकारात्मक थिएनन् । त्यसैको परिणामस्वरुप मैले अन्तरिम संविधानमा नोट अफ डिसेन्ट लेख्न बाध्य भएँ । निर्वाचन जनसंख्याका आधारमा हुनुपर्छ, राज्यको शासन व्यवस्था संघीय हुनुपर्छ र भूमि व्यवस्थामा प्रान्तीय सरकारको अधिकार हुनुपर्छ भनी यी तीन कुरा मेरा मुख्य माग थिए । नोट अफ डिसेन्ट लेखे पनि त्यसलाई स्वीकार गरेनन् । अनि तत्कालिन नेपाल सद्भावना पार्टी (आनन्दी देवी) ले आन्दोलनको सुरुवात भयो । नेपालगञ्जबाट सुरु भएको त्यो आन्दोलन मधेस आन्दोलनमा परिणत भयो । त्यसपछि मात्र बाध्य भएर संघीय लोकतान्त्रिक गणतन्त्र लेख्न बाध्य भए ।सातदलीय मोर्चाबाट आन्दोलन गरिरहेका बेलाको कुनै स्मरणीय क्षण छ तपाईंसँग ?आन्दोलन भनेकै स्मरणीय हो । संघीय लोकतान्त्रिक गणतन्त्र नेपालका लागि भएको आन्दोलनमा आफू सहभागी भएको कुरा नै मेरा लागि स्मरणीय हो ।मेरा लागि एउटा स्मरणीय क्षण भनेको के हो भने आन्दोलन हामी सँगसँगै गरेका थियौं, तर अन्तरिम संविधान निर्माण गर्नेवेलामा कतैबाट सहयोग पाएको थिइनँ । त्यसले मलाई निकै चित्त दुखेको थियो । त्यसलाई स्मरणीय क्षणका रुपमा लिन सकिन्छ । पूर्ण लोकतन्त्रका लागि हामी सँगै लड्यौँ । तर, जब संघीयताको कुरा आयो, अनि सबैले मेरो साथ छाडे । त्यो मेरा लागि एकदमै पीडादायी क्षण थियो ।लोकतन्त्रका लागि लडेका सात दलमध्ये सबै दलहरु कुनै न कुनै रुपमा अस्तित्वमै छन् । तर, नेपाल सद्भावना पार्टीको नामनिशान छैन । यसलाई कसरी लिनुहुन्छ ?मधेसको अधिकारका लागि आवाज उठाउने एकमात्र पार्टी थियो नेपाल सद्भावना पार्टी । तर, विडम्बना ज्ञानेन्द्र शाहले चालेको कदमलाई लिएर नै नेपाल सद्भावना पार्टी विभाजन भयो । बद्री मण्डल, लक्ष्मणलाल कर्ण, मृगेन्द्रकुमार सिंहलगायत केही नेताहरु राजाको समर्थनमा जानुभयो भने मसहित हृदयेश त्रिपाठी, खुशीलाल मण्डल, राजेन्द्र महतो, दिलिप सिंहलगायतका नेताहरु राजाको विरोधमा रह्यौं । नेपाल सद्भावना पार्टी (आनन्दी देवी) को नामबाट हामी आन्दोलनमा गयौं ।आन्दोलन पश्चात पार्टीभित्रै मेरो विरुद्ध देशभित्र र बाहिरबाट षड्यन्त्र सुरु भयो । त्यो कारण के थियो भने राजालाई समर्थन गरेको नेपाल सद्भावना पार्टीसँग नेपाल सद्भावना पार्टी (आनन्दी देवी) ले एकीकरण गर्ने कुरा गरेको थियो । मैले त्यसमा असहमति जनाएको थिएँ । आन्दोलनको समयमा राजालाई समर्थन गर्ने पार्टीसँग कुनै पनि हालतमा एकीकरण गर्न सकिँदैन भनी म अडानमा बसे । त्यो कुरालाई लिएर पार्टीमा मलाई अल्पमतमा पार्ने काम भयो । मैले नैतिकताको आधारमा त्यो पार्टी नै छाडिदिएँ ।त्यसपछि त्यो पार्टीमा सत्तामा जानका लागि घिनलाग्दा हरकतहरु भए, जुन कुरा तपाईहरुलाई पनि थाहै छ । आनन्दी देवीलाई अपहरण गर्नेदेखि लिएर अन्य नेताहरु पनि अपहरणमा परेका कुरा जगजाहेरै छन् । ती घृणित खेलका कारण नेपाल सद्भावना पार्टी विभिन्न टुक्रामा विभाजित भयो । अहिले त्यो पार्टीको अस्तित्व पनि समाप्त भयो ।तर, म भन्छु पार्टीको नाम र चुनाव चिन्हले केही फरक पर्दैन । मुख्य कुरा नीति, सिद्धान्त र विचार हो । राजनीति, नीति, नेतृत्व र विश्वासनीयताविना राजनीति गर्न सकिँदैन । अहिलेका पार्टीमा त्यसअनुसारको नीति र नेतृत्व छैन ।