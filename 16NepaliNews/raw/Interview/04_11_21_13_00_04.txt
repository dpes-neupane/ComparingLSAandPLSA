जनता समाजवादी पार्टी नेपाल दर्ताका लागि निवेदन दर्ता गराए लगत्तै सो पार्टीभित्रको विवाद सतहमा आएको छ । पार्टी एकीकरण गर्दा केही नेताहरुले मनपरी गरेको भन्दै सो पार्टीभित्र चरम असन्तुष्टि देखिएको छ । असन्तुष्ट रहेका शरतसिंह भण्डारी, राजकिशोर यादव, महेन्द्र राय यादव र अनिलकुमार झालगायतको आज छुट्टै बैठक नै डाकेका छन् । विशेष गरेर तत्कालिन राष्ट्रिय जनता पार्टी नेपाल (राजपा) का नेताहरु बढी असन्तुष्ट देखिएका छन् । यही सन्दर्भमा असन्तुष्ट रहेका जसपा नेपालका नेता महेन्द्र राय यादवसँग रातोपाटीले गरेका संक्षिप्त संवादःपार्टी दर्ताका लागि निर्वाचन आयोगमा निवेदन दिएको दुई दिन पनि भएको छैन, यति छिटो असन्तुष्टि किन ?–यो असन्तुष्टि बढाउने काम महन्थ ठाकुरले गर्नुभएको छ । तत्कालिन राजपा नेपालको तर्फबाट एकीकरणको काम पुरा गर्ने जिम्मेवारी उहाँलाई दिइएको थियो तर उहाँले केन्द्रीय समितिमा राजपा नेपालको तर्फबाट अधिकांश आफू अनुकूलका मान्छे मात्र राख्नुभयो । यहाँसम्म कि अध्यक्षमण्डलमा रहेका दुईजनाको त एकजना मान्छेसमेत राख्नुभएन । यही कारणले यो असन्तुष्टि बढेको हो । उहाँले अधिकारको दुरुपयोग गर्नुभयो । हामीसँग विश्वासघात गर्नुभयो । अर्को कुरा पार्टी विधानअनुसार संघीय परिषद् माथि रहने, त्यसपछि कार्यसमिति, राजनीतिक समिति, केन्द्रीय समिति रहने व्यवस्था छ । जब कार्यकारी अधिकारी लिइन्छ त्यसलाई दुई नम्बर वा तीन नम्बरमा राख्नुपर्छ, एक नम्बरमा संघीय परिषद्लाई राख्नुपर्छ । तर महन्थ ठाकुरले अडान लिएको कारणले बाबुराम वरिष्ठ नेतामा आउनुभयो । बाबुराम भट्टराईजीले त्याग देखाउनुभयो, पार्टीको एकता गराउनुभयो । उता, महन्थ ठाकुरले एकतालाई अनुकुल गर्ने ठाउँमा प्रतिकुल पार्नुभयो । त्यही कारणले अनिलकुमार झा र राजकिशोर यादवले एकीकरणको निर्णयमा हस्ताक्षर समेत गर्नुभएको छैन । त्यसले गर्दा एकताको सन्देश राम्रो गएको छैन । त्यसैले बाबुराम भट्टराईलाई संघीय परिषद्को एक नम्बरमा राखेर अनिलकुमार झा र राजकिशोर यादवको तर्फबाट पनि केन्द्रीय कार्यसमितिमा नाम राख्नु पर्ने हुन्छ । राजपा नेपालमा छ जना अध्यक्षमण्डलको हैसियत बराबर थियो । उहाँहरुले आफ्नो हैसियत अनुसार अधिकार पाउनुपर्छ । नेता तथा कार्यकर्तामा एकताको राम्रो सन्देश गएको छैन । आन्तरिक रुपमा यसमा सुधार गर्नुपर्छ । राजेन्द्र महतोलाई संसदीय दलको नेता दिने कुरा पनि बाहिर आएको छ जब कि त्यसमा पनि कुनै सहमति भएको छैन । उहाँहरुले सहमति बिना नै आ–आफ्नो मनले ती कुराहरु बाहिर ल्याउनु भएको छ ।त्यसो भए के राजपा नेपाललाई फेरि ब्युत्याउनु हुन्छ ?–यो महन्थ ठाकुरजीमा भरपर्छ । महन्थ ठाकुरले जुन विश्वासघात गर्नुभएको छ त्यसलाई उहाँले सुधार गर्नुपर्छ । अनिल झा र राजकिशोर यादवलाई असन्तुष्ट बनाउने काम गर्नुभएको छ । बाबुराम भट्टराईलाई वरिष्ठ नेतामा झार्ने काम गर्नुभएको छ । यी सबै कुरामा महन्थ ठाकुरले सुधार गर्नुपर्छ किनभने यो सबै कामको जिम्मा महन्थ ठाकुरलाई विश्वास गरेर दिइएको थियो । जसपा नेपालमा कुनै दुर्घटना भयो भने त्यसको जिम्मेवारी महन्थ ठाकुरले लिनुपर्छ ।यदि तपाईंहरुको असन्तुष्टिको सम्बोधन भएन भने के गर्नुहुन्छ ?–त्यो त अघि नै भने नि यसको सम्पूर्ण जिम्मेवारी महन्थ ठाकुरले लिनुपर्छ । सम्बोधन भएन भने के हुन्छ त्यो कुराको जवाफ महन्थ ठाकुरले दिनुपर्छ । हामीले आफ्नो असन्तुष्टिलाई साइड लगाएर एकीकरणको अभियानमा लागेका हौँ । म र शरतसिंह भण्डारी सन्तुष्टि नभए पनि हामी एकीकरणका लागि तयार भएका थियौँ । तर राजकिशोर यादव र अनिलकुमार झामाथि त ठूलो विश्वासघात नै भएको छ । उहाँ दुईजना राजपा नेपाल अध्यक्षमण्डलका सदस्य हुनुहुन्छ नि अनि यसरी उपेक्षित गर्न मिल्छ ? उहाँ (महन्थ) लाई अधिकार सबैलाई सहमति गरेर अगाडि बढ्नका लागि दिइएको थियो, आफ्नो मनपरीका लागि होइन । विश्वासघात गरेकै कारणले एकीकरणको प्रकृया यो ढंगले अगाडि बढ्न सक्दैन । यसको पूर्ण जिम्मेवारी महन्थ ठाकुरले लिनुपर्छ र यसलाई सुधार पनि वहाँले नै गर्नुपर्छ ।