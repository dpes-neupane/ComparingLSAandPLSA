प्रमुख प्रतिपक्षी दल नेपाली काँग्रेस सरकार परिवर्तन गर्न सक्ने हैसियतमा छैन । काँग्रेसले सरकार परिवर्तनको राजनीतिक एजेन्डा पनि बनाएको छैन । तर २०७७ साल सुरु भएसँगै सत्तारुढ दल नेपाल कम्युनिस्ट पार्टी (नेकपा)भित्र सत्ता परिवर्तनको खेल सुरु भएको गन्ध आउने थालेको छ । योसँगै काँग्रेसका नेताहरुले पनि नेकपाले वर्तमान सरकारको विकल्प दिनुपर्नेमा जोड दिन थालेको छन् । काँग्रेस उपसभापति विमलेन्द्र निधिले रातोपाटीसँगको कुराकानीमा नेकपाले वर्तमान सरकारको विकल्प दिनुपर्नेमा जोड दिएका छन् । प्रस्तुत छ रातोपाटीले निधिसँग गरेको कुराकानी : मुलुक लकडाउनमा छ तर नेपाली राजनीति निकै गर्माएको छ । यसलाई कसरी हेरिरहनु भएको छ ? –विश्व कोरोनासँग लडिरहेको बेला सरकारका तर्फबाट दुईवटा अध्यादेश आए । कोरोना महामारीविरुद्ध लड्नुपर्ने बेला लोकतन्त्र र संविधानकै विरुद्धमा पदीय राजनीति अगाडि बढ्नु नराम्रो थियो । हामीले पनि विरोध गर्यौँ । जनताले पनि विरोध गरे, नेकपाको अन्तरविरोध देखियो । हामीले प्रतिपक्षी दलको बैठक पनि गर्यौँ । त्यसपछि उहाँ (प्रधानमन्त्री केपी ओली)ले अध्यादेश फिर्ता लिनुभयो ।त्यसका दुईवटा सन्देश छन् । यो सरकार जुन दिन गठन भयो त्यो दिनदेखि सङ्घीयता, लोकतन्त्र, यो प्रणाली, यो संविधानप्रति प्रतिबद्ध छैन । यो सरकार एक दलीय र व्यक्तिवादी प्रणालीतिर उन्मुख छ भनेर हामीले सुरुदेखि नै भन्दै आएका थियौैँ । त्यो पुष्टि भएको छ ।अर्कोतिर यो शुभ सङ्केत पनि हो । किनभने नेपाली जनता, राजनीतिक दल, नागरिक समाज र मिडियाले कुनै पनि अधिनायवादी र निरङ्कुश प्रवृत्ति आउनथाल्यो भने हामी प्रतिरोधमा उत्रिन्छौँ भन्ने सन्देश दिएका छन् । यही भएर नै सरकार अध्यादेश फिर्ता लिन बाध्य भएको हो । तर हामीले खतार टुङ्ग्यो भनेर लिएका छैनौँ । कुनै पनि बेला फेरि दोहोरिन सक्छ । यो प्रवृत्ति हो । यो प्रवृत्तिको अन्त्य नभएसम्म यस्तै रहन्छ ।  योबीचमा प्रधानमन्त्रीकै संलग्नतामा सांसद अपहरण कुरा छ ।पूर्वआईजीपी सर्वेन्द्र खनाल, नेकपाका सांसद महेश बस्नेत, किसान श्रेष्ठबाट सांसद डा. सुरेन्द्र यादवको अपहरण भएको छ ।  फेरि सुनियो, प्रहरीले मुद्दा पनि दर्ता गर्न मानेन रे । यो त अच्चम भयो । जाहेरी दिँदा पनि मुद्दा दर्ता नगर्ने यो कुन शासन हो ? देशमा संविधान नै छैन ? यो मनपरी तन्त्र हो ? यसले झन् खतरा कायमै छ भन्ने मैले ठानेको छु । हामी सबै सचेत हुनुपर्दछ ।तपाईंले सरकार वर्तमान राज्य व्यस्थाप्रति बफादार नभएको कुरा गर्नुभयो । काँग्रेस यो सरकारको विकल्प खोज्ने पक्षमा हो ? –काँग्रेससँग विल्कप छैन तर देशले विकल्प खोजिरहेको छ । सरकार बदल्नका लागि संविधान सम्मत जानुपर्यो । संविधान सम्मत जनका लागि हामीसँग बहुमत हुनुपर्यो । हामीले कसैलाई समर्थन गरेपछि कोही अर्को प्रधानमन्त्री बन्छ भने त्यो सम्भावना हुनपर्यो । हामीले हावाका कुरा गर्नु भएन । जसले वास्तविकताको धरातलका उभिएर सोच्छ, वास्तवमा क्रान्तिकारी र राजनीति नेता पनि त्यही हो । संसदभित्रको हाम्रो साइज हामीलाई थाहा छ ।काँग्रेसले आफ्नो तर्फबाट विकल्प दिन सक्दैन । यसमा लाज मान्ने कुरा पनि छैन । चुनावमा जनताले जति भोट दिए त्यसले हामी परिवर्तन गर्नसक्ने अवस्थामा छैनौँ । तर देशलाई विकल्प चाहियो । अहिलेको सरकारको नेतृत्वबाट देशको अधोगति भइराखेको छ । सरकारमा बस्नेहरुमा यो दुःखद् घडीमा मानवीय संवेदनशीलता पनि देखिएन ।जनताको ज्यान जोगाउने बेलामा पदीय र दलीय राजनीतिलाई प्राथमिकता दिनु भनेको सरकारको अयोग्यता, अदूदर्शिता हो । अब यसको विकल्प खोज्नैपर्छ । अहिलेको अवस्थामा विकल्प दिने पनि नेकपाले नै हो । नेकपा विकल्प दिन तयार छ कि छैन, प्रश्न यहाँनिर छ ?त्यसो भए नेकपामा विकल्पको खोजी होला ? त्यसमा काँग्रेसको भूमिका कस्तो रहन्छ ?–नेकपाले वैकल्पिक नेतृत्वको खोजी गर्यो भने काँग्रेसको साथ रहन्छ । यो नेकपाको आन्तरिक कुरा पनि हो । अहिलेको नेतृत्व कोरोनाको विरुद्धमा लड्न सक्दैन । नागरिकको ज्यान जोगाउने कुरामा लड्न सक्दैन । राजानीतिलाई सही दिशा दिन सकिरहेको छैन ।लोकतन्त्रलाई सुदृढीकरण गर्नुको साटो आक्रमण भइरहेको छ ।अहिलेको सरकारको नेतृत्वबाट लोकतन्त्रलाई कमजोर र खतरामा पर्ने काम भइरहेको छ भने संविधानलाई असफल बनाउने काम भइराखेको छ ।यो सरकारको विकल्प खोज्ने ठाउँ भनेको नेकपा र संसद हो । नेकपाले यसको विकल्प दियो भने हामीलाई केको आपत्ति ?नेकपाभित्रका गतिविधि नियालि राख्नुभएको छ होला । तत्काल सरकार परिवर्तन हुने सङ्केत देख्नुभएको छ ?–नेकपाभित्रको सबै गतिविधि त मलाई जानकारी छैन । २० जनाले स्थायी समितिको बैठक माग गरेको सुनेको छ । झलनाथ खानलजी, माधव नेपालजी, प्रचण्डजी एक ठाउँमा आएको सुनेको छु । ओलीजीसँग नजिकका मान्छे पनि छैनन् भन्ने सुनेको छु । मसँग अरू खासै सूचना छैन ।सरकारको विकल्प खोज्ने विषयमा चर्चा भइरहेको छ । यस विषमा सत्तारुढ दलका केही नेताहरुसँग तपाईंहरुले छलफल गर्नु भएको छ ?–केही छलफल भएको छ । प्रधानमन्त्रीजीसँग हाम्रो पार्टी सभापतिजीको छलफल भएको हो । बेलाबखत नागरिकहरुले कोरोना महामारी कारण हामी समस्यामा छौँ भनेपछि त्यसको सहजीकरणका लागि गृहमन्त्री, परराष्ट्रमन्त्रीसँग फोन गर्नुबाहेक मैले छलफल गरको छैन ।कोरोना रोकथाम तथा नियन्त्रणका लागि तपाईंहरुले पार्टीभित्र आन्तरिक छलफल गरी सरकारको ध्यानाकर्षण गराइराख्नु भएको छ, सरकारी तहबाट कत्तिको सुनुवाइ भइरहेको छ ? –सरकार न आफू कुनै काम गरिरहेको छ न अरूले दिएको सुझाव मानिहरेको छ । कोरोना रोकथामका लागि सरकारले गरेको एउटै राम्रो काम भनेको लकडाउन गर्नु मात्र हो । तर सरकारसँग तत्काल योजना केही छैन । लकडाउन लगाएर सामाजिक दूरी कायम गर्ने हो । त्यो ठीक छ । त्योबाहेक सरकारले केही गरेको छैन । पहिले परीक्षणको दायर बढाउन काँग्रेसले आग्रह गरिरहेको थियो । फेरि ¥यापिड टेस्ट रोक्न किन माग गरियो ?–कोरोना परीक्षणका लागि पीसीआर विधि नै प्रभावकारी मानिन्छ । त्यसैले ¥यापिड टेस्टमाथि विश्वभर आशङ्का उत्पन्न भइरहेको छ । हाम्रोमा त झन् गुणस्तरहीन भन्ने छ । -यापिड टेस्टको रिजल्ट पनि राम्रो आएको देखिँदैन । त्यसैले काँग्रेसले रोक्न आग्रह गरेको हो ।हामीले पीसीआरको दायरा बढाउन पनि माग गरेका छौँ । तर पीसीआरबाट प्राप्त मात्रामा परीक्षण भइराखेको छैन ।  केही ठाउँमा पीसीआर परीक्षणका उपकरणले पनि काम गरिहेको छैन । गुणस्तरहीन पीसीआर किनेर पठाइएको छ । त्यसले राम्रोसँग काम गर्ने कुरा भएन । वीरगञ्जमा पठाइएको पीसीआरको ठूलो मेसिन काममै आएको छैन ।त्यसका लागि चाहिने आवश्यक सामान नै छैन । ¥यापिड टेस्टिङको किट नक्कली आएको छ । आइतबार हामीले केही स्वास्थ्य क्षेत्रका विज्ञसँग कुरा ग¥र्यौं । उहाँहरुले भन्नुभयो, ¥यापिड टेस्टिङ पनि चाहिन्छ तर त्यसका लागि गुणस्तरीय उपकरण हुनुपर्छ । त्यो नहुँदा गलत रिपोर्ट आइरहेको छ । क्वारेन्टाइन पनि मापदण्ड अनुसार बनाइएको छैन । पहिले पहिले गाउँघरतिर  बिहेमा जन्ती ल्याएर एउटै हलमा २ सय, ३ सय जना राखे जसरी क्वारेन्टाइनमा राखिएको छ । न शौचालय छ न केही छ । क्वारेन्टाइन नै सङ्क्रमणको हट स्पोर्ट हुन थालेको छ । आईसीयू बेर्ड छैन, भेन्टिलेटर छैन । यसको योजना बनाउनुपर्यो पनि सरकारले ? भोलि सोझै आउट ब्रेक भयो भने के गर्ने ? यता लकडाउन लगाएको यति दिन भइसक्यो । यत्रो दिनमा गर्नुपर्ने काम नगरेर निकम्मा सावित भएको छ । कोरोना सङ्क्रमितको उपचार भइरहेको छ । तर कोरोना बाहेकका बिरामीको उपचारको कुनै प्रबन्ध मिलाइएको छैन । उनीहरुको इलाज हुनु पर्दैन ? स्वास्थ्यकर्मीका लागि चाहिने सुरक्षा सामग्रीको पनि पर्याप्त प्रबन्ध गरिएको छैन । सरकारसँग पैसा नभएको होइन । काँग्रेसले दिएको छ, जनताले दिएका छन्, निजी क्षेत्रले दिएको छ । सरकारले अन्य विकासको बजेट काटेर यतै खर्च गर्दा हुन्छ । जनता बाँचे पो विकास गर्ने हो ? यसबारे काम गरेको छैन । सरकार निकम्मा भएको छ । हामी गम्भीर भएको छौँ ।सरकारले कसैको कुरा सुनेन र सुझाव ग्रहण गरेन भन्ने हो ? –प्रधानमन्त्रीले कसैको सुझावलाई वास्ता गर्नु भएको छैन । हामी गरिहेको छौँ भन्नुबाहेक केही गर्नुभएको छ ? कोरोनासँगको लडाइँमा हामीले सुरुदेखि नै सरकारलाई सहयोग गरेका छौँ । सरकारले हामीसँग कुनै सरसल्लाह गरेको छैन ।  विशेषज्ञसँग पनि सरसल्लाह गरेको छैन । आइतबार हामीले १५, २० जना डाक्टरसँग छलफल गरेको थियौँ । उहाँहरुको भनाइ अनुसार सरकारले समन्वयकारी भूमिका  देखाएको छैन ।  उहाँले काँग्रेसको सरकार भएको बेला कतै पदाधिकारी थिए भने यो त काँग्रेसी हो । यसको सल्लाह लिनु हुँदैन भन्ने देखिन्छ ।जिल्ला जिल्लाबाट आएको रिपोर्ट पनि त्यहीँ छ । राहत वितरण र कोरोना भाइरसँगको लडाइँमा पनि भेदभाव भइरहेको छ । यो सरकार विचित्रको छ ।सरकारले कोरोनासँग मुकाविला गर्न बनाउन लागिएको पोलिसीमा पनि विषय विशेषज्ञ छैनन् । यसमा पब्लिक हेल्थाका र भाइरोलोजी सम्बन्धी डाक्टर प्राथमिकतामा परेका छैनन् । कोरोनाको विषयसँग असम्बन्धित डाक्टरहरु राखेर छलफल भइरहेको छ । सरकारको यस्तो काम देखेर छक्क परेका छौँ ।कोरोना रोकथाममा सरकार गम्भीर भएको पाउनु भएन त्यसो भए ? –प्रधानमन्त्री यस विषयमा गम्भीर हुनुहुन्न भन्ने कुरा त एक्सनबाट बुझिन्छ । देशभर रहेका अस्पतालले सेवा दिरहेका छन् कि छैनन् ? सरकार बालुवाटारमै हराएर हुन्छ ? जम्मै अस्पताल बन्द छन् । अर्कोतिर सय जनाभन्दा बढी आइसोलेसनमा राख्नुपर्ने बिरामी आए भने हालत खराब हुने स्थिति छ । कहाँ राख्ने ? यसबारे सरकारले सोच्नुपर्दैन ?वर्तमान सरकारबाट कोरोना महामारी पार लाग्दैन भन्ने तपार्इंको निष्कर्ष हो ? म त्यस्तै अवस्थामा छु । हामी त भगवान भरोसामा बाँचिराखेका छौँ । लकडाउन खोलेपछि फेरि यो विस्फोट हुन्छ । हामी त्यसपछि नियन्त्रण नै गर्न सक्दैनौँ । सरकारको नेतृत्वको सक्रियता, योजना र काम कारबाहीबाट कोरोना रोकिएको होइन । त्यसो भए कोरोना महामारीकै बीचमा नयाँ सरकार बनाउनुपर्ने तपार्इंहरुको माग हो ? –सरकार बनाउने कुरा हाम्रो राजनीतिक एजेन्डा होइन । तर अहिलेको सरकार कोरोना महामारी नियन्त्रण गर्न सक्षम छैन । यसको वैकल्पिक सरकार दिने काम नेकपाकै हो । नेकपाले विकल्प दियो भने त्यसलाई हामीले स्वीकार गर्छौँ ।नयाँ सरकारको स्वागतका लागि काँग्रेस आतुर छ ?  स्वभाविक रूपमा हामी स्वागत गर्छौं ।अन्त्यमा केही भन्नु छ ?कोरोना भाइरस भगवानको कृपाले हाम्रो देशमा थोरै देखिएको छ । तर हामी विस्वस्त हुने अवस्थामा छैनौँ । कुनै दिन यो भयानक विस्फोटका रूपमा आयो भने हाम्रो यो तयारीबाट नियन्त्रण गर्न सम्भव छैन ।अहिलेको सरकारले योभन्दा थप केही गर्छ भन्ने पत्यार पनि छैन । वर्तमान सरकारको विकल्प नेपाल कम्युनिस्ट पार्टीले दिनुपर्छ । यो सरकार त अक्षम सावित भइरहेकै छ । सत्ताधारी दल पनि असफल हुन्छ । सत्ताधारी दल चनाखो हुनुपर्यो  । योजनासहित आउनुपर्यो ।अब हामी नेपाली दाजुभाइ र दिदीबहिनी पनि चनाखो हुनुपर्यो । हामी आफैले आफ्नो ज्यान जोगाउन आफ्नो ठाउँबाट सजक हुने काम गर्नुपर्यो । संसारमा कोरोना नियन्त्रणको जुन तरिका छ, त्यो तरिका अबलम्बन गर्नुबाहेक हामीसँग कुनै उपाय छैन । त्यो उपाय अवलम्बन गर्न दाजुभाइ दिदीबहिनीलाई अपिल गर्नु चाहन्छु ।#विमलेन्द्र निधि