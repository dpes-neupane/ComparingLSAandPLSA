मोरङ । प्रदेश १ सरकारले आगामी आर्थिक वर्षका लागि ३२ अर्ब ४६ करोड ९२ लाख रुपैयाँ बराबरको बजेट प्रस्तुत गरेको छ । चालु आर्थिक वर्षको भन्दा ८ अर्ब ४३ करोड ७४ लाख रुपैयाँ कम रहेको बजेट संघीय सरकारको ९० प्रतिशत अनुदानमा आधारित देखिन्छ ।चालु वर्ष स्रोतमा चाप भएको बताउँदै आएको सरकारले आगामी आर्थिक वर्षका लागि ६ प्रतिशत आर्थिक वृद्धिको लक्ष्य राखेको छ । तर चालु वर्षको वृद्धिदर ऋणात्मक भएकाले त्यो सम्भव नरहेको विपक्षी दलहरुको भनाइ छ । आर्थिक वृद्धिदरका लागि कोरोनाले प्रभावित क्षेत्रलाई पुनरुत्थान गर्ने योजनासमेत नसमेटिएको भन्दै विपक्षी दलहरुले बजेटको आलोचना गरिरहेका छन् ।प्रदेश सरकारका पूर्वआर्थिक मामिला तथा योजना मन्त्रीसमेत रहेका प्रदेश १, माओवादी केन्द्र संसदीय दलका नेता इन्द्र आङ्बोसँग रातोपाटीका लागि प्रदेश १ संयोजक ध्रुव भट्टराईले बजेटसँग सम्बन्धित विविध पक्षबारे कुराकानी गरेका छन् । प्रस्तुत छ, कुराकानीको सम्पादित अंश–प्रदेश १ सरकारले चालु वर्षको तुलनामा आगामी आर्थिक वर्षका लागि सानो आकारको बजेट ल्याएको छ, यसलाई कसरी लिनुभएको छ ?खर्चको आवश्यकता र क्षमतालाई नहेरी सम्पूर्ण श्रोतसाधन केन्द्रमै राखेर वडा तहसम्मको योजना केन्द्रीय बजेटबाटै विनियोजन गर्ने सिंहदरबार केन्द्रित मानसिकता र प्रधानमन्त्रीको संघीयताविरोधी चिन्तनका कारण पनि बजेटको आकार खुम्चिन पुगेको छ ।कोरोना महामारीका कारण घटेको राजश्व, कोरोना रोकथाम तथा नियन्त्रण र उपचारमा बढेको खर्च सामाजिक सुरक्षाको क्षेत्र र भूकम्पपछिको पुनर्निर्माणको कारण अनुदान खुम्चिएपछि पनि बजेटको आकार खुम्चिएको हो । अझ, बजेट निर्माण असाध्यै साँघुरो, संकीर्ण दायरा र ब्युरोक्रेटिक मान्यताबाट हुँदा पनि यसको आकार खुम्चिन पुगेको छ ।​प्रदेश सरकारले ६ प्रतिशत आर्थिक वृद्धिदरको लक्ष्य राखेको छ, यो कति सम्भव छ ?कोरोना माहामारीबाट अर्थतन्त्रको क्षेत्र पुरै ठप्प छ । पर्यटन क्षेत्रको गतिविधि शून्य प्रायः छ । घरेलु, मझौला र साना उद्योग व्यवसाय धराशायी भएका छन् । बन्दाबन्दीले ठप्प अर्थतन्त्र चलायमान बनाउने कुनै ठोस योजना बजेटमा छैन । आर्थिक पुनरुत्थानको कुनै कार्यक्रम बजेटमा समावेश छैन । अर्थतन्त्र चलायमान नबनी, आर्थिक पुनरुत्थानको कार्यक्रमबिना भगवान भरोसामा आर्थिक वृद्धिदर ६ प्रतिशत हुन्छ भन्नुजतिको अज्ञानता र हाँस्यास्पद अरु के नै हुन्छ र ?कोरोना समयमै नियन्त्रण भए आगामी आर्थिक वर्षमा नेपालको आर्थिक वृद्धि ३.९ प्रतिशत हुने प्रक्षेपण विश्व बैंकले गरेको छ तर कोरोनाको प्रभावले चालु आर्थिक वर्ष पनि ऋणात्मक नै देखिन्छ । फेरि अर्थतन्त्रको क्षेत्र ठप्पप्रायः छ । यसको दीर्घकालीन प्रभाव पर्ने देखिन्छ । बजेटले अर्थतन्त्र चलायमान बनाउने र आर्थिक पुनरुत्थानको कुनै कार्यक्रम नल्याएकोले आगामी आर्थिक वर्षको आर्थिक वृद्धिदर ऋणात्मक नै हुने देखिन्छ ।समग्रमा बजेट कस्तो पाउनुभयो ? प्रदेश १ सरकारले बजेटमा कतिपय कुरा संघीय सरकारको भद्दा नक्कल गरिएको छ भने कतै स्थानीय तहले गर्ने कामलाई आफ्नो प्राथमिकतामा राखेको छ । कार्यान्वयन संयन्त्र बिना क्षेत्राधिकार बाहिरको र सुनेजति सबै कार्यक्रम राख्न खोज्दा प्रदेश सरकारले आफ्नो प्राथमिकता नै भुलेको देखिन्छ ।जनतालाई सेवा उपलब्ध गराउने उल्लेख्य पूर्वाधार निर्माण गर्ने, उत्पादन वृद्धि गर्नेभन्दा तथाकथित लोकप्रिय बन्ने नाममा वितरणमुखी बजेट ल्याउँदा यसले कुनै पनि ठोस उपलब्धि र प्रतिफल दिन सक्दैन । यसले कार्यकर्ता र गुटलाई मात्र खुशी बनाउन सक्छ ।स्वास्थ्यलाई प्राथमिकता, अस्पतालहरुको स्तरोन्नति गर्ने भनिएको छ तर संघीय सरकारले सशर्त अनुदान पठाएको बाहेक स्वास्थ्य क्षेत्रमा रकम छुट्याएको देखिन्न । कोरोना उपचारको ठोस योजना छैन । सबै संघीय सरकार कै भरमा छ । न्यून आय भएका वर्ग तथा गरिबले कोरोनाको उपचार पाएका छैनन् । स्वास्थ्य उपचारमा आधारभुत जनताको पहुँच छैन । यसको सुधारमा बजेटको ध्यान देखिन्न ।प्राथमिकता दिइएको पूर्वाधारको क्षेत्र पनि उस्तै अस्तब्यस्त देखिन्छ । क्रमागत चालू आयोजना, बहुवर्षीय आयोजना, रुपान्तरणकारी आयोजनाहरुमा अति न्यून बजेट छुट्याइएको छ । सानासाना र अहिलेको प्राथमिकता नै नभएको नयाँ  क्षेत्रमा वितरणमुखी ढङ्गले बजेट छुट्याइएको छ । यसले कुनै प्रतिफल र नतिजा दिँदैन । त्यसैले सरकारको प्राथमिकता नै निश्चित नभएको यो बजेटले आफ्नो गन्तव्य नै भुलेको देखिन्छ ।  तपाईंले पनि पूरक र पूर्ण गरी चार पटकसम्म बजेट ल्याउनुभयो । त्यो बेला पनि त भौतिक पूर्वाधारमा सबैभन्दा धेरै बजेट थियो । त्यो बेला सबै कुराले उपयुक्त हुने, अहिलेचाहिँ किन आलोचना ?निश्चय नै हामीले तीनवटा पूर्ण बजेट ल्यायौं । नयाँ संरचनासहितन प्रदेशको रुपरेखा बनायौं । प्रदेश सरकारको उपस्थिति सबै क्षेत्रमा पु¥यायौं । प्रदेशको आवधिक योजना र विकासको गुरुयोजना तर्जुमा गरेर कार्यावन्यन सुरु गरी समग्र प्रदेशको विकासको आधार र जग निर्माण ग¥यौं । प्रदेशको प्राथमिकता प्राप्त आयोजना र रुपान्तरणकारी आयोजनाहरु सुरु ग¥यौं । जनतालाई अनुभूति हुने गरी यो बीचमा प्रदेश सरकारले सेवाप्रवाह सुरु ग¥यो तर अहिले तिनै महत्त्वपूर्ण कामलाई नै प्राथमिकता र जोड दिनुको सट्टा बजेट लक्ष्यविहीन भएर बरालिएपछि आलोचना गर्नुको विकल्प रहेन ।चालु आर्थिक वर्षको अधिकांश समय तपाईले नै मन्त्रालयको जिम्मेवारी सम्हालेको अवस्थामा बजेट घाटा बढेर कार्यान्वयनमा समस्या भएको छ, यसको जिम्मेवारी त तपाईमा पनि आउला नि ?विगत दुई आर्थिक वर्षको बजेट आसाध्यै सन्तुलित र लक्ष्य हासिल गर्न सफल भयो । त्यसैले अधिकांश सूचकाङ्कमा हाम्रो प्रदेश अग्रस्थानमै रहन पुग्यो, तर चालु आर्थिक वर्षको बजेटमा भने केही सीमा र समस्या देखापरेकै हो । जसले कार्यावन्यनमा कतिपय क्षेत्रमा समस्या आयो । खासगरी कोरोना महामारीले अपेक्षित राजश्व सङ्कलन हुन सकेन, केन्द्रबाट प्राप्त हुने अनुदान पनि शतप्रतिशत उपलब्ध हुन सकेन । हामीले आफ्नो क्षमताभन्दा धेरै आयोजनालाई श्रोत सुनिश्चितता ग¥यौं । औकातभन्दा धेरै आयोजना महत्त्वाकांक्षी भएर अगाडि बढाउँदा बजेट असन्तुलन र भुक्तानीमा चाप हुन गयो ।अझ तीन वर्षदेखि मुख्यमन्त्री नै विभागीय मन्त्री भएको भौतिक पूर्वाधार मन्त्रालय बजेट अनुशासनमा नबस्दा गैरबजेटरी खर्च र वित्तीय अनुशासन उल्लङ्घन गर्दा सञ्चित कोषमा परेको प्रभावले केही क्षेत्रको बजेट कार्यावन्यनमा समस्या आयो, तर पुसपछि आवश्यक श्रोतान्तर र रकमान्तर गरेर पनि चालू प्रकृतिको आयोजना अगाडि बढाउन खास समस्या थिएन । यद्यपि सरकारसँग तदारुकता र दक्षताको अभावमा त्यसो हुन नसक्दा अवश्य केही समस्या देखियो ।बजेटका बारेमा पूर्व बजेट छलफलमा त राम्रै प्रतिक्रिया आएको थियो नि ! तपाईले विरोधका लागि मात्रै विरोध गर्नुभएको त होइन ?बजेट आउनु १५ दिन अगावै सरकारले सदनमा पूर्व बजेट छलफलको लागि बजेटको सिद्धान्त र प्राथमिकता पेस गर्नुपर्ने हो । प्रदेशसभा, विज्ञ, स्थानीय सरकार र सरोकारवाला सबैको राय सुझावको आधारमा बजेट तर्जुमा गरी सदनमा पेस गर्नुपर्ने हो । तर सरकारले त्यस्तो कानुनी व्यवस्थालाई अध्यादेशबाट संशोधन ग¥यो र प्रदेशसभा नियमवली निलम्बन गरेर बजेट आउनु ५ दिन अगाडिसम्म मात्र छलफल गरायो ।त्यो नितान्त औपचारिकताको निम्ति कर्मकाण्डी प्रकृयामात्र थियो । त्यो समयमा भएको पूर्व बजेट छलफलमा प्रदेशसभा, विज्ञ र सरोकारवालाले दिएको राय सुझावको कुनै औचित्य रहेन, केवल औपचारिकतामा मात्र सीमित हुन पुग्यो ।​संघीय सरकारले सांसद विकास कोष खारेज गरे पनि यहाँ सांसदलाई रकम वितरण गर्ने नीति हटेको छैन, यो संघ सरकारलाई ‘काउन्टर’ हो ?म सिद्धान्ततः निर्वाचन क्षेत्र पूर्वाधार विकास कार्यक्रम (सांसद कोष)को विपक्षमा थिएँ र छु । यो स्थानीय तहको क्षेत्राधिकारमाथि हस्तक्षेप गर्ने र सांसदहरुलाई नीति निर्माण गर्ने विधायिकी जिम्मेवारीबाट बिमुख गराउने कार्यक्रम हो ।विगतका वर्षमा पनि आफ्नै दल, प्रदेशसभा र मुख्यमन्त्रीको दबाबकै कारण यसलाई बजेटमा समावेश गरिएको थियो । यस्तो श्रोतको चाप र थुप्रै आवश्यक क्षेत्रमा बजेट न्यून भएको बेला यो कार्यक्रम समावेश नगरेकै भए उपयुुक्त हुन्थ्यो ।अहिलेको संरचनाको अवस्था र बजेट विकासको कार्यक्रम हेर्दा धेरै खुद्रा कार्यक्रम छन् । खुद्रे कार्यक्रमले समृद्धि आउँदैन भन्ने जान्दाजान्दै किन यस्तो बजेट आउँछ ?– प्राथमिकता प्राप्त क्षेत्र स्वास्थ्य, पूर्वाधारमा बजेट न्यून छ । राहत तथा रोजगारी सिर्जनामा बजेटको ध्यान पुग्न सकेको छैन । आर्थिक पुनरुत्थान बजेटमै समावेश छैन । चालू र क्रमागत आयोजना सम्पन्न हुने अवस्था देखिन्न । यस्तो श्रोतको चापबीच पनि सरकारले असाध्यै वितरणमुखी, क्षेत्राधिकार बाहिरको टुक्रे र खुद्रे योजना समावेश गरेर गैरजिम्मेवारी प्रदर्शन गरेको छ ।यसले कुनै लक्ष्य हासिल गर्न सम्भवै छैन । कुनै प्रतिफल पनि दिन सक्दैन । केवल आफ्ना निकटका, गुटका कार्यकर्ता खुशी पार्नमात्र बजेट उद्यत छ । यसले आर्थिक समृद्धि त धेरै टाढाको कुरा भयो, सामाजिक विसङ्गति र अराजकता मात्र निम्त्याउँछ. ।