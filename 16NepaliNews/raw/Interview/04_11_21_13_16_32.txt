भारतीय सेना नेपाललाई सार्वभौमसत्ता सम्पन्न, शान्तिपूर्ण राष्ट्रका रूपमा देख्न चाहन्छ  पूर्वप्रधानसेनापति रुकमाङ्गत कटवाल कुनै बेला निकै ‘साहसिक’ व्यक्तिको रूपमा चित्रित गरिन्थे । कारण थियो, विद्रोहबाट सत्तामा पुगेको माओवादी शक्तिलाई च्यालेन्ज गर्नु । अर्थ सोझो थियो । तत्कालीन समयमा आन्दोलनरत सात राजनीतिक दललाई सेनाका माध्यमबाट राजाले ‘लात’ लगाएका थिए । हातमा बन्दुक बोकेका सेना देशमा दुइटा थिए । एउटा शासनसत्ता हातमा लिएको राजासँग र अर्को जनवादी गणतन्त्र स्थापना गर्न जनसरकार घोषणा गरेको विद्रोहीसँग । हतियारसँग हतियारले नै सामना गर्न सक्थ्यो । त्यसैले सात राजनीतिक दल र माओवादीले हात मिलाएर र राजा फाल्ने निधो गरे । माओवादी पनि जसरी हुन्छ आफ्नो सपना पूरा गर्न चाहन्थ्यो । सहमति भयो, देशमा राजा फालियो, गणतन्त्र आयो । सरकारको बागडोर पुरानो विद्रोही तर, नयाँ म्यान्डेड बोकेको दलको काँधमा आयो । सरकारको नेतृत्व गर्दै थिए विद्रोही नेता पुष्पकमल दाहाल ‘प्रचण्ड’ । तर बागमतीमा धेरै पानी बगिसकेको थियो । माओवादी पूरै राजनीतिमा हाबी थिए । दलहरू नामेट हुने हो कि भन्ने डरमा नयाँ सेनासँग होइन कि पुरानो सेनासँग उभिन पुगेका थिए । त्यही पुरानो सेनाको पुरानो सारथीको नाम हो कटवाल । कटवालको नाम ‘साहसिक’ व्यक्तिका रूपमा तिनैले शक्तिले उच्चारण गरे जो आफ्नो अस्तित्वको लडाइँमा थिए । जे होस् उनीहरूलाई पनि माथि आउनु थियो । ‘'जनरल्स नेभर रिटायर्ड’ भन्ने बुढो निवृत्त पूर्वसेनापतिलाई भेट्नुअघि मेरो मनमा समेत त्यस्तैत्यस्तै ‘साहसिक’ छवि कुँदिएको थियो । जति बेला मैले उनलाई भेटेँ । हाम्रो पहिलो दिन केही मिनट र आगामी तीन दिनसम्म धेरै कुरा भए । मैले त्यहीँबाट नेपाली सेना र उनको निर्माण गरिएको छवि तथा वास्तविक छविका बारे जान्ने मौका पाएँ । (भलै यो बुझाई अझै अपूरो छ) यो लामो कुराकानी मैले १४, १५ र १६ फागुन २०७२ मा गरेको थिएँ । यो कुराकानी मैले अन्य कुनै पत्रिकाका लागि गरेको थिएँ । तर, कारणबस त्यो छापिन सकेन । अनि म उपयुक्त समयको प्रतीक्षामा थिएँ ।– नरेश ज्ञवाली     हिजोआज के गर्दै हुनुहुन्छ ? तपाईंसँग कुरा गर्दैछु । धार्मिक कार्यक्रममा सहभागी हुनेबाहेक अरू केही ? मलाई फ्रिलान्सर भने हुन्छ । राज्यले कुनै जिम्मेवारी दिएको छैन । कुनै सङ्घ–सङ्गठन तथा दलीय राजनीतिमा पनि लागेको छैन । म स्वतन्त्र देशको स्वतन्त्र नागरिक भएर हिँडिरहेको छु ।तपाईं आफै फेरि ‘'जनरल्स नेभर रिटायर्ड’ पनि भन्नुहुन्छ ? हो, जर्नेल कहिलै रिटायर्ड हुँदैन । त्यो मर्यो भने पनि फलानो जर्नेल मर्यो भनेर कहलिन्छ । जर्नेलले राज्यका लागि केही न केही काम गरिरहने हुनाले पो उनीहरू कहिलै रिटायर्ड हुँदैनन् भन्न खोजियो होला ?  राज्यले भन्दा पनि राज्य सञ्चालन गर्ने मानिसहरूले कसरी लिन्छन्, त्यसमा भरपर्ने कुरा हो । राज्यले कुनै जिम्मेवारी नदिएपछि विभिन्न सामाजिक कार्यक्रमहरू मार्फत मैले मेरा विचारहरू राख्ने गरेको छु । मेरा विचार कतिलाई मन पर्न सक्छन् भने कतिपयलाई मन नपर्न सक्छन् । मैले बोल्ने भनेको नेपाल र नेपालीको बृहत्तर हितलाई मध्यनजर राखेर मेरो ब्रह्मले देखेको बोल्ने हो । जुन मान्छेले नेपाल स्वतन्त्र, अविभाज्य, अखण्डित चाहन्छ, त्यसले पक्कै पनि मलाई मन पराउँछ ।  तर मेरो डिफेक्ट के छ भने म ठूला भनाउँदाहरूको घर जान्न । उनीहरूले जे भन्यो त्यो खुरुक्क मान्दिनँ । नेपालको राजनीतिक व्यवस्था र सन्दर्भमा यो निकै अमिल्दो कुरा हो । यो कुरा मेरो कार्यकालले प्रमाणित गर्यो । साथीहरूले मलाई कुनै पार्टीमा लागेको भए राज्यले जिम्मेवारी दिने तथा मन्त्री, राजदूत पाउने थियौँ भन्छन् । तर लाभको पदका लागि मलाई आत्मा र आफ्ना मान्यता नबेचौँ भन्ने लाग्यो । अर्को कुरा मसँग दिनलाई प्रशस्त थैली पनि छैन् । यी मेरा ‘माइनस प्वाइन्ट’ हुन् । माइनस प्वाइन्ट ! मेरो त्यस्तो किसिमको चरित्र निर्माण हुन सकेन । म एक किसिमको धारणाबाट ‘बिल्ड अप’ हुँदै ठ्याक्क ठूलो तहमा बस्न पुगेँ । आज आएर त्यो परिवर्तन गर्ने कुरा असम्भव भयो । भारतमा यदि एउटा कुनै यस्तो शक्ति छ, जसले नेपाललाई सार्वभौमसत्ता सम्पन्न, शान्तिपूर्ण, पूर्ण विकसित स्थायित्व भएको राष्ट्रका रूपमा देख्न चाहन्छ भने त्यो भारतीय सेना नै हो । उसले आफ्नो नर्दन बेल्टमा कुनै किसिमको बाधा व्यवधान नआओस् भनेर नेपाललाई शान्तिपूर्ण कानुनी शासनमा चलेको स्थिर राष्ट्र होस् भन्ने चाहन्छ ।तपाईंले निश्चित विचारधाराबाट निर्देशित भएको र अब अर्को विचारधारामा फेरिन सम्भव नरहेको कुरा गर्नुभयो । त्यो भनेको के हो ? जुन विचारधाराको जगमा अथवा जुन कुराहरूले नेपालको आर्थिक, सामाजिक, साहित्यिक र ऐतिहासिकतालाई काँध थापेर बसेका छन् त्यसमा तलमाथि गर्नु हुँदैन । संसारको परिवर्तनशील अवस्थालाई मध्यनजर गरेर नेपाली भएर बाच्नुपर्छ । भन्नुको अर्थ अहिलेको सुपरपावर अमेरिका, चाइना, रसिया अथवा युरोपियन युनियन नै किन नहोस् उनीहरू कसैले ‘एप्सुलुट सोभरेन्टीकोे एक्ससाइज’ गर्न सक्दैनन् । हामी एकअर्कामा त्यति निर्भर भइसकेका छौँ ।  त्यस सन्दर्भमा नेपालजस्तो सार्वभौम, अल्पविकसित, अस्थिर देशले आफ्नो बृहत्तर हितलाई ध्यानमा राखेर आफ्ना छिमेकीसँग प्रष्ट कुरा राख्न सक्नुपर्छ र उनीहरूका जायज कुरालाई सुन्नुपर्छ । मैले सम्पूर्ण राजनीतिक दलहरू प्रजातान्त्रिक पद्धति अनुसार चल्नुपर्छ र त्यसको बर्खिलाफ जानु हुँदैन भने । किनभने त्यो हाम्रो भौगोलिक र छिमेकीको अवस्थाले दिँदैन । जस्तै ८० प्रतिशत हिन्दूहरू भएको देशमा त्यसलाई परिवर्तन गर्नुपर्छ जस्तो लाग्दैन । परिवर्तन भनेको समयको माग हो तर यो ‘इभुलुसन’मा आधारित हुनुपर्छ न कि ‘रेभुलुसन’मा । बाँकी कुरा मलाई मान्यता हुँदैन । त्यसबेलाको मेरो संस्थालाई पनि मान्यता हुँदैन । वर्तमानमा समस्या कहाँ देख्नुभएको छ ? पहिलो नेतृत्वको खडेरी हो । धेरैजसो नेतृत्वमा के देखिन्छ भने सबै रूपान्तरित हुनुपर्छ भन्ने तर आफू रूपान्तरित हुन नपरोस् भन्ने ।तपाईंभन्दा अघिका सबै सेना प्रमुखले राजाबाट शपथ लिए तर तपाईंले राष्ट्र प्रमुख रहेका प्रधानमन्त्रीबाट शपथ लिनुभयो । पछि प्रधानमन्त्रीकाविरुद्ध उभिनुभयो । कतै राजाबाट शपथ लिन नपाएकोमा झोँक त थिएन ?  यसलाई यसरी हेर्नु पर्छ– राजालाई ‘सस्पेन्ड’ गरेर प्रधानमन्त्री राष्ट्र प्रमुख भएको बेला शपथ लिएको हो । मान्छेहरू यसलाई विभिन्न किसिमले हेर्छन्, त्यसैले जस्तो आँखाले हेर्यो त्यस्तै देखिने हो । अर्को प्रधानमन्त्रीलाई च्यालेन्ज गरेको कुरा त्यसबेला मैलेभन्दा पनि मेरो सङ्गठनले संविधान मिच्ने कुरा प्रजातान्त्रिक पद्धतिमा स्वीकार्य छैन भनेको हो । सेनाभित्र ‘चेन अफ कमान्ड’को अवस्था कस्तो छ ? प्रजातान्त्रिक पद्धति अथवा कानुन अनुरूप चलेको सेनामा ‘चेन अफ कमान्ड’ भनेको ‘बेड रक’ आधारित हुन्छ । सेनामा यो भएन भने त्यो सेना होइन, भीडमा परिवर्तित हुन्छ । यसबारेमा धेरै किताब, निबन्धहरू लेखिएका छन् । कलियुगमा रुकमाङ्गत कटुवाल जस्ता मान्छेलाई मानिसहरूले गाली गर्नु, फटाहा भन्नु नौलो कुरा होइन । लस्कर बनाएर हजारौँ कमिला हिँडे पनि ती कमिलालाई कसैले देख्ँदैन तर एउटा हात्ती हिँडेपछि त्यहाँ कुकुर पनि भुक्छ, केटाकेटी पनि कराउँछन्, कसै कसैले ढुङ्गा–मूढा पनि गर्छन् । तर हात्ती आफ्नो सुरमा लम्किरहन्छ ।भन्नुको अर्थ तपाईंले अघि संविधान जोगाएँ भन्ने कुरा, तपाईंले गलत निर्णय लिए पनि त्यसको विरुद्ध उभिने कोही हुँदैनन् । किनभने त्यो सेना हो । गलत निर्णयका विरुद्ध राजनीतिक दलभित्र कुरा गर्न पाइन्छ तर सेनामा त्यो हजम हुने कुरा होइन । होइन र ? कानुन सबैलाई थाहा हुन्छ । तर पनि इतिहासको कालखण्डमा कुनै–कुनै व्यक्ति रामराज्यकै पालादेखि त्यो कुरालाई मन पराइरहेका हुँदैनन् । रामकाविरुद्ध पनि मान्छेहरू उभिएकै हुन् । यो कलीयुगमा एक दुईजना मान्छे भड्किने आफ्नो स्वार्थमा लाग्ने संसारभर जहाँ पनि हुन्छ । तर संविधान मिच्नु हुँदैन भन्ने कुरा पत्रकार, कानुनविद्, राष्ट्रप्रमुख सबैलाई लागेकै हो । त्यसबेला एउटा किसिमको विचारधारा लाद्ने कुरा भयो भन्ने सबैलाई लागेकै हो । त्यसबेलाको नेपाली सेनाको कुरा सबै राजनीतिक दलहरू प्रजातान्त्रिक पद्धतिभित्र आउनुपर्छ भन्ने हो । तपाईंले अघिदेखि संविधान जोगाउन भूमिका खेलेको कुरा गरिरहनु भएको छ, तपाईंलाई थाहा छैन संविधानतः सेना प्रमुखलाई राख्ने फाल्ने अधिकार कार्यकारीमा निहित थियो ? राष्ट्रपतिको काम भनेको लालमोहर लगाउने मात्र हो । कुरा के हो भने सबैको स्वार्थ मिल्यो तपाईं टिक्नुभयो ? त्यसबेलाका कानुनविद्ले यो कुरा गलत हो भनेरै अगाडि बढेको हो । मैले माथि भने नी कसरी हेर्ने तपाईंको आँखामा भर पर्छ । तपाईंलाई सम्झना छ, जति बेला तपाईं सेना प्रमुख हुनुहुन्थ्यो तपाईंको उमेरहदबारे समाचार आइरहन्थे । रुकमाङ्गत कटुवाल जो संविधानको, प्रजातन्त्रको, नैतिकताको यति धेरै कुरा गर्छ, उसलाई यसबारे बोल्नुपर्छ भन्ने कहिलै लागेन किन ? यो बेलामा सबैलाई जे पनि लेख्ने अधिकार छ । सबै कुरालाई खण्डन गर्दै जाने हो भने सकिँदैन । त्यो जरुरत पनि पर्दैन । तपाईंलाई आफ्नो सत्यतामा विश्वास छ भने त्यसलाई समातेर बस्नुस पछि त्यो ठीक भइहाल्छ । त्यस्ता कुरा पहिलेदेखि नै हुँदै आएका कुरा हुन् । राजनीतिक नेताहरूलाई नैतिकताको आधारमा राजीनामा गर्नुपर्ने कुरा उठ्छ तर सेना प्रमुखलाई यस्तो कुरा नउठ्ने है ? कानुनी हिसाबमा सर्वोच्चमा पुगेको मुद्दालाई हामीले खण्डन गरी हिँड्ने कुरालाई कानुनी राज्यमा मान्यता दिइँदैन । भनिन्छ नि कानुनले आफ्नै बाटो समाउँछ । न्यायालय भनेको राज्यको एउटा अङ्ग हो । न्यायालयले त्यस्तै निर्णय गर्छ जस्तो राज्यको नीति हुन्छ भन्नेमा कुनै शङ्का छ र ? झन् नेपालजस्तो देशमा सेना कति हाबी छ भन्ने कुरा त तपाईं प्रमाणित गरिसक्नु भएको छ, अनि ? होइन, तपाईले प्रजातान्त्रिक पद्धति मान्ने हो भने प्रजातान्त्रिक पद्धति अनुसार न्यायालयको कुरा मान्नुपर्ने हुन्छ । मैले प्रजातान्त्रिक पद्धति मान्ने अथवा नमान्ने कुरा गरेको होइन । मैले न्यायालयले कसरी काम गर्छ भन्ने कुरा तपाईंलाई स्मरण गराएको । न्यायालयको अनुहार देखाएर तपाईंहरू कसरी काम गर्नु हुन्छ भनेर जान्न चाहेको ? तपार्इंले भर्खर इजराइलमा पनि देख्नुभयो, त्यही भारतमा पनि त्यत्रो प्रधानमन्त्रीलाई जेल हाल्यो । अहिले नेपाल नेपाल भनेर जनै जपेर बस्ने हो भने राष्ट्र मात्र होइन, गाँस पनि चल्दैन । राष्ट्रवादी बनेर म साइकल चढ्छु भन्ने कूटनीतिले केही पनि हुँदैन । त्यसले मित्रहरूलाई चिढ्याउने मात्र गर्छ ।मैले राज्यको चरित्र र न्यायालयको चरित्र मिल्छ कि मिल्दैन भन्न खोजेको ? म कानुनविद् नभएको हुनाले यसबारे कानुनविद्ले बोल्न सक्लान् । हामी जस्तो ले–म्यानले कानुनलाई यसो उसो भन्न मिल्दैन । हामीले सर्वोच्च अदालतले गरेको निर्णयलाई मान्यता नदिने हो भने प्रजातन्त्रको नाम लिनु बेकार हो । अर्को कुरा जानौँ न, भारत र नेपालबीच मानार्थ सेनापतिको सम्मान दिने लिने परम्परा नेपालको हकमा ठीक हो अथवा बेठीक ? कसैलाई ठीक कसैलाई बेठीक लाग्ला । हाम्रो राज्यले ठीक ठानेरै स्वीकारेको हो । मैले पनि ठीक छ भनेरै स्वीकारेको हो । राज्यले पहिलेदेखि अँगालेको कुरालाई हामीले स्वीकारेको हो । एउटा ठूलो देशको सेनासँग सानो देशको सेनाले यस्तो प्रचलन अगाडि बढाउँदा ऊ हावी हुन सक्ने सम्भावना कतिको हुन्छ ? अब तपाईंले कसरी हेर्नु हुन्छ ? तपार्इंले स्वार्थी आँखाले हेर्नुभयो भने स्वार्थ हुन्छ । अरूको स्वार्थ के हो तपार्इंले छुट्याउनु सक्नुपर्यो । मैले यसमा भारतको कुनै स्वार्थ लुकेको देखेको छैन । राजालाई पनि विभिन्न किसिमका मान मान्यता दिएका हुन्छन् । यसमा विभिन्न आँखाले हेर्नुपर्छ भन्ने मलाई लाग्दैन । यो दुई सेनालाई नजिकता ल्याउने, सम्बन्ध बढाउने कुरा हो । भारतमा यदि एउटा कुनै यस्तो शक्ति छ, जसले नेपाललाई सार्वभौमसत्ता सम्पन्न, शान्तिपूर्ण, पूर्ण विकसित स्थायित्व भएको राष्ट्रको रूपमा देख्न चाहन्छ भने त्यो भारतीय सेना नै हो । उसले आफ्नो नर्दन बेल्टमा कुनै किसिमको बाधा व्यवधान नआओस् भनेर नेपाललाई शान्तिपूर्ण कानुनी शासनमा चलेको स्थिर राष्ट्र होस् भन्ने चाहन्छ । अरू भारतीय सुरक्षा अधिकारी नेपाल आफ्नो सुरक्षा छाताभित्र रहेको बताउँछन् तपाईं भारतीय सेना नेपालको सार्वभौमसत्ता र स्थिरताको सूत्र भएको बताउनुहुन्छ कस्तो मिलेको ? तपाईंले यसलाई कसरी हेर्नु पर्यो भने– एउटा व्यक्तिले के भन्छ भन्दा पनि राज्यले कसरी हेर्छ भन्ने कुरामा जानु पर्यो । प्रचण्डजीले नेपालको सन्दर्भमा अहिलेकै राजा त होइन तर राजसंस्था राख्नु पर्छ भनेर मलाई भनेकै हो । तरपछि उहाँले त्यसलाई छोड्दै जानु भयो । उहाँसँग त्यति मात्र होइन, नेपाली सेनाको कुरा, लडाकु भाइबैनीलाई सेटल गर्ने कुरा र राजसंस्थालाई मान्ने कुरा भएकै हो । यदि त्यो भयो भने तपाईंहरूले ५०औँ वर्ष राज गर्नु हुन्छ भनेर मैले भनेको थिएँ । त्यसो हुन सकेको भए सायद उहाँहरूले गर्नु पनि हुन्थ्यो होला । तपाईं आफैँ भन्नुस न कसले छुन सक्थ्यो माओवादीलाई ? कुनै माइका लाल थिए माओवादीलाई च्यालेन्ज गर्ने ?मैले पनि व्यक्तिको नभएर भारतीय राज्यका ‘थिङ्क ट्याङक’हरूको सोचको कुरा गरेको ।  व्यक्तिले भन्दा पनि राज्यले कसरी हेर्छ महत्वपूर्ण कुरा हो । यस्ता कैयौँ कुरा पहिले पनि धेरै विवादमा आइसकेका कुराहरू हुन् । त्यस्ता कुरा छन् भने राज्यका तर्फबाट हाम्रो सरकारले कुन–कुन कुरामा बाधा व्यवधान खडा भएको हो त्यो भन्न सक्नुपर्छ । कारण दिनुपर्छ । यो हाम्रो ‘रेड लाइन’ हो भनेर भन्न सक्नुपर्छ । बाहिर आएर दशवटा कुरा गर्नेभन्दा पनि सम्बन्धित क्षेत्रसँग हाम्रो प्रधानमन्त्रीले भारत अथवा चाइनाको प्रधानमन्त्रीसँग खुला रूपले कुरा गर्नसक्नु पर्छ । यो–यो गर्नुपर्छ भनेर भन्नसमेत नसकेमा सेना प्रमुखको काम के हो त ?  हामीले के गर्यौँ तपाईंले देख्नु भएकै होला । हामी पत्रवाजी गरेर हिँड्दैनौँ । हामी आफ्नो अडानमा सशक्त बस्छौँ । हाम्रो स्वार्थ भनेको नेपालको भौगोलिक अखण्डता, स्वतन्त्रता हो । यो कुरामा नेपाली सेनाका तर्फबाट अहिलेसम्म कहीँ पनि शिर झुकाउनुपर्ने अवस्था छैन । यसका साथ–साथै हामीले सँगै जोडिएर बसिसकेपछि मैले मेरो स्वार्थको कुरा गर्दा तपाईंको स्वार्थको पनि हेरविचार गर्नुपर्छ । भन्नुको अर्थ मेरो स्वार्थको बचाउ गर्दा तपार्इंको स्वार्थलाई हानि हुनुभएन । बाहिर आएर बुरुक बुरुक उफ्रने गर्दा मानिसलाई रिस उठ्छ । त्यसैले त्यस्तो कुरा गर्न सुहाउँदैन ।त्यसैले मैले नेपालको स्थायित्वका लागि तीन–चारवटा कुरा भनेको छु । पहिलो, सबै राजनीतिक दल एक ठाउँमा आउनुपर्यो । दोस्रो, समानुपातिक प्रतिनिधित्व प्रणाली सैद्धान्तिक रूपमा ठीक भए पनि नेपालमा यसलाई हटाउनुपर्छ । तेस्रो, १० प्रतिशत थ्रेस होल्ड राख्नु पर्छ । चौथो, मेरिटोक्रेसी लागू गर्नुपर्छ । यी भनेका प्रजातन्त्रका खम्बा हुन् । तपाईंले ‘मेरिटोक्रेसी’को कुरा गर्दै गर्दा तपाईंको छोरा शुभाङ्गत कटुवालले कर्णेलका लागि गरेको स्टाफ कलेज ट्रेनिङ्गमा अङ्क बढाउन तपाईंले गरेको प्रयासको सेनामा निकै चर्चाको विषय बनेको छ । तपाईंले भनेको ‘मेरिटोक्रेसी’ त्यही हो ? त्यो बोर्डले गर्ने कुराहरू हो । मैले मेरो पालामा छोरा, भतिजा अथवा कसैका लागि यसो गरिदेऊ भनेको छैन । तर नेपालमा रिस उठेपछि हौवा फिजाइदिने गर्छन् । मलाई त्यसबेला भन्थे त यसलाई बडामहारानी रत्नले भात खुवाएर खुर्काएको, पालेको भनेर । दुनियाँभरिको कुरा भने । तर, म त दरबारमा एक रात नबसेको मान्छे ।   तपार्इंको कुरा र विवेक शाहको कुरा धेरै मिल्दैन नि किन होला ? उहाँले के लेख्नु भएको छ, मलाई राम्रोसँग थाहा छ । लेख्न त मान्छेले के के लेखेका छन् छन् । विवेक शाहले मात्र हो र ? उहाँकै विषयमा मान्छेहरूले के–के भनेका छन् । सूर्यबहादुरदेखि भारतसम्म विभिन्न कुरा आए । त्यसकारण तपाईंले कसरी हेर्नु हुन्छ, त्यही कुरा पाउनुहुन्छ । यो कलीयुग हो ।  कलीयुगमा रुकमाङ्गत कटुवाल जस्ता मान्छेलाई मानिसहरूले गाली गर्नु, फटाहा भन्नु नौलो कुरा होइन । लस्कर बनाएर हजारौँ कमिला हिँडे पनि ती कमिलालाई कसैले देख्दैन तर एउटा हात्ती हिँडेपछि त्यहाँ कुकुर पनि भुक्छ, केटाकेटी पनि कराउँछन्, कसै कसैले ढुङ्गा–मूढा पनि गर्छन् । तर हात्ती आफ्नो सुरमा लम्किरहन्छ । रुकमाङ्गत कटुवाल हात्ती हो भन्नु खोज्नुभएको ? कसरी हेर्ने तपाईंको क्षमतामा भर पर्ने कुरा हो । बर्खास्त हुने पक्का भएपछि मैले विदेशी मित्रहरूलाई फोन गरेँ भनेर आफ्नो पुस्तकमा तपाईंले उल्लेख गर्नुभएको छ । ती को मित्र हुन् ? बताइ दिनुस् न ?  संसारभर चिनेजानेका मान्छेहरू जसले मलाई जोगाउनुपर्छ भने मैले उनीहरूलाई फोन गरेको हो । मैले अमेरिका फोन गरेँ । बेलायत फोन गरेँ । भारतमा पनि फोन गरेँ । चाइना, जापानमा पनि गरेँ । त्यसलाई काउन्टर गर्न सक्ने सबैलाई काउन्टर पार्टसँग मैले कुरा गरेँ । मैले त्यसबेला खुलेआम भनेकै हो– सेना जो नेपालको संविधान समातेर बसेको छ तपाईंहरूको कर्तव्य हो, तपाईंको राजनीतिक नेताहरूलाई सम्झाउनु पर्यो । नेपाललाई उन्नतिको पथमा कसरी पुर्याउने भन्ने बारेमा हाम्रो सबैभन्दा धैरै कुरा भएको हो । त्यसपछि स्थायित्वका लागि के गर्न सकिन्छ र आवश्यक पर्छ, त्यो गर्नुपर्छ भन्नेमा कुरा भयो । तर, कानुनलाई तलमाथि नगर्नुस हामी तपाईंको ढाँड भएर बस्छौँ भनेको थिएँ । ममा राष्ट्रवादी चेतना छ भन्नु हुन्छ, अनि आफ्नो पद जोगाउन विदेशी गुहार्नु हुन्छ, यो कस्तो दोहोरो चरित्र ? अहिलेको संसारमा म राष्ट्रवादी भनेर खाली नेपाललाई समातेर बस्नुभयो भने तपाईं खत्तम हुनुहुन्छ । अहिलेको संसारमा अमेरिका जस्तो देश त एक्लै बस्न सक्दैन । डेनमार्कलाई उसले अफगानिस्तानमा सेना पठाइ दे भन्छ भने संसार अहिले एक अर्कामा ‘इन्टरडिपेन्डेन्ट’ भइसकेका छन् । त्यसलाई बोध गर्न नसक्नु भनेको त्योभन्दा महामूर्ख कोही पनि हुँदैन ।  नत्र अमेरिकालाई नेपालमा आएर दुनियाँभरि किन गर्नुपर्ने ? के जरुरत छ ? नेपालले के दिन सक्छ ? पृथ्वीनारायाणको पालामा त एक्लै अगाडि बढ्न सकिँदैन्थ्यो भने आज म राष्ट्रवादी भनेर हुन्छ ? अहिले नेपाल नेपाल भनेर जनै जपेर बस्ने हो भने राष्ट्र मात्र होइन, गाँस पनि चल्दैन । राष्ट्रवादी बनेर म साइकल चढ्छु भन्ने कूटनीतिले केही पनि हुँदैन । त्यसले मित्रहरूलाई चिढाउने मात्र हुन्छ । तपाईंले कहिले काहीँ नेपाली आफैले निर्णय गर्न पाउनुपर्छ भन्नु हुन्छ, के विषयमा भन्नुभएको ? प्रजातान्त्रिक पद्धति मान्ने हो भने नेपालमा हिन्दू राष्ट्र (धर्म निरपेक्षता), सङ्घीयता, राजसंस्थाका बारेमा जनमतसङ्ग्रह मार्फत अगाडि बढ्नुपर्छ । हिन्दू राष्ट्र भनेको हाम्रो परिचय र पहिचान हो । हाम्रो मौलिकता हो । सङ्घीयता जनताले मागेको होइन । त्यो जनआन्दोलनको माग पनि होइन । त्यस्तै राजसंस्था जुन राष्ट्रको मियो हो, त्यसलाई के गर्ने भन्नेबारेमा जनताको मत लिनुपर्दैन । त्यसै राति बसेर दुई–तीन जना मिलेर झ्वाम झ्वाम निर्णय गरेँ भनेर हुन्छ ? प्रचण्डजीले यही राजा त होइन तर राजसंस्थाबारे हाम्रो कुरा भएकै हो । प्रचण्डले राजसंस्था राख्ने विषयमा सहमति जनाएको भन्न खोज्नुभएको ? प्रचण्डजीले नेपालको सन्दर्भमा अहिलेकै राजा त होइन तर राजसंस्था राख्नु पर्छ भनेर मलाई भनेकै हो । मसँग त्यही सम्बन्ध भएको हो । तरपछि उहाँले त्यसलाई छोडदै जानुभयो । उहाँसँग त्यति मात्र होइन नेपाली सेनाको कुरा, लडाकु भाइबैनीलाई सेटल गर्ने कुरा र राजसंस्थालाई मान्ने कुरा भएकै हो । यदि त्यो भयो भने तपाईंहरूले ५०औँ वर्ष राज गर्नु हुन्छ भनेर मैले भनेको थिएँ । त्यसो हुन सकेको भए सायद उहाँहरूले गर्नु पनि हुन्थ्यो होला । तपाईं आफै भन्नुस् न कसले छुन सक्थ्यो माओवादीलाई ? कुनै माइका लाल थिए माओवादीलाई च्यालेन्ज गर्ने ? जतिबेला प्रचण्ड र तपाईंको कुरा मिल्थ्यो, तपाईंहरूबीच त्यस्तो कुनै सहमति भएको थियो ? जस्तै राजनीतिक कमान्ड प्रचण्डले गर्ने र सेनाको कमान्ड तपाईंले गर्ने गरी अगाडि बढ्ने ?  नेपाललाई उन्नतिको पथमा कसरी पुर्याउने भन्ने बारेमा हाम्रो सबैभन्दा धैरै कुरा भएको हो । त्यसपछि स्थायित्वका लागि के गर्न सकिन्छ र आवश्यक पर्छ, त्यो गर्नुपर्छ भन्नेमा कुरा भयो । तर, कानुनलाई तलमाथि नगर्नुस्, हामी तपाईंको मेरुदण्ड भएर बस्छौँ भनेको थिएँ । उहाँ कुरा नचपाइकन खुलस्त गर्नु हुन्छ । तर पछि के भयो कुन्नि उहाँ चेन्ज भैदिनु भयो । पछि उहाँ आफैले बाबुराम, रामबहादुरले आएर रातदिन कराउनु भयो– कारवाही गर–गर भनेर अनि मैले कारवाही गर्ने कोशिस गरेँ । यी कुरा मेरो र उहाँकाबीच भएको थियो तर उहाँको त दुनियाँभर ‘पोलिटिकल’ साथी सहयोगीहरू छन् । थाहा भएन के भयो ।प्रचण्ड र तपाईंको बीच भएको सहमति लागू भएको भए के हुन्थ्यो होला ? अहिलेको अवस्था हुने थिएन । अहिलेसम्म मुलुकले स्थायित्वको बाटो लिइसकेको हुन्थ्यो । त्यो भनेको पनि १०–१२ वर्ष भैसक्यो । यो बेलासम्म त देश एउटा खुड्किलो चढी सक्थ्यो । तर प्रधानसेनापतिबाट बर्खास्त हुने भएपछि तपार्इंले त्यही माओवादी हेडक्वाटर (प्रचण्डसहितको टिम)लाई एक्सन गर्न बालुवाटार र पेरिस डाँडामा आफ्ना टिम परिचालन गर्नुभयो होइन ?त्यस्ता टिम कति तयार पारिए पारिए । राज्य सञ्चालन गर्नका लागि अनेक कुरा गर्नुपर्छ । राज्य त्यसै सञ्चालन हुँदैन । एउटा घर परिवार चलाउन त कैयौँ कुराहरू गर्नुपर्छ भने राज्य सञ्चालन गर्न कयौँ कुरा गर्नुपर्ने आवश्यकता पर्दछ । केही मन लागेर गर्नुपर्छ केही मन नलागे पनि गर्नुपर्छ । किनभने त्यहाँ राज्यको स्वार्थ जोडिएको हुन्छ । मलाई मन लाग्ने र नलाग्ने भन्ने कुरासँग सम्बन्धित हुँदैन । इतिहासको कालखण्डमा त्यस्तो परिस्थितिबाट पनि म गुज्रनुपर्ने अवस्था आयो कि के–के गरियो गरियो । गर्नुपर्छ । त्यसका लागि अठोट, आँट र प्लानिङ चाहिन्छ । त्यतिकै गर्यो भने हामी साइकल चढ्छौँ भने जस्तो हुन्छ ।   