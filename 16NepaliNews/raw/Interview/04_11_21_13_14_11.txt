यही वैशाख १९ गतेबाट सेन्चुरी कमर्सियल बैङ्कको सीईओको जिम्मेवारी सम्हालेका तुलसीराम गौतम बैङ्किङ क्षेत्रमा जोखिम व्यवस्थापन र कर्जा लगानीका विज्ञका रुपमा चिनिन्छन् । आफ्नो ३५ वर्षे  बैङ्किङ करियरमा उनले १३ वर्ष नेपाल बैङ्कमा बिताए । त्यसपछि एनआईबीमा ७ वर्ष काम गरे । नेपाल एसबीआई बैङ्कमा १० वर्ष काम गरेका गौतम माछापुच्छ्रे बैङ्कमा ४ वर्ष सीईओको कार्यकाल सफलतापूर्वक सम्हाले ।गौतमले इक्रा नेपाल (रेटिङ एजेन्सी) मा केही महिना काम गरे पश्चात हाल सेन्चुरी बैंकमा सिईओको जिम्मोवारी सम्हालीरहेका छन् ।झापा, भद्रपुरको मेची क्याम्पसबाट इकोनोमिक्समा स्नातक गरेका गौतमले स्नातकोत्तर (एमबीए) भने  काठमाडौँबाट गरे । सीईओ गौतमसँग बैङ्किङ नीति र सेन्चुरी बैङ्कको भावि योजनामाथि केन्द्रित रहेर रातोपाटीका लागि टुना भट्टले गरेको अन्तरवार्ताः –सीईओको कार्यकाल सम्हाल्नुभएको १ महिना भयो, कस्तो रह्यो यो अवधिको अनुभव ?यस अघि पनि माछापुच्छ्रे बैङ्कमा एक कार्यकार सिईओको जिम्मेवारी पुरा गरी सकेको हुँ । सेन्चुरीमा नियुक्त भएपछि पनि म आफ्नो जिम्मेवारीप्रति गम्भिर छु । राम्रो लागिरहेको छ । संस्था परिवर्तन भयो काम उही हो । यो जिम्मेवारी वहन गर्न ३५ वर्षको  बैकिङ अनुभवले थव बल प्रदान गरेको छ । समग्रमा राम्रो छ, मैले ठीकै गरेको छु । यहाँ जस्तो सोचेर आएको थिएँ, त्यो पाएको छु । काम गर्न सहज भएको छ । एभरेजमा भन्नुपर्दा सेन्चुरी बैङ्क राम्रो छ ।हामीसँग डिपोजिट ५६ अर्ब रहेको छ भने लोन ५२ अर्ब छ । त्यसैगरी नाफा ६३ करोड छ । सेन्चुरी बैङ्कले ५ वटा संस्था (फाइनान्स र विकास बैङ्क)लाई अधिग्रहण गरेको थियो । यसले गर्दा पनि बैङ्क बलियो बनेको अवस्था छ । अन्य बैङ्कको तुलनामा हामी कमजोर छैनौँ । अवस्था सन्तोषजनक छ । सवैको साथ र सहयोग मिलेको छ त्यसेले पनि उत्साहित छु । –सेन्चुरी बैङ्कले प्रकाशित गरेको चालु आर्थिक वर्षको तेस्रो त्रैमासको वित्तीय विवरण हेर्दा सबै सूचकहरू रामै्र देखिएका छन् । कसरी यस्तो नतिजा देखियो ? अहिलेको अवस्थामा पनि नाफा, कसरी सम्भव भयो ?    मुख्यतः मर्जर अनि एक्युजिसन नै हो । यसले हामीलाई नतिजामा पुग्न सहयोग मिल्यो । अर्को भनेको एनपीए (नन् ननपर्फर्मिङ्ग एसेस्ट) पनि हो । पहिले १ प्रतिशत एनपीए थियो भने अहिले यो घटेर .२५ भयो । जसले गर्दा १०÷१२ करोड एनपीए पनि घट्यो । यसले हाम्रो नाफालाई सहयोग गर्यो । अर्को भनेको होल्ड भएको रकम (नउठेको रकम) पनि हामीले उठाउन सफल भयौँ । त्यसैगरी लोन पनि अर्को कारण हो, जसले नाफामा सहयोग गरेको छ । लोन ४७ अर्बबाट बढेर चैत मसान्तसम्म ५१ अर्ब पुग्यो । यसले पनि भरथेग गरेको हो । हामीले खुद् नाफा ६३ करोड ५० हजार रुपियाँ पुर्याएका छौँ । गत वर्ष ३१ करोड ९ लाख ४० हजार रुपियाँ मात्र खुद नाफा भएकामा अहिले १०२.६३५ ले वृद्धि गरेको छ । यो बैङ्कका लागि खुशीको कुरा हो । कुनै एक्स्ट्रा अर्डिनरी इन्कमबाट नभई रेगुलर इन्कमबाट नै नाफा बढेको हो । –बैङ्कहरूमा तरलता (लगानीयोग्य रकम)को अवस्था कस्तो छ ? अनि सेन्चुरीको हकमा यसको अवस्था कस्तो छ ?तरलता अभावको अवस्था अहिले पनि उस्तै छ । खासै सुधार आएको छैन । यसमा सुधार आएको छैन भन्ने कुरा त इन्ट्रेस्ट रेटले निर्धारण गर्छ । सहज हुँदा यो घटेर जान्छ भने असहज परिस्थितिमा यो बढ्ने गर्छ । कहिले काहीँ २० को १९ भएको जस्तो भए पनि तरलता घटेको छैन बरु बढेको नै छ । सेन्चुरी बैङ्कको हकमा भने हामीले म्यानेज गरिरहेका छौं । हामीले सीसीडी रेसियो क्रस गर्न दिएको छैनौँ । तरलताले गर्दा हाम्रा ग्राहकलाई ठूलाठूला लोन दिन कठिन भएको छ । साना साना लोन त हामीले रोकेको छैनाँै । ठूला लोनमा पनि एकै पटक दिनु नपर्ने लोन भने दिइरहेका छौं । हाइली कम्फर्टेबल छैनौँ तर रोकिहाल्ने अवस्था पनि छैन । –आर्थिक वर्ष ७४/७५ को अन्त्यमा हुनुुहुन्छ, बैङ्कको आवस्था कस्तो छ ? अनि नयाँ आर्थिक वर्षमा बैङ्कले कस्ता योजना ल्याउँदैछ ?नयाँ बजेट बनाउँदै छौँ । यदि भोलि पनि सहज अवस्था रहेन भने वा डिपोजिट पाइएन भने त्यो अवस्था फरक होला तर अहिलेको अवस्था राम्रै छ । हाम्रो क्यापिटल एडुकेसी रेसियो १५ प्रतिशत छ । हामीलाई ठूलै लोनका लागि पनि क्यापिटल पुग्छ । भोलि डिपोजिट बढेर गएमा लोनको दायरा बढाउने सोचमा छौँ । आगामी वर्षमा पनि हामी नाफा राम्रो गर्छौं । २ अर्बबाट ८ अरबको क्यापिटल पु¥याउन हामी सफल भएका छौँ । अबको आ.व.मा पनि क्यापिटल बढाउने र प्रोमोटरलाई रिटर्न दिन सक्षम हुनेछौँ भन्ने विश्वास मलाई छ । मुख्य कुरा विजनेस बढाउने अनि नाफा बढाउने नै हुनेछ । –सेन्चुरी बैङ्कले आफ्ना ग्राहकलाई दिने फरक सुविधा के हो ? जुन अन्य बैङ्कले दिन सकिरहेको छैन ।सुविधाको हिसाबले नेपालका कुनै पनि बैङ्कले दिने सुविधामा खासै फरक छैन । सबैले डिपोजिटमा गर्ने अफर उस्तै नै हुन्छ । साथै वचत योजनाहरू पनि प्रायः उस्तैउस्तै हुन्छ, फरक यति हो कि नाममा केही फरक हुन्छ । जस्तो, कसैले नारी वचत भन्छ भने कसैले महिला वचत भन्छ । कसैले बाल वचत भन्छ भने कसैले केटाकेटी बचत भन्छ । अलि फरक देखिने भनेको रेमिट्यान्स र लोन हो । जे सुविधा दिन्छौँ त्यो कत्तिको क्वालिटीको दिइन्छ र त्यसको रेस्पोन्स कस्तो आउँछ भन्ने रहन्छ । हामी नयाँ भएकाले छिटो, छरितो र फूर्तिला छौं । पुराना कुरासँग अल्झिएर बस्नुपर्ने केही छैन । त्यसैले पनि हामी छिटो, छरिता र विथ स्माइल सर्भिसमा फोकस गर्छौ । –बैङ्कले निक्षेप सङ्कलनसँगै कर्जा लगानीमा पनि उल्लेख्य सुधार गरेको देखिन्छ । अब यो सुधारले कसरी गति लेला ?सर्टेन कुरा पर्टिकुलर बैङ्कको कन्ट्रोलभन्दा बाहिर हुन्छन् । पोलिटिकल इफेक्ट पनि बैङ्कहरूलाई परिरहेको हुन्छ । अझ मुख्य समस्या भनेको तरलता अभाव नै हो । डिपोजिट पाउन गाह्रो छ र पाएको अवस्थामा पनि हाई रेट दिनुपर्ने भएकाले केही असहज भएको हो । तर हामीलाई लोन बिजनेसको कमी छैन । सेन्चुरी बैङ्क गाउँगाउँमा पुगेको छ । आजको डेटसम्म आउँदा ११२ वटा ब्रान्च खोलिसकेका छौँ भने अझै १०÷१२ वटा ब्रान्च खुल्ने तयारीमा छन् । सबै स्थानमा पक्कै पनि लोनको डिमान्ड बढेर जान्छ । तिनै तहको निर्वाचन सम्पन्न भएको छ । स्थायी सरकार पनि बनिसकेको छ । बजेट पनि आइसकेको छ । अब बजेट स्थानीय तहको समग्र इकोनोमीमा चलायमान हुन्छ । यसले पक्कै पनि बिजनेस बढाउनेछ । विजनेस बढ्नु भनेको डिपोजिट बढ्नु पनि हो । लोकल लेभलमा लोनको डिमान्ड बढेर जान्छ । स्थानीय विकास योजना (जस्तोः कन्स्ट्रक्सनका कार्य पुल, बाटो, भवन निर्माण, कृषि, व्यवसाय) का लागि सामान खरिद गर्नुपर्ने हुन्छ । यसले गर्दा स्थानीय तहका कुना काप्चामा पनि लोनको डिमान्ड हाई हुन्छ । यसले विजनेस बढाउँछ र डिपोजिट पनि बढ्छ । स्थायी सरकार, बजेट अनि सङ्घीयताले अबका दिनमा पक्कै पनि बैङ्कलाई सुधार गर्नेछ ।–राष्ट्र बैङ्कको नीति अनुरूप नेपालका क वर्गका बैङ्कको चुक्ता पुँजी ८ अर्ब पुर्याउनुपर्ने बाध्यता छ । यसलाई कसरी लिनुभएको छ ? (सेन्चुरीको चुक्ता पुँजी ८ अर्ब ६ करोड ३४ लाख ३५ हजार छ । रिजर्भ कोषमा भने जम्मा १ अर्ब २१ करोड २३ लाख ५४ हजार रुपियाँ मात्र छ । सेन्चुरीले पुँजीसँगै नाफा वृद्धि गरेको भए पनि प्रतिसेयर आम्दानी भने खस्किएको देखिन्छ यसलार्ई कसरी उकास्नु हुन्छ ?न्यायालयतिरको सिस्टम हेर्ने होे भने कुनै अपराध गरेबापत यति हजार जरिवाना र यति कैद भनी तोकिएको हुन्छ । यसले अपराधीलाई एउटा नियममा ल्याउन खोजेको हुन्छ । त्यस्तै राष्ट्र बैङ्कको नियम पनि त्यस्तै हो । यी कुनै म्याजिक फर्मुला होइनन् । वाणिज्य बैङ्कको चुक्ता पुँजी ८ अरब हुनुपर्ने भन्यो । राष्ट्र बैङ्कले बैङ्कको हितकै लागि यो नियम ल्याएको हो । क्यापिटल बेस ठूलो हुँदा बैङ्कहरू स्टेबल हुन्छन् । जस्तोः हुरी आउँदा ठूला रूख लड्दैनन् भन्ने विश्वास हुन्छ नि त्यस्तै मान्यता राष्ट्र बैङ्कको नीतिमा पनि लागू भएको हो । २, ३ वटाबाहेक सबै बैङ्कले ८ अरबको क्यापिटल पुर्याई पनि सकेका छन् । सेयर आन्दानीको विषयमा भने हामीले होमवर्क गरिरहेका छौँ । हामी यसलाई उकास्न सफल हुनेछौँ । –राष्ट्र बैङ्कले बैङ्क तथा वित्तीय संस्थाहरूको सङ्ख्या धेरै हुँदा नियमनमा समस्या भयो भन्दै वाणिज्य बैङ्कहरूबीच मर्जरको नीति पनि लियो, यो कत्तिको उचित हो ? मर्जर तथा एक्वायर नीतिमा राष्ट्र बैङ्क सफल देखिएको छ । राष्ट्र बैङ्कको मर्जर तथा एक्वायर नीति अनुरूप नै कति बैङ्कहरू मर्जमा गए । कतिले एक्वायर गरे भने कतिले नयाँ क्यापिटल थपे । यसले के देखाउँछ भने बाहिरबाट क्यापिटल पुगेको देखिए पनि भित्री काम बाँकी नै हुन्छ । भित्री (टेक्निकल) कामहरू मिलाउन बैङ्कलाई समय लाग्छ । राष्ट्र बैङ्कले बैङ्कको सङ्ख्या घटाउने कुरा गरे पनि यो अहिले नै सम्भव भने छैन । बैङ्कलाई स्ट्याब्लिस हुन १, २ वर्ष लाग्छ । त्यसपछि भने रिभ्यु गरेर अघि बढ्नुपर्छ । देशको इकोनोमीको अवस्थालाई हेरेर मात्रै बैङ्ककोे सङ्ख्या बारेमा सोच्नु राम्रो हुन्छ भन्ने मलाई लाग्छ । अहिलेको अवस्था हेर्दा बैङ्कहरूले राम्रै नाफा कमाएका छन् । तेस्रो त्रैमासमा १० प्रतिशतको रिटर्न बैङ्कले दिएको छ भने अबको २ वर्षमा बैङ्कले १५ देखि २० प्रतिशत रिटर्न दिने अवस्था देखिन्छ । यसले बिजनेस राम्रो भएको पुष्टि हुन्छ । यसले नाफा राम्रो दिने पक्का छ । त्यसैले पनि अब मर्जर जरुरी छ जस्तो मलाई लाग्दैन । बैङ्कको सङ्ख्या धेरै भएको भनेर आत्तिनुपर्ने अवस्था छैन । अर्को कुरा हामीसँग अहिले लेस देन ३ प्रतिशत ग्रस एनपीए (नन पर्पmर्मिङ एसेस्ट) छ । अन्य देशको तुलनामा हाम्रोमा एनपीए राम्रो छ ताकि भारतको बैङ्कहरूमा एनपीए हेर्ने हो भने पनि १०/१२ प्रतिशत छ । हामी नेपालीमा लोन लिएपछि तिर्नुपर्छ भन्ने मानसिकता छ, जसले एनपीए राम्रो देखिन्छ । यसले के देखाउँछ भने वाणिज्य बैङ्कहरूलाई मर्ज नै गर्नुपर्ने विकराल अवस्था अहिले छैन ।  –बैङ्कहरूले धमाधम विदेशी ऋण (अन्तर्राष्ट्रिय वित्त निगमसँग) भित्र्याइरहेका छन्, तपाईंहरू चाहिँ के गर्दै हुनुहुन्छ ?विदेशी ऋणमा चासो सबैको छ । लिइसकेको अवस्था भने छैन । विदेशी ऋण लिने भनेको डलरमा हो । डलर भित्र्याउँदा समस्या के छ भने आज डलरको भाउ १०८ छ । मानौँ, पाँच वर्षको लागि ऋण लिने हो भने पाँच वर्षमा डलरको भाउ बढेर १०८ बाट १४८ भयो भने के गर्ने त ? अब यसलाई हेजिङ गरेर (बाँधेर) राख्न सक्नु पर्यो नि । हामी कहाँ हेजिङ गर्ने कुनै निकाय छैन । हेजिङ गर्न कति पैसा लाग्छ त ? त्यो सबै जोड्दा १२ प्रतिशत लाग्न सक्छ । १२ प्रतिशत लाग्यो भने बाहिरबाट ऋण ल्याउन जरुरी नै छैन । फाइनान्सियल रूपमा यो फिजिबल छ । यसमा सबैले अध्ययन पनि गरिरहेका छन् । –सामाजिक उत्तरदायित्व अन्तर्गत के–के कार्य गर्नुभएको छ ? राष्ट्र बैङ्कले एक कर्मचारी एक रूख भन्ने नीति पनि ल्याएको छ, यहाँहरूको भूमिका कस्तो हुन्छ ?सामाजिक उत्तर दायित्वअन्तर्गत चाहिँ हामी नेपालका न्यून वर्ग (आर्थिक रूपमा न्यून) जस्तोः अनाथालय, वृद्धाश्रम, अपाङ्गता भएकाहरू माझ हेल्थ क्याम्प सञ्चालन गरी निःशुल्क स्वास्थ्य जाँच गराउने गरेका छौँ । कतै सरसफाइ कार्यक्रम गर्ने पनि गरेका छौं । त्यसैगरी निम्न सरकारी स्कुलहरूलाई सहयोग स्वरूप विभिन्न सामान (कम्प्युटर, किताब, कपी, झोला, पोसाक) उपलब्ध गराउने, कक्षा कोठा निर्माण गरिदिने जस्ता कार्य पनि गरेका छौँ । हामी हाम्रा सबै शाखालाई सामाजिक काममा सञ्चालन गरेर जे सकिन्छ गर्ने भनेर लागेका छौँ ।  त्यसैगरी रूखका कुरामा आफ्नो परिसरमा रोप्न भने सम्भव छैन । तर कतै ऐलानी जग्गा छ भने त्यस्ता ठाउँमा सरकारी समन्वयमा सहभागी भई रोप्न सकिन्छ । त्यसैगरी राजमार्गका खाली ठाउँमा अनि काठमाडौँ वरिपरिका खालि ठाउँमा वन विभाग अथवा नर्सरीहरूसँग साथ लिएर हामी रूख रोप्ने मनसायमा छौँ । काठमाडौँकै फुटपाथहरूमा रोपिएका बोट बिरुवाको पनि स्याहास सुसार नहुँदा कति मरेका छन् । त्यस्ता ठाउँमा पनि बिरुवा रोप्ने सोचमा छौँ । –आर्थिक वर्ष २०७५/७६ को बजेटले सबै नेपालीको बैङ्क खाता अनिवार्य खोल्ने अभियान नै सञ्चालन गर्ने भनेको छ । यसले बैङ्कहरूको निक्षेप बढ्ला ?सरकारले ल्याएको क्यास लेस सोसाइटीका कुरा निकै राम्रो हो । हाम्रा छिमेकी देशहरूमा पनि यसको विकास तीव्र गतिमा भएको छ । अझ फोन–पे (खाताबाट खातामा हुने कारोबार) को विकास भएको छ । नेपालमा पनि क्यास लेस सोसाइटीको विकास प्रभावकारी बनाउन सकिन्छ । मुख्यतः नेपाल रेमिट्यान्समा निर्भर छ । विदेशबाट आउने पैैसा सीधैै परिवारको खातामा जम्मा हुँदा जोखिम कम हुन्छ । त्यसैगरी वृृद्धभत्ता जुन सीधै बैङ्क खातामा जम्मा भयो भने अनियमिततामा कमी आउँछ । पेन्सन लिँदा लाइन लागेर रकम बुझ्ने परम्परा अन्त्य हुनेछ । सीधै बैङ्क खातामा जम्मा हुँदा टाढा टाढा धाउनुपर्ने बाध्यताको अन्त्य हुनुका साथै समयको वचत हुने भयो । खाता हुनु भनेको बचत हुनु पनि हो । यसले अवश्य पनि बैङ्कलाई फाइदै हुन्छ । अहिले हरेक गाउँपालिकामा पनि बैङ्क पुगेका छन् । सहज पहुँचका लागि शाखारहित बैङ्किङ सेवा सबै बैङ्कहरूले सुरु गरेका छन् । यसले पक्कै पनि सहयोग गर्नेछ । –बजेटमा शैक्षिक प्रमाणपत्र धितो राखेर ऋण दिने भन्ने विषयले अहिले चर्चा पाएको छ । यसमा बैङ्कहरूको प्रतिक्रिया के छ ?यो राष्ट्र बैङ्कको डाइरेक्टिभ्समा आएपछि मात्रै यसको प्रक्रियाको बारेमा थाहा होला तर मेरो विचारमा यसको उद्देश्य भनेको बैङ्कहरूले रोजगारी सिर्जनामा सहयोग पु¥याउनु प¥यो भन्ने हो । पढेको होस् वा नपढेका व्यक्ति उसलाई त रोजगारी चाहियो । रोजगारी सबैलाई अनिवार्य हुन्छ । यस्तो रोजगारी सिर्जनामा बैङ्कले सहयोग गर्नुप¥यो भन्ने हो । जस्तो, बैङ्कले ऋण दिने, सीएसआरमार्फत जनचेतनामूलक कार्य गर्ने, तालिम दिनेजस्ता कार्य गरेर सीप बढाउन सहयोग गर्न सकिन्छ ।    –प्रत्येक स्थानीय तहमा वाणिज्य बैङ्कको शाखा पुर्याउने सरकारको नीतिलाई तपाईंहरूको साथ कस्तो छ ? कतिवटा शाखा खोल्नुभयो ?सरकारको नीति निकै सराहनीय छ । लगभग सबै स्थानीय तहमा बैङ्क पुगिसकेको अवस्था छ । कुन बैङ्कले कहाँ जाने भनेर छुट्याइएको थियो, जसअनुसार शाखा खुल्ने क्रम जारी छ । सेन्चुरी बैङ्क पनि सबै स्थानीय तहमा पुगिरहेको छ । जसमध्ये केही स्थानमा भने शाखा खोल्ने क्रममै छौँ । हामीले ११३ स्थानबाट बैङ्किङ सेवा दिइरहेका छौँ । कतिपय स्थानमा प्राविधिक समस्याले गर्दा पनि बैङ्क जान सकिरहेको छैन । जस्तो, बाटोघाटो, बिजुली, टेलिफोन र इन्टरनेटको सुविधा नभएका ठाउँमा बैङ्किङ कारोबार गर्न कठिन छ । बैङ्किङ कारोबारको लागि सेन्ट्रल कार्यालयसँग लिङ्क अप गर्नुपर्ने भएकाले इन्फ्रास्टक्चर नभएका स्थानमा भने केही कठिन भएका हुन् । तर पनि हामी ब्रान्च लेस बैङ्किङमार्फत ती स्थानमा पुगेका छौँ । बिजुली, टेलिफोन, इन्टरनेट र यातायातको पहुँच हुनासाथ ती स्थानमा पनि बैङ्कका शाखा खुल्ने छन् । अहिले एनटीए (नेपाल विद्युत प्राधिकरण)ले नेपालका सबै भेगमा टेलिफोन र इन्टरनेट पु¥याउने भनेर लागिपरेको छ । यसले गर्दा छिटै ती स्थानमा हामी पुग्नेछौँ र जनतालाई बैङ्किङ सेवा प्रदान गर्नेछौं । –जोखिम विश्लेषण र कर्जा लगानीमा राम्रो दख्खल भएको व्यक्तित्वको रूपमा चिनिनुहुन्छ । नेपालको वित्तीय क्षेत्रमा जोखिम कत्तिको छ ?जोखिम भन्नासाथ हामी क्रेडिट रिस्कलाई बुझ्छौँ । कसैले कर्जा लियो भने सर्तअनुसार समयमै ब्याजसहित फिर्ता गर्नुपर्छ । यदि गरेन भने त्यहाँ जोखिम हुन्छ । यस्तो जोखिम दुई प्रकारको हुन्छ । यदि हामीले अहिले सीडी बनाउने कम्पनीलाई लोन दियौँ भने डुब्छ । किनकि अहिले सीडीको जमाना नै छैन । त्यस्तै रिलवाला क्यामेराको कम्पनीलाई पनि लोन दियौँ भने डुब्छ, जमाना डिजिटलको छ । त्यसैगरी प्लास्टिकका ब्यागहरूमा लगानी गर्न पनि रिस्क छ । वातावरण प्रदूषण हुने भएकाले यो भोलि ब्यान्ड हुन पनि सक्छ । यस्ता कुरामा ध्यान दिन सकिएन भने क्रेडिट रिस्क बढ्छ । ग्राहकसँग सम्बन्धित क्षेत्रलाई विशेष ध्यान दिन जरुरी हुन्छ । लिगल र टेक्नोलोजीलाई फोर्सी (अनुमान) गर्र्ने । नयाँ टेक्नोलोजी आएको बेला पुराना टेक्नोलोजीलाई स्थान दिइयो भने त्यो डुब्न सक्छ । मानौँ, विराटनगर जुटमिल थियो पहिले पछि प्लास्टिक आयो । जसले गर्दा जुटमिल डुब्यो । अहिले फेरि प्लास्टिकले प्रदूषण गर्छ भनेर पुनः जुटका सामानमा फिर्ता भएको हुन्छ । –बैङ्कहरूमा अपरेसनल रिस्क निकै बढेको छ भनिन्छ, के भन्नु हुन्छ ?   बैङ्किङ क्षेत्रमा क्रेडिट रिस्कभन्दा अपरेसनल रिस्क विकराल भएर गएको छ । जस्तो: टेक्निकल, स्टाफ, सिस्टम, रेपुटेसन जस्ता रिस्कहरु धेरै छन् । विशेषत रिस्क दुई प्रकारका हुन्छन्, एउटा लिगल र अर्को इलिगल । इलिगल रिस्कमा कर्मचारीले गर्ने गडबडी (कति त बदनियतपूर्ण गडबडी) गर्न सक्ने पनि हुन्छन् । कर्मचारी पार्टीहरू (ग्राहक)सँग मिलेर जथाभावी लोन दिने अथवा स्विफ पठाउँदा गडबडी गरिदिने डर रहन्छ । अर्को कर्मचारीले नजानेर पनि गडबडी गरिरहेको हुन्छ । मुख्यतः टेक्नोलोजी हो । टेक्नोलोजी त चेन्ज भइरहन्छ । जब टेक्नोलोजीसँग खेल्न (पूर्ण रूपमा टेक्नोलोजीको प्रयोग) गर्न जानेन भने त्यहाँ ठूला दुर्घटनाका सम्भावना हुन्छन् । यी त इलिगल रिस्क हुन् । अर्को लिगल रिक्स हुन्छ, जसमा बैङ्कले रकम दियो तर सिग्नेचर वा ल्याप्चे लगाउन छुट्योे अथवा कागज फल्ट भयो भने त्यो काम लाग्दैन । त्यसमा बैङ्क नै फस्ने भयो । कहिलेकाहीँ कम्प्युटर सिस्टम फेल भइदिन सक्छ । सिस्टमबाट हुने यावत कार्य जस्तो, ग्राहकको पैसा विथ ड्र भयो तर सिस्टममा डेबिट भएन भने त्यहाँ रिस्क भयो । त्यस्तै गरी कर्मचारीबाट हुने अर्को रिक्स पनि छ जस्तोः माथिल्लो तहका कर्मचारीले संस्था परिवर्तन गर्दा आफु मातहतका अथवा राम्रा कर्मचारीलाई पनि आफूसँगै लाने परिपाटी छ । साथ साथै कर्मचारीले आफ्ना ग्राहकलाई पनि परिवर्तन गरेको संस्थामा लाने संभावना बढी हुन्छ । यस्तो हुँदा संस्थालाई अवस्य पनि हानी हुने भयो । संस्थाको निती नियम तथा भावी योजनाबारे पनि माथिल्लो तहका कर्मचारी जानकार हुने हुँदा अर्को संस्थामा उसले ती निती नियमको प्रयोग गर्न सक्ने हुनाले त्यहा रिक्स बढी हुने गर्दछ । यस्तै भएर होला राष्ट्र र्बैकले कुलिङ् पिरियड भनेर ल्याएको तर यो त्यती इफेक्टिभ भने छैन । अपरेसनल रिक्स धेरै नै हुन्छ । कहिलेकाहीँ चल्ने अनावश्यक हल्लाले पनि बैङ्कको रेपुटेसनमा असर गरेको हुन्छ । यस्ता कुराहरू हेर्दा ठूलो स्केलमा अपरेसनल रिस्क बढेर गएको छ । –सञ्चालक समितिले व्यवस्थापनमार्फत आफ्ना कर्मचारीलाई ठूलो टार्गेट दिने गर्छन् भनिन्छ । सञ्चलक समितिले व्यवस्थापनलाई अनावश्यक नियन्त्रण गर्न खोजेको पनि भनिन्छ । किन यस्तो हुन्छ ? यसले कर्मचारीमा अनावश्यक प्रेसर थुपारिएको हो ?आवश्यक पनि हो र बिजनेसमा प्रेसर स्वभाविक हो । अझ बैङ्क ठूलो खालको बिजनेस हो, जहाँ प्रमोटरले ठूलो लगानी लगाएको हुन्छ । लगानी भए पनि रिटर्न त अवश्य पनि चाहियो । अझ अहिलेको अवस्थामा २ अर्बबाट ८ अर्बको क्यापिटल बढेको छ । ८ अर्ब लगानी गरेको ठाउँमा २ अर्बको रिटर्न त पक्कै पनि खोज्दैन नि ? त्यसैले सञ्चालकले रिटर्न लगानीको हिसाबले खोज्छ तर बिजनेस एकैचोटि ४ गुणाले बढ्न गाह्रो छ । एकै पटक जम्प गर्न खोज्ने हो भने डुब्ने खतरा बढी हुन्छ । जस्तो, सगरमाथाको उचाइ समुन्द्र सतहबाट ८,८४८ मि. छ । त्यसमा नाम्चेको उचाइ ३,४४० मि. छ । नाम्चे र सगरमाथाको ग्याप भनेको ५,४०८ रह्यो । अब आरोहीले सगरमाथा बेस क्याम्प हुँदै सगरमाथाको चुचुरोमा पुग्न २, ३ महिनाको समय लिन्छ । किन त भन्दा आरोहीलाई सहज हुनु प¥यो । अब सीधै सगरमाथा चढ्छु भनेर फटाफट जान खोज्यो भने लेक लाग्छ । विस्तारै विस्तारै समय लिएर चढ्दा ऊ चुचुरोमा पुग्न सफल हुन्छ ।  बिजनेस पनि त्यही हो, यसलाई पनि सहज रूपमा विस्तारै विस्तारै माथि लैजानुपर्छ । एकैचोटि जम्प गर्न वा असहज रूपमा जान खोज्यो भने बिजनेसमा पनि लेक लाग्छ र डुब्छ । बैङ्कमा अन ड्यु हुनुहुँदैन तर ड्यु प्रेसर चाहिँ अवश्य पनि हुनुपर्छ । यदि यस्तो प्रेसर भएन भने चुचुरोमा पुग्न सकिँदैन ।  