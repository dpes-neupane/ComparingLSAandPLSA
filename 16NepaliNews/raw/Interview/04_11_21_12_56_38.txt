काठमाडौँ । प्रमुख प्रतिपक्षी नेपाली काँग्रेसमा नेकपा एमाले अध्यक्ष केपी शर्मा ओली नेतृत्वको सरकारको विकल्प दिनेमा एकमत देखिएको छ । शुक्रबारको पार्टी पदाधिकारी तथा पूर्वपदाधिकारीसहित शीर्षस्थ नेता सम्मिलित बैठकमा काँग्रेस नेतृत्वको सरकार बनाउने सहमति बनेको छ । पार्टी सभापति तथा संसदीय दलका नेता शेरबहादुर देउवालाई प्रधानमन्त्रीका रूपमा अगाडि सार्ने सहमति पनि बनिसकेको छ । काँग्रेसभित्र सहमति बने पनि गठबन्धन निर्माण हुन सकेको छैन ।पुनः स्थापित प्रतिनिधि सभाको तेस्रो बैठक चैत ३ गते बस्न लाग्दा पनि प्रधानमन्त्री ओलीको विकल्प दिन दलहरु एकमत भएर निर्णयमा पुग्न सकिरहेका छैनन् । सत्ता समर्थक दल माओवादी केन्द्रले सरकारलाई दिएको समर्थन फिर्ता लिन साइत कुरिरहेको छ । यता प्रधानमन्त्री केपी ओली इतर पक्षलाई साथमा लिएर सरकार बनाउने तयारीले तीव्रता पाउन सकेको छैन ।एक चरण काँग्रेसले माओवादी केन्द्र र जसपासँग छुट्टाछुट्टै छलफल गरे पनि परिणाम निस्किन सकेको छैन । तीन दल एकअर्काले खुलेर अग्रसरता नदेखाउँदा गठबन्धनले आकार धारण गर्न नसकेको बताउँछन् । तर काँग्रेस महामन्त्री पूर्णबहादुर खड्का भने काँग्रेसले एउटा दृष्टिकोण बनाए पनि माओवादी केन्द्र र जसपामा त्यो हुन नसकेको बताउँछन् । यद्यपि खड्काले सत्तासीन नेकपा एमालेसँग पनि अनौपचारिक छलफल भइरहेको बताए ।रातोपाटीसँगको कुराकानी क्रममा गृहजिल्ला सुर्खेतमा रहेका महामन्त्री खड्काले सबै दलहरूको दलगत दृष्टिकोण बनेपछि मात्र काँग्रेस निर्णयमा पुग्ने सुनाए । काँग्रेसले भने सभापति शेरबहादुर देउवालाई प्रधानमन्त्रीका रूपमा अगाडि सारेर वर्तमान सरकारको विकल्प दिने दृष्टिकोण बनाइसकेको खड्काको दाबी छ । थप कुरा प्रस्तुत छ महामन्त्री पूर्णबहादुर खड्कासँग गरिएको सङ्क्षिप्त कुराकानीको सम्पादित अंशमा :त्रिपक्षीय गठबन्धन बनाउने कुरामा नेपाली काँग्रेसले तदारुकता नदेखाउँदा राष्ट्रिय राजनीतिले आकार लिन सकिरहेको छैन । काँग्रेसले खोजेको के हो ?–राष्ट्रिय सहमति निर्माण गर्नेगरी छलफल भइरहेको छ । माओवादी केन्द्रसँग छलफल भइरहेको छ । जनता समाजवादी पार्टीसँग छलफल भएको छ ।एमालेसँग पनि काँग्रेसको छलफल भइरहेको छ । सबै पार्टीसँग काँग्रेसका नेताहरुले विभिन्न तरिकाले अनौपचारिक– औपचारिक कुराकानी चलाइरहनु भएको छ । निर्णयमा चाहिँ किन पुग्न सकिराख्नुभएको छैन ?–नेपाल कम्युनिस्ट पार्टी (नेकपा)को नामको आधिकारिताबारे सर्वोच्च अदालतले फागुन २३ गते गरेको  फैसलाबाट नेकपा एमाले र माओवादी केन्द्र साबिककै अवस्थामा फर्किएका छन् । एमाले र माओवादी केन्द्रले आफूलाई कसरी अगाडि बढाउनुहुन्छ, त्यसैमा धेरै कुरा भर पर्छ । काँग्रेस र जसपाले चाहेर मात्र त सरकार फेरबदल हुँदैन । सत्य कुरा त्यो हो नि त । अहिलेको अवस्थामा नेपाली काँग्रेसको समन्वयकारी भूमिका हुनुपर्छ र हुन्छ । नेपाली काँग्रेसले सबै दलसँग कुरा गर्नुपर्छ । सबै नेतासँग कुरा गर्नुपर्छ ।एमाले, माओवादी, जसपा र संसदमा रहेका साना पार्टीसँग नेपाली काँग्रेसले संवाद गरेर वार्ता गरेर अहिलेको परिस्थितिबाट मुलुकलाई निकास दिनुछ । त्यसका लागि सहमतिको वातावरण बनाउने प्रयत्नको जिम्मेवारी नेपाली काँग्रेसको काँधमा आएको छ । यो कुरा सत्य हो ।तपाईंको पार्टी सभापतिले देशको नेतृत्व गर्न लालायित छैन भनेर किन भनिराख्नुभएको छ  ?–सभापतिजीले आफ्नो व्यक्तिगत कुरा भनिसक्नु भएको छ । सभापतिजीले प्रधानमन्त्री हुन लालयित छैन मात्र भन्नु भएको छैन । मुलुकलाई निकास दिन नेपाली काँग्रेसको काँधमा जिम्मेवारी आएको पनि बताउनुभएको छ । उहाँले म प्रधानमन्त्री हुँदिनँ पनि कहाँ भन्नुभएको छ ? संसदीय व्यवस्थामा विपक्षी दलको नेता ‘प्राइममिनिस्टर इन वेइटिङ’ हो पनि भन्नुभएको छ नि । प्रधानमन्त्रीका लागि उथलपुथल गर्ने प्रवृत्तिमा छैन मात्र भन्नुभएको हो । यतिबेला दलहरुबीच कुरा चलिरहेका छन् । म फेरि भन्छु काँग्रेसले एक पटक ऐतिहासिक भूमिका निर्वाह गरेजस्तै अब सबै दलसँग वार्ता र संवाद गरेर एक ठाउँमा उभ्याउने प्रयत्नको जिम्मेवारी नेपाली काँग्रेसको काँधमा आएको छ । त्यो जिम्मेवारीलाई काँग्रेसले धैर्यतापूर्वक, गम्भीरतापूर्वक, जिम्मेवारीपूर्वक अगाडि बढाउनुपर्छ । त्यसका लागि पार्टी सभापति लगायतका नेताहरु लागिरहनु भएको छ । यो आन्तरिक रूपमा भएकाले देखिने कुरा भएन । अनौपचारिक कुराकानी भइराखेका छन् ।त्यसो भए अनौपचारिक छलफलले सहमतिको आकार कहिले ग्रहण गर्छ ?–नेकपा एमाले र माओवादी केन्द्र भर्खर पार्टीगत रूपमा काम गर्दै हुनुहुन्छ । उहाँहरु कसरी प्रस्तुत हुनुहुन्छ । उहाँहरुले कसरी निर्णय लिनुहुन्छ ? उहाँहरुको केन्द्रीय कार्यसमिति र संसदीय दलले के गर्छ ? कसरी प्रस्तुत हुनुहुन्छ ? त्यसमा धेरै कुरा भर पर्छ । तर नेपाली काँग्रेसले अहिले खडा भएको नयाँ परिस्थितिलाई सम्हाल्नका लागि सबैलाई समेटेर समन्वय गरेर एक ठाउँमा ल्याउने काम गर्नुपर्छ । समन्वयकारी र नेतृत्वदायी भूमिकामा काँग्रेस अगाडि बढ्नुपर्छ । पार्टी सभापति, वरिष्ठ नेता लगायतका नेताहरु त्यो काममा लागिरहनु भएको छ ।वर्तमान केपी ओली सरकारको विकल्प दिनुपर्छ भन्नेमा काँग्रेसमा एकत नै देखिन्छ । तर प्रतिनिधि सभा पुनः स्थापना भएपछि तेस्रो पटक प्रतिनिधि सभा बैठक बस्न लाग्दा पनि किन विकल्प खडा गर्न सकेन भन्ने प्रश्न छ नि ? अविश्वासको प्रस्ताव दिन काँग्रेसले किन सकिरहेको छैन ?–संवाद चलिरहेको छ । कुराकानी भइरहेको छ । त्यसको निष्कर्ष नआइकन हामीले यो गर्छौं भनेर घोषणा गरेर परिणाम आउँदैन नि । अहिले काँग्रेस अनौपचारिक संवादमै छ । सबै दल, सबै दलका नेताहरुसँग संवाद जारी छ । कुराकानी भइरहेका छन् । ती कुराकानीका क्रममा एउटा निष्कर्षमा पुग्ने वातावरण नबनी अविश्वासको प्रस्तावबारे के गर्ने के नगर्ने भनेर निर्णय गरिहाल्ने अवस्था भएको छैन । केही समय लाग्छ, नेकपा एमाले र नेकपा माओवादी केन्द्र भर्खर अलग–अलग पार्टी भएको बुझिदिनुपर्छ । उहाँहरु आफ्नो पार्टी व्यवस्थित गराउनेतिर लाग्नुभएको छ ।माओवादी केन्द्रले केपी ओली नेतृत्वको सरकारलाई दिएको समर्थन फिर्ता नलिँदा नेपाली काँग्रेसलाई निर्णय लिन अप्ठ्यारो भएको भनेर बुझ्दा हुन्छ ।– मैले जे भनेको हो त्यति नै हो । यो तपाईंको बुझाइ हो । तपाईंको बुझाइ मैले भन्ने कुरा भएन ।यतिबेला नयाँ सत्ता समीकरणका लागि निर्णायक मानिएको जसपाले काँग्रेसको कारण निर्णयमा पुग्न बिलम्ब भएको भनिरहेको छ नि ? काँग्रेस खुलेर सत्ता समीकरण किन आइरहेको छैन ?–उहाँहरु (महन्थ ठाकुर– उपेन्द्र यादव)कै पार्टीमा (जसपा) छलफल चलिरहेको छ । उहाँहरुको पार्टीमा ठ्याक्कै एक मत भइसकेको छैन । यो देखिएकै छ । काँग्रेसभित्र छलफल भएर एक खालको दृष्टिकोण बनेको छ । जसपाका नेताहरु एउटा दृष्टिकोण बनाउँदै हुनुहुन्छ । एमालेको दृष्टिकोण बनिसकेको छैन । माओवादी केन्द्रको पार्टी गत दृष्टिकोण बनिसकेको छैन । प्रचण्डजीले भेटेर के भन्नुभयो, फलानाले भेटेर के भन्नुभयो, माधवजीले अथवा ओलीजीले के भन्नुभयो भन्ने कुराले महत्त्वपूर्ण हुँदैन ।पार्टीको दृष्टिकोण पनि बन्नुपर्यो नि त ? त्यो बन्ने क्रममा छ । सबै नेताहरु आआफ्नो पार्टीमा जिम्मेवारीपूर्वक लाग्नुभएको छ । काँग्रेसले अहिलेको परिस्थितिमा सबै दलहरूलाई एकै ठाउँ उभिने अवस्था निर्माण गर्नेछ । देशले काँग्रेसको नेतृत्वदायी भूमिका खोजेको छ ।शुक्रबारको पदाधिकारी बैठकबाट सभापति शेरबहादुर देउवालाई प्रधानमन्त्रीका रूपमा अगाडि सार्ने सहमति भएको हो ?– हो । पार्टीको पदाधिकारी बैठकले निर्णय नै गरिसकेको छ । त्यसमा अन्यथा शङ्का उपशङ्का यो हो होइन भन्ने प्रश्न नै छैन ।पदाधिकारी बैठकबाट निर्णय भएको भन्नुभयो, आधिकारिक रूपमा निर्णय सार्वजनिक भएको छैन नि ?–यसमा विज्ञप्ति आउनुपर्ने आवश्यकता भए विज्ञप्ति नै आउला । अहिले जे कुरा आएको छ त्यही हो ।त्यसो भए सभापतिलाई प्रधानमन्त्री बनाउने विषयमा पार्टीभित्र एक मत बनेको हो ?–हो, यसमा दुई मत छैन ।#purna bahadur khadka#पूर्णबहादुर खड्का