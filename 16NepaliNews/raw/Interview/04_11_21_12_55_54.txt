 काठमाडौं । नेकपा माओवादी केन्द्रले कोरोना महामारीविरुद्ध लड्न सर्वदलीय राजनीतिक संयन्त्र बनाउनुपर्ने माग अगाडि सारे पनि सरकारले यसबारे औपचारिक धारणा सार्वजनिक गरेको छैन । तर, परराष्ट्रमन्त्री प्रदीप ज्ञवालीले महामारी साझा लडाइँ भएको भन्दै यसबारे सोच्न सकिने बताएका छन् ।   सर्वदलीय संयन्त्र बनाउने माग भइरहेको छ, यसबारे सरकारको धारणा के छ ? रातोपाटीको प्रश्नमा मन्त्री ज्ञवालीले भने, ‘आवश्यकता पुष्टि हुँदा त्यसमा छलफल गर्न सकिन्छ । किनभने, यो साझा लडाइँ हो । किनभने, सबै राजनीतिक दललाई यसमा लाग्न हामीले आह्वान पनि गरेका छौं ।’तर, अहिलेको अवस्थामा छलफल र बैठकहरु गर्न कठिन हुने भएकाले सरकारले यसबारे नसोचेको मन्त्री ज्ञवालीले बताए । उनले भने, ‘त्यस्तो संयन्त्र बनाउन अहिले बैठकहरू बस्न र भेटघाट गर्न पनि कठिन छ । त्यसकारण सरकारले जो जहाँ छौं, त्यहीँबाट राजनीतिक दल र सामाजिक संस्थाहरुले पनि आ–आफ्ना संयन्त्रहरु परिचालित गर्नुस् भनेका हाैँ । अहिले नै छुट्टै संयन्त्र बनाउने निष्कर्षमा सरकार पुगिसकेको छैन । तर, आवश्यक परामर्श भने गर्छौं ।’सरकारको नेतृत्व गर्ने पार्टी एमालेले कोरोना नियन्त्रणमा कसरी लाग्ने सोचेको छ त ? यसबारे रातोपाटीले एमाले प्रवक्ता एवं परराष्ट्रमन्त्री ज्ञवाली गरेको संक्षिप्त कुराकानी यहाँ प्रस्तुत गरिएको छ–  सत्तारुढ नेकपा एमालेले पार्टीको हैसियतमा कोरोना नियन्त्रणबारे के गर्दैछ ?हालै सम्पन्न दशौं महाधिवेशन आयोजक कमिटीको बैठकबाट विशेष निर्देशन जारी गरेको छ । त्यसमा हाम्रो पार्टीको मातहतका सबै पार्टी कमिटी र जनसंगठनहरू, जनप्रतिनिधिहरु र कार्यकर्ता समेतलाई सरकारले जारी गरेका स्वास्थ्य मापदण्डहरुको अनिवार्यरुपमा पालना गर्न भनेका छाैं ।दोस्रो, आफू सुरक्षित रहेर जनचेतना अभिवृद्धिमा लाग्न निर्देशन दिएका छौं । त्यसमा खासगरी ग्रामीण क्षेत्रमा बाहिरबाट आउनुभएका मानिसलाई क्वारेन्टिनको अनिवार्य व्यवस्था गर्न, क्वोरिन्टनमा बसेको सुनिश्चित गर्न, स्वास्थ्य समस्या देखाप-यो भने स्वास्थ्य चौकीमा पु¥याउन स्वयंसेवकका रुपमा खट्न र देशव्यापीरुपमा स्वयंसेवीको रुपमा खट्ने विशेष निर्णय नै गरेका छौ । सोहीअनुसार निर्देशन दिएकाले साथीहरु लाग्नु पनि भएको छ ।पार्टीको यो निर्णय र निर्देशन कार्यान्वयन पनि भएको छ कि ?यो निर्णय कार्यान्वयनमा गइसकेको छ । तल–तलसम्मका पार्टी कमिटीका साथीहरु यो निषेधाज्ञाको पालना गराउन, मास्क अनिवार्य लगाउन, दुरी कायम गर्न  खटिसकेका समाचारहरु आइसकेका छन् ।तपाई त सत्तारुढ दलको प्रवक्ताका साथै सरकारको मन्त्री पनि हुनुहुन्छ । सरकारले झण्डै २० जिल्लामा निषेधाज्ञा आदेश जारी गरिसकेको छ । तर, मानिसहरुले उपचार गर्न अस्पताल, बेड पाउन नसकेको भनेर समाचारहरु आइरहेका छन् । त्यस्तै कन्ट्रयाक्ट ट्रेसिङको काम पनि नभएको भन्ने गुनासा छन् । सरकार के गर्दैछ ?हामीले गत वर्षबाटै यो कामलाई निरन्तरता दिएका छाैं । पछिल्लो समय जुन अनुपातमा संक्रमण बढ्यो, यसले हाम्रो तयारी र संक्रमण दरको बीचमा ग्यापचाहिँ देखिएको छ ।गत बर्ष हामीलाई अलि अगाडि लकडाउन भएकाले केही अनुकुलता थियो । लकडाउनको २ महिनापछि मात्रै अस्पताल ल्याउनुपर्ने बिरामीहरु देखिएका थिए । त्यतिबेलासम्म ननकोभिड बिरामीहरु अस्पतालमा खालीजस्तै भएका थिए ।अहिले त्यसमा अलि जटिलता छ । किनभने, अस्ति भर्खरसम्म नर्मललै अवस्था थियो । त्यसैले, अरु बिरामीहरु अस्पतालमा धेरै हुनुहुन्छ । यसले गर्दा बेड, अक्सिजन अभाव देखिएको र चाप पनि छ । तर, पनि हामी अक्सिजन लगायतका क्रिटिकल केयरमा प्रयोग हुने औषधिका लागि विभिन्न मित्रराष्ट्रहरूसँग कुराकानी गरिरहेका छाैँ ।अहिलेको स्थिति हेर्दा भयावह स्थिति हुने देखिन्छ । यस्तो अवस्थामा सरकार एक्लैले गरेर केही हुँदैन भन्ने प्रष्टै छ । सर्वदलीय संयन्त्रको माग पनि उठेको छ । सरकारले सर्वदलीय राजनीतिक संयन्त्र गठन गर्ने कुनै तयारी गरेको छैन ?आवश्यकता पुष्टि हुँदा त्यसमा छलफल गर्न सकिन्छ । किनभने, यो साझा लडाइ हो । किनभने, सबै राजनीतिक दललाई यसमा लाग्न हामीले आह्वान पनि गरेका छौं । तर, त्यस्तो संयन्त्र बनाउन पनि अहिले बैठकहरू बस्न र भेटघाट गर्न पनि कठिन छ । त्यसकारण सरकारले जो जहाँ छौं, त्यहीँबाट राजनीतिक दल र सामाजिक संस्थाहरुले पनि आ–आफ्ना संयन्त्रहरु परिचालित गर्नुस् भनेका हाैँ । त्यसमा सरकारले गर्नुपर्ने आवश्यक समन्वय र सहजीकरण गर्छ, गरि नै रहेको छ । त्यसैले, अहिले नै छुट्टै संयन्त्र बनाउने निष्कर्षमा सरकार पुगिसकेको छैन । तर, आवश्यक परामर्श भने गर्छौं ।स्थिति विकराल बन्दै गएको छ । कन्ट्याक्ट​ ट्रेसिङ छैन, सीमा नाका खुल्लै छन् । बरु, सरकार निषेधाज्ञा गरेर जिम्मेवारी पूरा भयो भनेर बसेजस्तो देखिएको छ । यसरी कोरोनाविरुद्धको युद्ध जित्न सकिन्छ भन्ने ठान्नुभएको छ ?तपाईको भनाइ आंशिक मात्रै सत्य हो । कन्ट्याक्ट ट्रेसिङ भएको छैन भन्ने होइन, भइरहेको छ र टेस्टिङ पनि भइरहेको छ । हाम्रो पूरा क्षमता दैनिक २० हजार हो, त्यसमा १३/१४ हजार भइरहेको छ ।सीमाको कुरामा हामीले आफ्ना नागरिकहरुलाई भारतबाट नआऊ भन्न सक्दैनौं । भन्नु पनि हुँदैन । बरु तोकिएका सीमा नाकाहरूबाट आउनुस् भनेर आग्रह गरेका छाैँ ।ती सीमामा नै स्वास्थ्य परीक्षण गरेर यदि सुरक्षित भए होम क्वारेन्टिनमा बस्ने र लक्षण देखिए सरकारले त्यहीँबाट अस्पताल पठाउँछ । त्यसो गर्दा नै सुरक्षित हुन्छ । तर, नाकाहरुमा परीक्षण गर्नुपर्छ भनेर मानिसहरु छलेर आउने गरेको पाइन्छ । त्यसैले यसमा नागरिकको सहयोग जरुरी छ । 