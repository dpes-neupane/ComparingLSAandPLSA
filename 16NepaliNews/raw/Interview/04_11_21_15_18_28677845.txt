
२६ वैशाख,काठमाडौं । परराष्ट्रमन्त्री प्रदीप ज्ञवालीको संयोग नै यस्तो पर्‍यो कि, कार्यभार सम्हालेदेखि नै उनी व्यस्त छन् । केपी शर्मा ओली प्रधानमन्त्री बनेको सय दिन नपुग्दै दुई देशका प्रधानमन्त्रीको उच्चस्तरीय भ्रमण तय गर्ने जिम्मेवारी उनले पाए ।
यसबीचमा अर्को ठूलो छिमेकी चीन भ्रमणमा पनि गएर फर्किएका ज्ञवाली ओली र सी जिनपिङको भ्रमण आदान-प्रदान गराउने प्रयासमा पनि खटिएका छन् । अन्तर्वार्ताका लागि अनलाइनखबरकर्मी परराष्ट्र मन्त्रालय पुग्दा उनी चिनियाँ राजदूतसँग वार्तामा थिए ।
भारतीय प्रधानमन्त्री नरेन्द्र मोदीको भ्रमणलाई लिएर सामाजिक सञ्जालमा ओली र ओली नेतृत्वको सरकारको ‘राष्ट्रवाद’ माथि प्रहार पनि भइरहेको छ । मोदीले नेपालमाथि लगाएको नाकाबन्दी भुल्न सकिन्न भन्ने सोसल मिडियामा ट्रेण्डिङ चलिरहेका बेला परराष्ट्रमन्त्री ज्ञवाली के भन्छन् त ?
हामीले यसबारे प्रश्न सोध्नुभन्दा अघि नै उनी जानकार रहेछन् । ज्ञवालीले कुराकानीका क्रममा नेपालको संविधान जारी भएसँगै अशन्तुष्ट भएको भारतले यसबीचमा कोर्ष करेक्सन गरेको कुरा कुटनीतिक ढंगले व्याख्या गरे ।
नेपाली जनताको अभिमतको सम्मान गरेरै भारतले नेपालसँग नयाँ ढंगले सहकार्य गर्ने गरी दुई देशको सम्बन्ध नयाँ युगमा पुगेको घोषणा गरेको स्मरण पनि उनले गरे । मोदीलाई जनकपुर र काठमाडौंमा गर्न लागिएको नागरिक अभिनन्दनमाथि टिप्पणी भइरहेका बेला परराष्ट्रमन्त्री ज्ञवालीले त्यसलाई मिथिला सभ्यता र नेपाली संस्कृतिको पहिचान भने । पाहुनालाई स्वागत सम्मान गर्नुलाई अन्यथा लिन नहुने भन्दै ज्ञवालीले विगतमा अल्भिmएर होइन, भविश्य सम्झिएर नेपालले विदेश सम्बन्धलाई बलियो बनाउने बताए ।
नाकाबन्दी विरुद्ध उभिने पनि एमाले र प्रधानमन्त्री ओली नै थिए भन्दै मन्त्री ज्ञवालीले विगतमा नाकाबन्दीविरुद्ध उभिँदा खोक्रो राष्ट्रवादी भन्नेहरुले अहिले आफूहरुलाई राष्ट्रवादको पाठ सिकाउन जरुरी नभएको तीखो प्रतिक्रियासमेत दिए ।
प्रस्तुत छ, यिनै सन्दर्भमा परराष्ट्रमन्त्री ज्ञवालीसँग अनलाइनखबरकर्मी मात्रिका पौडेलले गरेको कुराकानीः
तपाई आफैं सामाजिक सञ्जालमा निकै छाउने नेता हो, हेर्दै हुनुहुन्छ होला नि ? नाकाबन्दी भुलेर मोदीलाई सत्कार गर्न लागेको भनेर तपाईहरुको राष्ट्रवादको निष्ठामाथि प्रश्न उठाइँदैछ, यसमा के जवाफ दिनुहुन्छ ?
पहिलो कुरा कतिबेला के गर्नुपर्छ भन्ने कुरामा सोसल मिडिया चलाउने साथीहरु र समाजको बौद्धिक तप्का सजग हुनुपर्छ । मैले पनि हेरिरहेको छु, नाकाबन्दीलाई नाकाबन्दी भन्न नसक्ने, त्यतिबेला नाकाबन्दीविरुद्ध नेपाल सरकारले लिएको अडानलाई उग्र राष्ट्रवाद, अन्ध राष्टवाद, खोक्रो राष्ट्रवाद भन्नेहरुले अहिले आएर झल्याँस्स नाकाबन्दी सम्झिने कुरा आफैंमा नसुहाउने कुरा हो ।
जतिबेला जे अडान लिनुपथ्र्यो, सरकारले त्यतिबेला त्यही अडान लिएको हो । उहाँहरुले सम्झिनुपर्छ कि त्यतिबेला पनि केपी ओली नै हुनुहुन्थ्यो प्रधानमन्त्री । एमालेले नेतृत्व लिएको थियो त्यो सरकारको । एमालेलाई राष्ट्रिय हितमा कसरी उभिनुपर्छ भन्ने कुरा थाहा छ, कसैले सिकाउनुपर्दैन ।
हामी बहुआयामिक सम्बन्ध स्थापित गरेर नेपाललाई फाइदा लिन पनि सजग छौं । कुनबेला के अडान लिनुपर्छ भन्ने कुरा राम्रोसँग बुझेका छौं । कतिपय साथी जो अन्योलमा पर्नुभएको छ, उहाँहरुलाई हामी यसबारे सचेत छौं भन्नेमा आश्वस्त पार्न चाहान्छौं ।
तर, यसबीचमा केही नितान्त प्रायोजित प्रचार भएका छन् । यसबीचमा भारतीय दूतावासबाट विगतमा हुने गरेका अनुदानका साना परियोजनाहरुको बारेमा काफी हदसम्म भ्रम फैलाउन खोजिएको छ । म सबैलाई जानकारी गराउन चाहान्छु, भारतका साना लगानीको परियोजना स्वीकार गर्ने कुरा मन्त्रिपरिषदको गत मंसिर १४ गते बसेको बैठकले निर्णय गरेको थियो ।
जतिबेला यो प्रदीप ज्ञवाली प्रतिनिधिसभा सदस्य चुनिएको पनि थिएन । केपी ओली झापामा चुनाव प्रचारमा हुनुहुन्थ्यो । त्यसकारणले यस्तो कुरामा समेत राजनीति भयो । अहिलेको सरकारले त्यसबारेमा कुनै निर्णय गरेको छैन ।
संघीयतामा गइसकेपछि कुन मोडालिटीमा हामीले विदेशी सहयोग लिने भनेर छलफलमा छौं । यति साह्रो पूर्वाग्रही हुन जरुरी छैन । सम्पादकीय नै लेखेर भ्रम स्थापित गर्न खोजियो । तथ्यले भोलि अन्यथा प्रमाणित गर्दा उहाँहरुलाई पनि नमज्जा नै हुन्छ होला ।
अनि नागरिक अभिनन्दन चाहिँ किन जरुरी त ?
अहिलेको सरकारलाई राष्ट्रिय अडानका सन्दर्भमा कसैले सिकाउनुपर्दैन । यही अडान लिएकै कारण लिएकै कारणले नेपालको राष्ट्रिय हितको सही प्रतिनधित्व वाम गठबन्धन र मूलतः केपी ओलीले गर्नुहुन्छ भनेर नै जनताको अभिमत पाएको हो
नागरिकले कुनै देशको पाहुनलाई स्वागत गर्नु एउटा सभ्यता पनि हो । हाम्रो प्रधानमन्त्री केपी शर्मा ओलीले २०१६ मा भारत भ्रमण गर्दा हामी अहिलेको तहको विश्वासको लेभलमा थिएनौं । भर्खर नाकाबन्दी सकिएको तनावकै बेला थियो । तर, उहाँलाई गुजरातमा जुन ढंगको स्वागत गरियो । त्यो सम्झिनुपर्छ ।
अहिले पनि उत्तराखण्डमा जुन लेभलको नागरिक सम्मान र अभिनन्दन गर्नुभयो । यी कुराहरुलाई हामीले हेर्नुपर्छ, यस्ता कुरामा नकारात्मक हुन जरुरी छैन ।
सरकार आफ्ना राष्ट्रिय हितको रक्षा गर्न सचेत छ । हामी कुनै हीनताबोध बिना विदेश सम्बन्ध स्थापित गर्छौं । अभिनन्दन गर्ने वा सम्मान गर्ने कुरा हाम्रो संस्कारको कुरा हो । यसमा उत्तेजित हुन जरुरी छैन ।
तर, शेरबहादुर देउवाले समेत एमालेको ‘पेटेन्ट राइट’ मानिएको ‘लम्पसारवाद’ भन्ने शब्द ओलीमाथि नै प्रहार गर्नुभयो नि ?
हाहाहा..उहाँलाई झल्याँस्स लाग्दो हो आफ्नो इतिहास सम्झेर । यदि उहाँलाई त्यस्तो कुरामा अलिकिति पश्चाताप भएको हो भने, हिजो राष्ट्रियतामा अडान लिन नसकेकोमा महशुस भएको हो भने धन्यवाद भन्नुपर्छ । त्यस अर्थमा उहाँको आत्मा बोलेको हो भने धन्यवाद छ ।
उहाँहरुको केन्द्रीय समितिले पनि नाकाबन्दीलाई नाकाबन्दी भन्न नसक्नु गल्ती भयो भन्ने बल्ल आएर महशुस गरेको रहेछ । अहिलेको सरकारलाई राष्ट्रिय अडानका सन्दर्भमा कसैले सिकाउनुपर्दैन । यही अडान लिएकै कारण लिएकै कारणले नेपालको राष्ट्रिय हितको सही प्रतिनधित्व वाम गठबन्धन र मूलतः केपी ओलीले गर्नुहुन्छ भनेर नै जनताको अभिमत पाएको हो । यसमा हामी सचेत छौं ।
छोटो समयमा नेपाल र भारतबीच उच्चस्तरीय भ्रमण आदान-प्रदान हुँदैछन् । यसबीचमा विशेष गरी केपी ओली नेतृत्वको एमाले र नरेन्द्र मोदी नेतृत्वको भारतको संस्थापनबीच केही अविश्वास थियो । ओली र मोदीका यी दुई भ्रमण आदान-प्रदानलाई हामीले कसरी बुझ्ने अब ?
यी भ्रमणहरु नेपाल-भारतबीच परम्परादेखिकै घनिष्ठ मित्रताका प्रतीक हुन् । यहाँले भनेजस्तो विगतमा सम्बन्धमा उतार-चढाव आएकै हुन् । त्यसले थोरै असहजता पनि उत्पन्न भएकै हो । यसबीचको अवधिमा सबैले आ-आफ्नो ठाउँबाट पर्याप्त पाठ सिकेका छन् ।
सबैभन्दा ठूलो कुरा नेपाली जनताले संविधान निर्माण, संविधान घोषणा र संविधान कार्यन्वयन मार्फत नेपालले त्यतिबेला उठाउँदै आएका अडानलाई अनुमोदन गरेका छन् । ताजा जनादेशले त्यही कुरालाई पुष्टि गर्छ । यसबीचमा हामी नेपाल भारत सम्बन्धलाई अझ ब्यापक र अहिलेको आवश्यकता सुहाउँदो बनाउन चाहान्छौं । यी भ्रमणले त्यसलाई बल पुर्‍याउछन् भन्ने लाग्छ ।
तपाईले संविधानको कुरा उठाउनुभयो, त्यहीँबाट भारत बिच्किएकै हो, अहिले आएर उसले केही ‘एहसास’ गरेको हो ?
नेपाल र भारतबीच राम्रो सम्बन्धको विकल्प छैन । नेपालले विगतमा राखेको चासो भनेको नेपालको संवेदनशीलतालाई, नेपालको राष्ट्रिय हितलाई, नेपालको स्वाभिमानलाई र नेपालका मामिलाहरुको फैसला नेपाली जनताले गर्न पाउने अधिकारलाई सबैतिरबाट सम्मान होस् भन्ने कुरा नै थियो । अहिले त्यो कुरा स्थापित भएको छ ।
सम्बन्धित सबै पक्षले त्यसमा नेपालको भूमिकाको सह्राना गरेको अवस्था पनि छ । जहाँ जहाँ त्रुटी भएका थिए, त्यसलाई सच्याउन खोजेको (भारतले) स्पष्ट देखिन्छ । त्यस पृष्ठभूमिमा विगतबाट पाठ सिक्दै तर विगतमा नअल्झिकन अगाडि बढ्नै हो भन्ने रुपमा बुझ्नुपर्छ ।
मोदीको यो पटकको भ्रमणको उद्देश्य सांस्कृतिक तीर्थाटनमात्रै हो कि, अरु पनि केही हुँदैछ ?
यो भ्रमणका दुईटा आयाम छन् । एउटा त यो सांस्कृतिक भ्रमण हो । त्यही भएर जनकपुर र मुक्तिनाथ भ्रमण गर्दै हुनुहुन्छ, पहिलोचोटि । सांस्कृतिक भ्रमण आफैंमा महत्वपूर्ण छ । यो सांस्कृतिक भ्रमणले त्यो ठाउँको महत्वलाई स्थापित गर्न र विश्वमा चिनाउन मद्दत गर्छ ।
जनकपुर नेपालको गौरवपूर्ण सभ्यता हो । प्राचीन मिथिला सभ्यताको केन्द्र हो । त्यो ठाउँ एक जमानामा सत्य र बौद्धिकताको खोजीको केन्द्र थियो । शास्त्रार्थबाट त्यहाँ सत्यलाई स्थापित गरिन्थ्यो । महिलाहरुको उच्च सम्मान भएको बिदुषिहरुको थलो हो । गार्गी मैत्रेयाहरुको थलो हो त्यो । विभिन्न कारणले त्यो ठाउँमा जति विकास हुनुपर्थ्यो, त्यो भएको थिएन । यो भ्रमणले जनकपुरलाई अझ ‘एक्सपोज’ गरेको छ ।
मुक्तिनाथ पनि हिन्दू र बुद्धमार्गीको साझा सांस्कृतिक सम्पदा हो । यो भ्रमणले नेपालको सांस्कृतिक धार्मिक पर्यटनमा टेवा पुग्नेछ भन्ने मलाई लागेको छ । यो सांस्कृतिक पक्ष यो भ्रमणको महत्वपूर्ण पाटो हो ।
दोस्रो आयाम भनेको यो भ्रमणमा हामीले प्रधानमन्त्री ओलीको भारत भ्रमणका बेला भएका कतिपय घोषणलाई सम्झौता वा समझदारीपत्रमा अनुवाद गर्ने र विगतमा भएका सम्झौताको प्रभावकारी कार्यन्वयन गर्ने चरणमा जाने सम्भावना छ ।
मोदीको यो भ्रमण राजकीय हो कि सांस्कृतिक हो त ?
पाहुनाहरुको स्वागत गर्नु, सम्मान गर्नु मित्रताको हात बढाउनु मिथिला संस्कृतिको र समग्र नेपाली संस्कृतिका अत्यन्त महत्वपूर्ण पक्ष हो । त्यसकारण उहाँको भव्यरुपमा सम्मान हुनेछ
भ्रमण राजकीय हो । तर, यसमा सांस्कृतिक पक्ष जोडिएको छ । उहाँको धेरै अगाडिदेखिको चाहना पनि हो जनकपुर र मुक्तिनाथ भ्रमण गर्ने । जनकपुरमा भ्रमण गर्ने छलफलमा आएर रोकिएको अवस्था पनि थियो । अहिले उहाँले जनकपुर र मुक्तिनाथको भ्रमण गर्नुहुन्छ ।
लुम्बिनीचाहिँ किन छुट्यो यो सांस्कृतिक भ्रमणमा ?
एउटै भ्रमणमा महत्वपूर्ण सांस्कृतिक स्थलहरुको अवलोकन गराउन सम्भव पनि हुँदैन होला । हामी भविष्यमा लुम्बिनी भ्रमणका लागि आग्रह गर्नेछौं । जनकपुरबाट हुने कुराले राम्रो भएको छ ।
मोदी सिधै जनकपुर आउने कुराले राजनीतिक अर्थ पनि बोकेको छ भनिँदैछ, त्यहाँ हुन लागेको स्वागतको तयारीमा मधेसवादी दलको सक्रियता…?
बीचमै रोकेर..अर्थ लगाउन मान्छे स्वतन्त्र छन् । तर यो मूलतः जनकपुरको हिसाबले हेर्दा नितान्त सांस्कृतिक भ्रमण हो । जनकपुर उपमहानगरपालिकाले उहाँको त्यहाँ अभिनन्दन गर्दैछ । पाहुनाहरुको स्वागत गर्नु, सम्मान गर्नु मित्रताको हात बढाउनु मिथिला संस्कृतिको र समग्र नेपाली संस्कृतिका अत्यन्त महत्वपूर्ण पक्ष हो । त्यसकारण उहाँको भव्यरुपमा सम्मान हुनेछ । यसको कुनै राजनीतिक अर्थ पनि छैन र लगाउनुपर्ने पनि छैन ।
भारतले मधेसलाई अलगरुपमा सम्बोधन गर्न खोजेको अर्थ लगाउन मिल्दैन ?
मलाई त्यस्तो लाग्दैन । मैले शुरुमै भनेँ, संविधान निर्माण, संविधान घोषणा, संविधानको कार्यान्वयन र पछिल्लो समय सरकार गठनको तहसम्म आइपुग्दा नेपालले विगतदेखि जे अडानमा उभिँदै आएको छ, तिनीहरु पुनर्पुष्टि भएका छन् । कसैले आफ्नो सुविधाका निम्ति अर्थ लगाउनु, आफूलाई पायक पर्ने गरी व्याख्या गर्नु आफ्नो कुरा हो ।
पहिलो कुरा यो नेपालका प्रधानमन्त्रीको निमन्त्रणमा भारतीय प्रधानमन्त्रीले गर्न थाल्नुभएको राजकीय भ्रमण हो । योभन्दा अगाडि अगाडि उहाँका दुई भ्रमण औपचारिक थिए यो पहिलो राजकीय भ्रमण हो ।
मुख्य छलफल वा वार्ता मुख्य समझदारी प्रधानमन्त्रीसँग हुने काठमाडौंको वार्तामा हुनेछन् । जनकपुरमा दुईटा कार्यक्रमको हामी घोषणा गर्छौं । पहिलोचाहिँ जनकपुर समेटिएको रामायण सर्किटको र दोस्रोचाहिँ जनकपुर अयोध्या प्रत्यक्ष बस सेवाको । यी कुरा पनि महत्वपूर्ण छन् । तर, मूलतः जनकपुरको भ्रमणचाहिँ सांस्कृतिक हो ।
ओलीको भारत भ्रमणमा हुन नसकेको अरुण तेस्रो शिलान्यास अहिले हुन लागेको हो ?
अरुण तेस्रो जलविद्युत आयोजनाको शिलान्यास यसपटक हुन्छ । हामीले २८ गते साँझ औपचारिक वार्ता पत्रकारहरुकै बीचमा अरुण तेस्रोको शिलान्यास गर्छौं ।
अरु के-के सम्झौता हुन्छन् ?
हाम्रो प्रधानमन्त्रीको भ्रमणका क्रममा अस्ति केही घोषणा भएका छन् । रक्सौलदेखिको पाइप लाइनको कुरा, जलमार्ग, कृषिमा साझेदारी, रेलमार्गका कुरा छन् । कम्तिमा ती घोषणालाई समझदारीपत्रको तहमा पुर्‍याउन हामीले गृहकार्य गरिरहेका छौं । ठोस परिणाम आउनेमा आशावादी छौं ।
यसपटक हाम्रो प्रधानमन्त्रीले भारतीय प्रधानमन्त्रीसँग प्रतिवद्धता कार्यन्वयनमा विश्वासको वातावरण भएन भन्नुभएको थियो, यसबीचमा पाइपलाइनको काम सुरु भएको छ, केही परिणाम देखिन थालेको हो ?
त्यो देखिन्छ । केही कामहरुमा अलिकति तत्परता देखिएको छ । यसबीचमा हामीले अन्तर सरकारी समितिको बैठक बस्यौं । नेपालको वाणिज्य सन्धी, पारवहन सन्धी र रेल सम्बन्धी सम्झौतामा समायनुकल परिवर्तन गर्ने कुरा भएको छ । यो ठूलो उपलव्धी हो ।
भारतीय संरचनाका कारण डुबान हुने क्षेत्रमा संयुक्त टोली पठाउन भारतले तत्परता देखाएको छ । वर्षौंदेखि थाती रहेका काममा प्रगति हुन थालेको छ । प्रभावकारी कार्यान्वयनमा हाम्रा प्रधानमन्त्रीले जोड दिनुभएको थियो, त्यसको परिणाम देखिन थालेको छ ।
पछिल्लोपटक मोदी र सी जिनपिङको वार्तालाई नेपालले आफ्नो हितका लागि कसरी लिएको छ ?
हामी पछिल्ला घटनाक्रमबाट आशावादी छौं । दुईटा असल छिमेकीसँग हाम्रो प्रगाढ सम्बन्ध छँदैछ । उहाँहरुबीचको सम्बन्ध सुधार हुँदा हामीलाई फाइदा हुन्छ । हामीले उहाँहरुलाई त्यही भनेका छौं । तपाईहरु दुवै देशको विकासबाट हामी लाभान्वित हुन चाहान्छौं । यसो गरिरहँदा उहाँहरुका जायज चासोप्रति हामी गम्भीर छौं । पछिल्लो विकसित घटनाक्रमले नेपालले दुबै देशको विकासबाट लाभान्वित हुने चाहनालाई सम्बोधन गरेको छ ।
