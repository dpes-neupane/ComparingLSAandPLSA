(संरा अमेरिकी अध्येता ग्रुभर फर लामो समयदेखि तत्कालीन सोभियत सङ्घको इतिहासबारे अध्ययन गर्दैछन् । सोभियत इतिहास, विशेषत: सोभियत सङ्घका नेता स्तालिनबारे विभिन्न प्रचारमाध्यम र बुद्धिजीवीले नियोजितरूपमा गरेका प्रचारको सत्यताबारे उनले गहिरो अध्ययन गरिरहेका छन् । उनले स्तालिनबारे त्रोत्स्की नेतृत्वको गुट र ख्रुश्चेभ नेतृत्वको गुटका प्रचारको पनि चिरफार गर्दै केही पुस्तक पनि प्रकाशन गरेका छन् । ‘ख्रुस्चेभ लाइड’, ‘मर्डर अफ सर्गेई किरोभ’, ‘ब्लड लाइज’, ‘त्रोत्स्कीज ‘अमालगम्स’ त्रोत्स्कीज लाइज’ उनका केही चर्चित पुस्तक हुन् । प्रस्तुत छ, फरसँग स्तालिनबारे गरिएको अन्तर्वार्ताको एक अंश)केही आलोचक स्तालिनको सबभन्दा प्रमुख समस्या भनेको ‘प्रजातन्त्रमाथि नियन्त्रण’ भन्छन् । यो विचारप्रति तपाई कस्तो प्रतिक्रिया जनाउनुहुन्छ ?सबभन्दा पहिले त यी महत्वपूर्ण विषयमा आफ्ना धारणा राख्ने मौका दिनुभएकोमा आभार व्यक्त गर्छु । ग्रीकहरूको लागि ‘प्रजातन्त्र’को परिभाषा ‘जनताद्वारा शासन’ थियो । तर वर्गीय समाज भएसम्म ‘प्रजातन्त्र’को विषयमा कुरा गर्नु निरर्थक छ । शासक वर्गले शासन गर्छ र कुनै शान्तिपूर्ण माध्यमबाट आफूले चलाइरहेको सत्ता छोड्न तयार हुँदैन । ओल्ड साउथ (संरा अमेरिकाको दक्षिणी क्षेत्रमा रहेका पहिलेका अनुदार प्रदेशलाई ‘ओल्ड साउथ’ भनिन्छ, जहाा दासप्रथा र दासमाथिको शोषण एवं अत्याचार अझ निर्मम थियो) का दासमालिकहरूलाई हेर्नोस् त । जब अमेरिकाको व्यवस्थापिका उनीहरूको नियन्त्रणबाट बाहिर गयो, उनीहरूले आफूलाई नै स्वतन्त्र घोषणा गरे । उनीहरू युद्धपछि मात्र राजकीय अधिकार त्याग्न तयार भए । यसले के देखाउँछ भने राज्यसत्ता भनेकै एउटा वर्गमाथि अर्को वर्गको तानाशाही हो । पुँजीवादी देशमा पुँजीपति वर्गले तानाशाही शासन गर्छन् । लेनिनको गहन कृति ‘राज्य र क्रान्ति’ले ‘प्रजातन्त्र’का दोहोरो पक्षबारे व्याख्या गर्दछ । मेरो विचारमा त्यो कृति सबैको लागि अध्ययनयोग्य छ । त्यसमा केही अपुग कुरा छन्– उदाहरणका लागि त्यो कृतिमा क्रान्तिको नेतृत्व गर्न एउटा कम्युनिष्ट पार्टीको आवश्यकताबारे केही भनिएको छैन ! तर हामी बाँचेको संसारबारे आधारभूत कुरा बुझ्न त्यो पुस्तक विलक्षण पुस्तक हो । लेनिनले जस्तै स्तालिनले पनि अठारौं शताब्दीदेखि पुँजीवादी देशमा ‘प्रजातन्त्र’ शब्दबाट बुझिादै आएको व्यापक रुपमा प्रतिनिधिमूलक प्रजातन्त्र चाहेका थिए । कम्तीमा खु्रश्चेभको शासनकालमा त्यस्तो प्रजातन्त्र लागू गर्दा के भयो भन्ने कुरा मैले दुई खण्डमा लेखेको एउटा लेखमा विस्तृत र तथ्यमूलक व्याख्या गरेको छु । के त्यस्तो व्यवस्थाले काम हुन सक्थ्यो ? स्तालिन र उनका समर्थकले ‘अठारौा शताब्दीदेखि पुँजीवादी देशमा बुझिादै आएजस्तो प्रजातन्त्र’ लागू गर्न सकेनन् । लागू गर्न सफल भएका भए हामी सकारात्मक र नकारात्मक दुवै अनुभवले समृद्ध हुने थियौं । तर स्तालिनले पक्का पनि कुनै चुनावी माध्यमबाट समाजवाद नै उल्टिने बाटो रोज्ने थिएनन् । उनले त्यस्तो गर्न पनि हुँदैन । किरोभको हत्याको लागि स्तालिनलाई दोष लगाइएको छ । के यो दोषारोपणमा कुनै विश्वसनीयता देख्नुहुन्छ ?   पश्चिमेली देश र रुसमा यो कुरा निकै प्रचार गरियो । विशेषत: कम्युनिष्टविरोधी र स्तालिनविरोधी लेखकहरूले यो काम गरे । यो दुस्प्रचारको मूल जरो भनेका ट्रोत्स्की र अलेक्सान्द्र ओर्लोभ देखिन्छन् । पछि (बेलायती–अमेरिकी इतिहासकार तथा कवि) रोबर्ट कनक्वेस्टले सन् १९९० मा ‘स्तालिन र किरोभको हत्या’ (स्तालिन एण्ड द किरोभ मर्डर) पुस्तक लेखेर त्यो प्रचारबाजीको बिंडो सम्हाले । जतिसुकै मिहेनतले खोजेर बुनेको भए पनि स्तालिनविरोधी कथा बिक्ने थिएन । अर्का (अमेरिकी इतिहासकार) एमी नाइटले त्यो विषयमा सन् २००० मा अर्को पुस्तक लेखिन्– किरोभलाई कसले मार्‍यो (हु किल्ड किरोभ ?) । उनको कम्युनिष्टविरोधी पूर्वाग्रहले उनलाई सत्यभन्दा धेरै पर धकेल्यो । यो दोषारोपण पूर्ण रुपमा असत्य हो । त्यो कहिल्यै सत्य थिएन । त्यसको कुनै पनि प्रमाण नै छैन । बरू स्तालिन किरोभलाई निकै मन पराउँथे । किरोभ पनि स्तालिनका पक्का समर्थक थिए । वास्तवमा ट्रोत्स्की र ओर्लोभले झुठ बोलेको प्रमाणित भएको छ । सन् १९५६ को फेब्रुअरी २५ मा खु्रश्चेभले दिएको आफ्नो कुख्यात भाषणमा किरोभको हत्याको दोष स्तालिनमाथि लगाइयो । तर उनले कहिल्यै पनि सिधा यो आरोप लगाउन सकेनन् । ख्रुश्चेभकै पालामा कम्तीमा दुई नभए तीन वटा आयोग गठन भएको थियो । किरोभ हत्यामा स्तालिनको दोष देखाउन सकिने प्रमाण खोज्न । तर अहँ, कुनै पनि आयोगले प्रमाण फेला पार्न सकेन । यो विषयमा प्रमुख रुसी अनुसन्धानकर्ता भनेको अल्ला किरिलिना हुन् । उनी स्तालिनका घोर विरोधी थिइन् । त्यसबारे उनले केही पुस्तक पनि लेखेकी छन् । Rikoshet and Neizvestnyi Kirov नामको उनको पुस्तक अघिल्लो पुस्तकमा परिमार्जन सहित प्रकाशन गरिएको छ । तर उनले समेत किरोभ हत्यामा स्तालिनको कुनै सम्बन्ध नभएको स्वीकारेकी थिइन् ।रोचक कुरा त के हो भने अहिले स्तालिनविरोधीहरूले किरोभको हत्याका लागि निकोलायभ मात्र संलग्न रहेको कथनलाई प्रोत्साहन गरिरहेका छन् । निकोलायभ किरोभमाथि गोली हान्ने व्यक्ति हुन् । यो कथन स्वीकार्नुको अर्थ सन् १९३६ को मस्को इजलास र जिनोभेभ–कामेनेभ अदालती कारबाहीका प्रतिवादीले स्वीकारेका अपराधलाई समेत चोख्याउनु हो । उनीहरू स्वयंले योजना बनाएर किरोभको हत्या गरेको स्वीकारेका थिए । तर कम्युनिष्टविरोधीहरू उनीहरू जसरी हुन्छ, उनीहरूका स्वीकारोक्तिलाई ‘झुठो’ भएको विश्वास गर्छन् । जबकि उनीहरूका भनाइलाई बल पुग्ने झिनो मात्र पनि प्रमाण छैन । उनीहरूले झुठो बोलेको भन्ने हामीसँग कुनै बलियो प्रमाण छैन । सन् १९३७ को दोस्रो मस्को इजलास र सन् १९३८ को तेस्रो मस्को इजलासमा उनीहरूले दिएका बयान कति समान थियो भन्नेमा हामीसँग कुनै प्रमाण छैन । निसन्देह हामीसँग विस्तृत जानकारी छैन किनभने रुस सरकारले अनुसन्धानका लागि पुराना कागजका ठेली सार्वजनिक गरेको छैन । कोही अनुसन्धातालाई अनुसन्धानको लागि ती दस्तावेज उपलब्ध गराएको पनि छैन । खु्रश्चेभको शासनमा र त्यसपछिको गोर्भाचोभ अनि एल्तसिनको शासनकालमा स्तालिनविरोधी हावापानी थियो । वास्तवमै स्तालिन किरोभको हत्यामा दोषी भएका भए रुसी सरकारसँग भएका ती कागजात धेरै अघि नै बाहिर आइसकेको हुन्थ्यो । प्रमाणहरू यति कम सङ्ख्यामात्र बाहिर ल्याइएको छ, कुनै पनि निष्कर्षमा पुग्ने सम्भावना रहने गर्दछ । तर निकोलेयभलाई धेरै सम्भव किरोभको हत्याको जिम्मा दिइएको थिएन । मानसिक रुपमा अस्थिर निकोलेयभलाई किरोभले उनीमाथि हानी पुर्‍याइरहेको कुरा बताइएको थियो ।सन् २००३ मा कोतोलिनोभसँग गरिएको सानो सोधपुछ रुसी भाषामा प्रकाशित भएको थियो । उक्त दस्तावेजमा कोतोलिनोले किरोभ हत्यामा आफ्नो नैतिक जिम्मेवारी स्वीकारेका छन् । उनीहरूले नै निकोलायभको दिमाग किरोभविरुद्ध विषवमन गरेका थिए (लुब्यानका–स्तालिन...१९२२–१९३६, नं ४८१) । अरु दस्तावेजमा पनि कोतोलिनोभले ठाउँठाउँमा आफ्नो संलग्नता स्वीकारेका छन् र व्यक्तिगत रुपमा आफूले निकोलायभलाई कुनै निर्देशन नदिएको उनले बताए । किरोभ निकोलायभकी श्रीमती मिल्डा द्राउलेसँग सल्किएको प्रचारबाजी अझै पनि चलेकै छ । जिनोभियभ–कामेनेभ समूहले निकोलायभलाई उक्साउने हेतुले यो प्रचारबाजी गरेको हुनसक्छ । किरिलिनाले सार्वजनिक रुपमै किरोभ र द्राउलेबीच त्यस्तो कुनै सम्बन्ध भएको अविश्वसनीय भएको बताइसकेकी छन् । बरू किरोभको  हत्यामा निकोलायभलाई द्राउलेले सहयोग गरेकी थिइन् किनभने द्राउले स्वंयले यसमा आफ्नो संलग्नता स्वीकारी सकिन् । सन् १९३० को दसकसम्म सोभियत सरकारलाई समेत सो घटनाबारे के थाहा थियो भने कुरा हामीलाई थाहा छैन । किनभने रुस सरकारले सो घटनासँग सम्बन्धित कुनै पनि सामग्री सार्वजनिक गर्न अस्वीकार गरेको छ । जिनोभेभ–कामेनेभलगायत सन् १९३६ को मस्को इजलासका प्रतिवादीहरूका बयान झुटा थिए भन्ने कुरा भनिरहनुको अब कुनै अर्थ छैन । किनभने उनीहरू आफैंले निकोलायभलाई किरोभको हत्या गराउने योजना बनाएको स्वीकारी सकेका छन् । हामीलाई प्राप्त भएका सीमित प्रमाणका आधारमा हामीले त्यत्तिबेला यस्तै कुनै प्रकारको षड्यन्त्र भएको हुनुपर्दछ भन्ने अनुमान गर्न सक्छौं । सारा प्रमाण अझै बाहिर आउन बाँकी नै भएकाले यस्तै हो भन्न गार्‍हो छ । कम्युनिष्ट विरोधी ‘पार्टी लाइन’ले किरोभको हत्या कुनै षड्यन्त्र थिएन भन्छ । उनीहरू निकोलायभले आफ्नै व्यक्तिगत लहडमा त्यो हत्या गरेको र जिनोभेभ, कामनेभलगायतका बाँकी अभियुक्तलाई किरोभ हत्याको आरोप जबर्जस्ती  स्वीकार्न लगाएको भनाइ राख्छन् । प्रमाणको अभावमा उनीहरूका यस्ता कुरालाई मान्नुपर्ने अवस्था बन्यो । तर मलाई लाग्छ, यो सबै गलत प्रचारबाजी मात्र हो । मूल कुरा, हामीसँग भएका जति पनि प्रमाण छन्, तिनले जिनोभेभ, कामेनेभ र उनीहरूका समूह नै किरोभको हत्या गर्न निकोलायभलाई तयार बनाएको भन्ने भनाइलाई पुष्टि गर्छ । हामीसँग भएका प्रमाणको अध्ययनले हामीलाई यही निष्कर्षमा पुर्‍याउने गर्छ ।अझै पनि गोप्य राखिएका पूर्व सोभियत सङ्घका पुराना दस्तावेजबाट जुन दिन थप प्रमाण उपलब्ध हुनेछन्, तब तिनै प्रमाणका आधारमा आउने सत्यसँग आज हामीले सोचिरहेको कुरा बदल्नुपर्ने पनि हुनसक्छ ।  कम्युनिष्टविरोधीहरू ती दस्तावेज सार्वजनिक गर्न चाहँदैनन् । उनीहरू त स्तालित, बोल्शेविक र समग्रमा साम्यवादबारे ‘राक्षसी कथा’ मात्र स्वीकार्न तयार छन् । उनीहरू स्तालिन, बोल्शेविक र साम्यवादलाई ‘कुरुप’ बनाउन मात्र लागिपरेका छन् । उनीहरू सबैजनाले झुठो बोलिरहेको हुन जरुरी छैन । कोहीकोही जस्तै रोबर्ट कन्क्वेस्टले त प्रस्ट रुपमै झुट बोलिरहेको हो । कोहीकोही भने गलत प्रचारबाजीका कारण पनि त्यस्ता कुरा गरिरहेका हुन सक्छन् । स्तालिनले अल्पसङ्ख्यक राष्ट्रहरूमाथि गरेको व्यवहारका कारण आलोचना गरिन्छ । के त्यस्ता आलोचना सही हुन् ?अहँ, कत्ति पनि सही होइन । स्तालिन जातिवादविरोधी थिए । स्तालिनको पाला र त्यसपछि पनि सोभियत सङ्घमा जातिवादी पूर्ण रुपमा निर्मूलन भइसकेको थिएन । तर स्तालिनको पालामा बोल्शेविक पार्टीको नीति जातिवादी कदापि थिएन । स्तालिन त जातिवादको घोर विरोधी नै थिए ।...सोभियत सङ्घभन्दा अघि र पछिको रुसजस्तै सोभियत सङ्घ पनि बहुराष्ट्रिय राज्य थियो । सबैका राष्ट्रिय पहिचान थिए । सामान्यत: फरक भाषाको आधारमा परिभाषित हुने गरेका साना राष्ट्रहरूलाई निश्चित अधिकार, निश्चित क्षेत्र दिइएको थियो । यसले केही समस्या पनि भए । तर विभिन्न भाषा र संस्कृतिलाई एउटा ठूलो राज्यमा एकत्रित बनाइराख्ने त्यत्तिबेलासम्ममा भएको सबभन्दा उत्तम प्रयास थियो । स्तालिनको निधनपश्चात केही महिनाभित्रै लाभ्रेन्ती बेरियाको हत्या भयो । ख्रुश्चेभलगायत सोभियत कम्युनिष्ट पार्टी अध्यक्षमण्डलका सदस्यहरूले हत्या गराएका थिए । यसको कारण बेरिया रुसी बडाराष्ट्र अहंकारवादका कडा आलोचक थिए । इस्टोनिया, लातभिया र लिथुआनिया तथा पश्चिम युक्रेनमा पार्टी नेताहरूबाट भएका यस्ता बडाराष्ट्र अहंकारवादी व्यवहारका उनी आलोचक थिए । बेरियाको राजनीति स्तालिनकै राजनीतिमा आधारित थियो । स्तालिनको निधनपश्चात रुसी बडाराष्ट्र अहंकारवाद अझ भयावह तहमा बिस्तार भयो । तर आजको चरणसम्म भने कहिल्यै पुगेको थिएन ।  नेपाली अनुवाद: नीरज लवजू स्रोत: द पोर्टल्याण्ड माओइस्ट  