संविधानविद् निलाम्बर आचार्यले संसदीय सुनुवाईबाट प्रधानन्यायाधीश पदका लागि अस्वीकृत भएका कामु प्रधानन्यायाधीश दीपकराज जोशीले ३ वटा विकल्प छनौट गर्ने अवस्था आएको बताएका छन् । जोशीले आफ्नो पदबाट राजीनामा दिने वा विदामा बस्ने वा संवैधानिक परिषद्को नयाँ निर्णय नआउन्जेल आफ्नो काम गर्न सक्ने उनको भनाई छ । सर्वोच्च अदालतका प्रधानन्यायाधीशहरु एकपछि अर्को विवादमा तानिनुको कारण भनेको न्यायाधीश नियुक्तिमा दलीय भागबण्डा प्रमुख कारण रहेको उनको ठहर छ । यस्तै, न्यायपरिषदको भूमिका पनि प्रभावकारी नभएको उनले औँल्याए । जोशीलाई सुनुवाई समितिले अस्वीकार गरेको विषय विधिसम्मत भएको बताउने आर्चाय यसलाई आगामी दिनका लागि एउटा गतिलो पाठको रुपमा लिन्छन् । उनले प्रधानन्यायाधीश नियुक्तिबारे अहिले भएको घटनाक्रमले न्यायाधीश नियुक्ति प्रक्रियालाई सुधार गर्न सन्देश दिएको बताएका छन् । प्रस्तुत छ यिनै समसामयिक विषयमा रातोपाटी संवाददाता शम्भु दंगालले संविधानविद् निलाम्बर आचार्यसँग गरेको यो कुराकानी :  संसदीय सुनुवाई विशेष समितिले प्रस्तावित प्रधानन्यायाधीश दीपकराज जोशीलाई अस्वीकृत गरेको छ । यो परिघटनालाई यहाँले कसरी लिनुभएको छ ?सिफारिसलाई अस्वीकार गरेको हो । फेरी अर्को सिफारिस गर भनेको हो । सुनुवाईको व्यवस्था राखिएको छ, सुनुवाई अनुसार स्वीकृत नहुन पनि सक्छ । यो अस्वीकृत हुनुको अर्थ महाअभियोग नै लगाएको जस्तो, कुनै पद थियो त्यो पदबाट बर्खास्त गरेको जस्तो गरी अहिले लिइएको जस्तो देखिन्छ । तर त्यस्तो हैन । अस्वीकृत गर्नुको अर्थ सिफारिसलाई अस्वीकार गरिएको मात्र हो । अब विवाद उठिसकेपछि संसदीय सुनुवाई समितिले सर्वोच्च अदालतको प्रतिष्ठा र विश्वसनीयता जोगाउनका निम्ति विवाद नभएको स्थितिमा नियुक्ति गर्नुपर्ने बाटो त खोल्नुपर्यो । त्यस्तै, विवादितलाई नलैजाँउ भनेर गरिएको यो निर्णयले सर्वोच्च अदालतको प्रतिष्ठामा मद्दत पुग्दछ । कसैले यसलाई राजनीतिको छत्रछाँयामा परेको भनेर लिएको छ भने त्यसो हैन । नियुक्तिको प्रक्रियामा सुनुवाई हुन्छ र सुनुवाई अनुसार सिफारिस गरेको व्यक्तिलाई दुई तिहाईले अस्वीकृत गर्न सक्छ । यो संवैधानिक प्रक्रिया अनुसार नै भएको हो । त्यही भएर यस विषयलाई एकदम चर्कोसँग उठाइहाल्नुपर्ने अवस्था होइन ।संसदीय सुनुवाई समितिमा नेकपाले दीपकराज जोशीमाथि सुनुवाई गर्दा अयोग्य हुनुका जुन तर्कहरु दिएको छ, त्यसलाई तपाईले कसरी लिनुभएको छ ? अयोग्य हुन् भनेको हैन । न्यायपालिकाको नेतृत्वदायी भूमिका निर्वाह गर्नका निम्ति, प्रधानन्यायाधीशको रुपमा काम गर्नका लागि उपयुक्त होइनन् भनेको हो । यहाँ नेकपा वा काँग्रेस भन्ने ठाँउ छैन । यो त संसदीय समितिको निर्णय हो, त्यहाँ नेकपा पनि छ काँग्रेस पनि छ, अरु दुईवटा पार्टीका एक–एक जना पनि छन् । त्यसैले जुन संविधान अनुसारको संसदीय सुनुवाई समिति हो त्यसको निर्णय हो । निश्चय पनि हाम्रो संसदमा दलीय प्रतिनिधित्व छ, त्यहाँ दलका संसादहरु छन् तर यसलाई हामीले संसदीय समितिकै निर्णयका रुपमा लिनुपर्छ । नेपाली काँग्रेसले समितिको बैठकमा फरक मत राख्दै बहिष्कार पनि ग¥यो । यो विषय अलिकति राजनीतिसँग पनि जोडियो, न्यायालयको विषयमा दुई कित्ता त स्पष्ट देखियो नी ?यो न्यायालयको विषय हैन । प्रधानन्यायाधीस कसलाई नियुक्त गर्ने भन्ने कुरा हो । न्यायालयविरुद्ध संसद भन्ने रुपमा यसलाई हेर्नुहुँदैन । न्यायालयलाई कसरी विश्वसनीय बनाउने, कसरी प्रतिष्ठित बनाउने, कसरी सक्षम बनाउने भन्ने सन्र्दभमा अर्को व्यक्तिको सिफारिस माग ग¥यो । यो विषयलाई यसरी लिनुप¥यो । कतिपयले कार्यपालिकाले न्यायपालिकालाई आफ्नो नियन्त्रणमा लिन खोज्यो भन्ने तर्क गरिरहेका छन् भने कतिपयले चाहीँ न्यायालयको सुधार हुन थाल्यो भन्ने पनि तर्क गरेका छन् । न्यायपालिका र कार्यपालिकाको अहिलेको सम्बन्ध कस्तो छ र यी तर्कहरुप्रति यहाँको भनाई के छ ?मैले यसलाई न्यायपालिका र कार्यपालिकाबीचको झगडाको रुपमा हेरेको छैन । यो त कसलाई नियुक्त गर्ने वा नगर्ने भन्ने कुरा मात्र हो । प्रधानन्यायाधीश नियुक्त भइसकेपछि बर्खास्त गरेको विषय हैन नि यो त । प्रधानन्यायाधीश मान्दैनौ भनेको त हैन नी । यो त प्रधानन्यायाधीशलाई नियुक्त गर्ने भन्ने प्रक्रियामा संवैधानिक परिषद छ । परिषदले सिफारिस ग¥यो तर सिफारिस गरेको नाममा संसदीय सुनुवाई समिति सहमत हुन सकेन । त्यसैले यसलाई न्यायपालिका र कार्यपालिकाको झगडा भन्न मिल्दैन । न्यायपालिकालाई कसरी सक्षम बनाउने, कसरी योग्य बनाँउने, कसरी विश्वसनीय बनाउने दृष्टिले नै गरिएको निर्णय हो । न्यायपालिकामाथि कार्यपालिकाको छाँया भन्न पनि मिल्दैन । न्यायपालिकाका व्यक्तिसमेत भएर संवैधानिक परिषदबाट सिफारिस भएको हो । यसका सिद्धान्तहरु पनि छन् । यदी कार्यपालिकाले आफ्नो इच्छा अनुसार गर्न खोजेको भए संवैधानिक परिषदबाटै अस्वीकृत गर्ने थियो । वरिष्ठतमलाई सिफारिस गर्नु पनि ठीकै हो । तर, यसका साथ साथै अरु पनि को बढी योग्य छन् ? को बढी सक्षम छन् ? भन्ने पनि केलाउनुपर्ने थियो । यो प्रकरणले सिकाएको पाठ यही हो । संवैधानिक परिषदले जो वरिष्ठतम हुन्छ, त्यसलाई सिफारिस गर्ने हो । संवैधानिक परिषदमा नै यो विषय केलाएको भए विवाद हुँदैनथ्यो । जो योग्य वरिष्ठ छ त्यसलाई सिफारिस गरेको हुन्थ्यो । त्यसो नगर्दा अहिले अप्ठेरोमा परेको हो । यो विवादले न्याय परिषदलाई र संवैधानिक परिषदलाई कसरी सक्षम बनाउने, कसरी प्रभावकारी बनाउने र तिनको भूमिकाले न्यायपालिकालाई कसरी विश्वसनीय बनाउने भन्ने काम गरेको छ । यो स्वतन्त्र न्यायपालिकामा हस्तक्षेप भन्ने कुरा हुँदै होइन । बरु स्वतन्त्र न्यायपालिकालाई कसरी बलियो बनाउने भन्ने हो । न्यायपालिकाको स्वतन्त्रतालाई कसरी मजबुद पार्ने भन्ने हो । यसको मतलब अहिले भएको घटनाक्रम संवैधानिक परिषदले दीपकराज जोशीलाई प्रधानन्यायाधीशमा सिफारिस गर्दा राम्रोसँग मूल्याङ्कन गर्न नसक्नु हो पनि भन्न मिल्छ ?  न्यायपरिषददैखि नै हो । न्यायपरिषदले पनि राम्रोसँग काम गरेन, संवैधानिक परिषदले पनि राम्रोसँग काम गरेन, सजिलो बाटोमा मात्र गयो । वरिष्ठ न्यायाधीशलाई सिफारिस गर्ने पुरानो बाटोलाई उसले पछ्यायो ।वरिष्ठतमलाई सिफारिस गर्नु पनि ठीकै हो । तर, यसका साथ साथै अरु पनि को बढी योग्य छन् ? को बढी सक्षम छन् ? भन्ने पनि केलाउनुपर्ने थियो । यो प्रकरणले सिकाएको पाठ यही हो । नेपाली काँग्रेस त जोशीकै पक्षमा देखियो नि । त्यही त राजनीतिक भागबण्डाको नियुक्ति गर्ने र राजनीतिक रुपले समर्थन र विरोध गर्ने शैली हुनुहुँदैन भन्ने यसले देखाएको छ । फेरि यसले न्यायाधीश नियुक्तिमा राजनीतिकरण भयो भनेर तर्क दिनेलाई त बल पुग्यो नि । काँग्रेसले उनको पक्ष लिएर दुई तिन पटक समितिको बैठक स्थगित नै गरायो ।त्यसो भए दीपकराज जोशीलाई स्वीकार गरेको भए त झन् राजनीतिकरण हुन्थ्यो । किनभने जोशीको पक्षमा नेपाली काँग्रेस बढी रैछ, यसो हुँदा नेपाली काँग्रेसलाई खुसी पार्न मानिदिएको जस्तो हुन्थ्यो । त्यो पनि त राम्रो हुने थिएन नि त । आफूले राजनीतिक रुपमा उठाँउदा चाहीँ राजनीतिकरण नहुने, अर्कोले संविधान तह विवाद आइसकेपछि कसरी निर्णय गर्ने भन्दा राजनीतिकरण हुने ? आखिर उनीहरु राजनीतिक पार्टी हुन्, राजनीतिक पार्टीका मान्छे छन् । संस्था त राजनीतिक नै हो नी, संसद पनि संसदीय सुनुवाई समिति पनि राजनीतिबाट आएको हो । त्यसैले राजनीतिबाट पूरै मुक्त हुन्छ भन्ने कुरा हैन । यो निर्णयले न्याय परिषदको, संवैधानिक परिषदको, नियुक्ति प्रक्रियाको, सुनुवाई प्रक्रियाको समिक्षा गर्नुपर्ने र सुधार गर्नुपर्ने आवश्यकतालाई औँल्याएको छ । यसको दूरगामी प्रभाव छ । यो निर्णय हुनैपर्ने थियो, भएको छ । यो निर्णय चाहीँ राजनीतिकरण भयो भन्ने म चाँही देख्दिन । आफूले राजनीतिक रुपमा उठाँउदा चाहीँ राजनीतिकरण नहुने, अर्कोले संविधान तह विवाद आइसकेपछि कसरी निर्णय गर्ने भन्दा राजनीतिकरण हुने ?सुनुवाई समितिले अस्वीकृत गरेपछि पनि दीपकराज जोशीले राजीनामा नदिने संकेत दिएको भन्ने कुरा पनि आइरहेको छ । यदी यस्तो भयो भने के हुन सक्छ ? दीपकराज जोशीसँग अब ३ वटा विकल्प छन् । पहिलो कुरा उहाँ अभियोग लागेको मान्छे हैन, पदबाट हटाइएको हैन, जुन ठाँउमा हुनुहुन्थ्यो त्यही हुनुहुन्छ । दोश्रो भनेको न्यायाधीश पदबाट राजिनामा दिने । वरिष्ठ न्यायाधीश हुनुहुन्छ अहिले त्यो पदबाट राजिनामा दिने । तेश्रो विकल्प भनेको सिफारिस समितिको निर्णय नहुँदासम्म बिदामा बस्ने । समितिको निर्णय के आँउछ अनि त्यसपछि विचार गरे निर्णय गर्ने । अर्थात् विदा बस्ने, राजीनामा दिने वा राजीनामा पनि नदिएर काम गरिराख्ने तीनवटा मध्ये के गर्नुहुन्छ उहाँले रोज्ने कुरा हो । सार्वजनिक रुपमा उहाँलाई यस्तो गर्नुस् भनेर मैले भन्न सुहाउँदैन । यही उहाँले राजीनामा दिनुभएन, तपाईंले उल्लेख गर्नुभएको विकल्प अनुसार नगई कायम मुकायम भएरै काम थाल्छु भनेर लाग्नुभयो भने त्यसपछिको अवस्था के होला ?   त्यसलाई कसरी समाधान गर्ने भन्ने कुरालाई संवैधानिक परिषदले, सरकारले विचार गर्नुपर्ने हुन्छ । केही बाटाहरु खुल्लान् नी । अघि हामीले अदालतमा राजनीतिकरणको बारेमा केही कुरा गरेका थियौँ, खासमा अदालतमा राजनीतिकरणको अवस्थालाई कसरी मूल्याङ्कन गर्नुहुन्छ ? राजनीतिक भागबण्डामा आधारित नियुक्ति दिने प्रक्रियालाई नै समाप्त पार्नुपर्छ । मुख्य राजनीति त त्यहीँबाट आएको छ । सम्पूर्ण भागबण्डामा छन्, यो एमालेतिरको हो, यो माओवादीतिरको हो, यो काँग्रेसतिरको हो । यसरी भागबण्डा गरेर नियुक्ति गर्ने गलत हो । नियुक्ति विज्ञताको आधारमा, क्षमताको आधारमा गर्नुपर्छ । न्यायाधीशलाई कुनै पार्टीसँग जोडेर नियुक्ति गर्ने, बढौती गर्ने गर्नु हुँदैन । यो नियुक्ति र भागबण्डाको प्रक्रियालाई समिक्षा गर्नुपर्छ । भागबण्डाभन्दा माथि उठ्नुपर्छ । भागबण्डा भन्नासाथ राजनीति भइहाल्यो  । कुनै न कुनै पार्टीसँग जोडिएर न्यायाधीश, कुनै न कुनै रुपमा उसको आर्शिवाद लिनुपरिहाल्यो । यो स्थितिमा न्यायाधीशलाई राख्नुहुँदैन । त्यसले अप्ठ्यारो पार्छ । त्यसैले यो अहिलेको प्रकरणले नियुक्ति प्रक्रियालाई नै हामीले सुधार गर्नुपर्ने अवश्यकता रहेको औँल्याएको छ । न्याय परिषद्मा कतिपय कुरा आएको हुन्छ तर न्यायाधीशमाथि कार्यवाही गरेको वा सच्याएको कही देखिँदैन । यो त न्याय परिषद्को काम हो नि । कुनै एउटा निकाय त हुनुपर्छ जसले न्यायाधीशले गरेको काम कारवाहीलाई सच्याइयोस् । नसिहत दियोस् । सुधार गरोस् । न्यायपालिकामा देखिएका विकृति, अन्याय, भ्रष्टाचारलाई निर्मुल पार्ने काम न्यायपरिषद्ले गर्नुपर्छ । संवैधानिक परिषद्ले निर्णय गरिसकेपछि संसदीय सुनुवाईमा त्यसको बहस गर्ने आवश्यक छैन जस्तो लाग्छ मलाई । संवैधानकि परिषद्मा प्रधानमन्त्रीदेखि लिएर मन्त्रीपरिषद्, दुवै सदनका प्रतिनिधिसभा सभामुख तथा राष्ट्रियसभाका अध्यक्ष, मन्त्री, प्रधानन्यायाधीश, प्रतिपक्षी दलका नेता पनि हुन्छ । यस अवस्थामा सरकारले सिधै निर्णय गर्दा पनि हुन्छ । हेरौँ एक दुई वर्ष कसरी जाँदो रहेछ । अहिले नै यसमा संशोधन गरी हाल्नुपर्ने मेरो भनाई होइन तर हेर्नुपर्यो कसरी काम गर्दो रहेछ । हाम्रा प्रधानन्यायाधीशहरु पटक–पटक विवाद तानिरहेका छन् । यसअघिका प्रधानन्यायाधीशहरु सुशीला कार्की विवादमा तानिनु भएको थियो, गोपाल पराजुली र अहिलेका बहालवाला निमित्त प्रधानन्यायाधीश दीपकराज जोशी पनि विवादमा तानिनु भएको छ । यसो हुनुको कारण न्यायपरिषद् वा अदालत अथवा राजनीतिक दल कसको कमजोरी छ ?राजनीतिले गर्दा भागबण्डामा यसको प्रभाव छँदैछ । साथ साथै न्यायपरिषद् तथा न्यायपालिकालाई बलियो बनाउने संस्था पनि बलियो हुनुपर्छ । तिनीहरुले पनि राम्रो काम गरिदिनु पर्यो । त्यस अन्तर्गत न्यायपरिषद् पनि आउँछ, न्यायपालिका पनि आउँछ । सुनुवाई समिति पनि आउँछ । न्याय क्षेत्रको पुनःसंरचनालाई कसरी नियाल्नु भएको छ ?हामी नयाँ अभ्यासमा गएका छौँ । उच्च न्यायलायको अवधारणमा गइरहेका छौँ । जिल्ला अदालत, उच्च अदालत र सर्वोच्च अदालतका अवधारणामा गइरहेका छौँ । यसलाई कार्यान्वयन गर्नुपर्ने अवस्था पनि छ । प्रदेश र न्यायपालिकाको के सम्बन्ध हुनजान्छ त्यो पनि हेर्नुपर्छ । अहिलेको हाम्रो संविधान नयाँ हो । तीन वर्ष पुग्दैछ । यस अवस्थमा न्यायपालिकालाई पनि प्रभावकारी बनाउनु पर्ने देखिन्छ । न्यायालय पनि भ्रष्टाचारमुक्त हुनुपर्ने आवश्यकता छ किनभने समाजमा रहेको विकृतिहरुको छायाँ न्यायलयमाथि पर्न दिनुहुँदैन । न्यायलयमाथि देखिएको विवादलाई अन्त्य गर्नका लागि सबभन्दा पहिले राजनीतिक भागबण्डालाई समाप्त पार्नुपर्छ ।  अब अर्को सिफारिश गर्नुपर्छ ढिलो गर्नुहुँदैन । सरकारले सिफारिस गरेपछि त्यसलाई मान्दैनौँ भनेर भन्नुहुँदैन ।  मान्दैनौँ भनेर बाटो अवरुद्ध गर्ने काम काँग्रेसका नेताहरुले पनि गर्नुहुँदैन । काँग्रेस गएन भने पनि हामी निर्णय गर्छौ भनि कार्य पनि सत्तापक्षले गर्नुहुँदैन ।यसमा सबभन्दा बढी दोषी को छन् ?मुलुकका नेता र राजनीति नै हो । राजनीतिककरण नगर्ने भन्दा भन्दै पनि पनि केही न केही प्रभाव पारेको हुन्छ । अदालत ठीक छैन भन्दा कसरी त्यसलाई ठीक गर्न सकिन्छ त्यसको बारेमा सोच्ने निकाय राजनीतिक दल नै हो । संविधान संशोधन कहाँ कहाँ संशोधन गर्नुपर्छ, संस्थाका लागि राम्रो कसरी गर्न सकिन्छ । के गर्दा संस्था राम्रोसँग चल्छ त्यो कुरामा ख्याल गर्नुपर्छ । तर एउटा कुरा भूल्नु हुँदैन, न्यायपालिकाको स्वतन्त्रतामा कुनै आँच आउन दिनुहुँदैन । यो जिम्मेवारी मुख्य दलका मुख्य नेताको हो । किनभने आखिर भोटिङ्ग हुन्छ निर्णय हुन्छ त्यहाँ राजनीतिक दलकै आधारमा भइरहेको हुन्छ । उनीहरु राजनीतिक प्रभावबाट मुक्त होउन् भन्ने हुँदैन । मुलुकको नेतृत्व कार्यपालिकाले गरेको हुन्छ । कानुन बनाउने काम संसदले गरेको हुन्छ । न्यायपालिका विज्ञहरुको संस्था हो । यो राजनीतिक संस्था होइन त्यो कुरा बुझिदिनुपर्यो । यो संस्था संविधान अनुसार काम गर्ने हो । कहाँ जुलुस उठ्छ, कहाँ आन्दोलन हुन्छ । कसको कहाँ प्रभाव पर्छ भनि सोच्ने होइन । न्यायपालिका कार्यपालिका जस्तो, व्यवस्थापिका जस्तो होइन भन्ने कुरा बुझ्नुपर्छ । त्यही किसिमले नियुक्ति गर्ने कुरा पनि गर्नुपर्छ । न्यायपालिकाको क्षमता बढाउने काम के के गर्नुपर्छ त्यो कुरामा ध्यान दिनुपर्छ । मुद्दाको चाप कसरी बढाउने त्यो कुरा पनि बुझ्नुपर्छ । दुईतिहाईको बहुमतबाट गर्ने नियुक्तिबाट आगामी दिनमा पदाधिकारीमाथि राजनीतिक प्रभाव पर्न सक्छ कि सक्दैन ?न्यायपालिकामा एउटा खुबी छ । न्यायपालिकामा नियुक्त भएपछि ऊ कहीँ निकट हुँदैन । संविधानप्रति समर्पित हुन्छ । महाअभियोग लगाउनका लागि दुई तिहाई चाहिँदैन, एक चौथाई भए पुग्छ । त्यसैले न्यायपालिकाको स्वतन्त्रतामा कुनै प्रकारको हस्तक्षेप हुनुहुँदैन । न्यायपालिकाको स्वतन्त्रताको संरक्षण हुनुपर्छ । साथ साथै सांसदको दुईतिहाईले गर्ने कार्य दुईतिहाईले गर्न पाउँदैनौ भन्नुहुँदैन । यसले व्यवस्था नै खलबलिन्छ । जहाँ बहुमतले निर्णय गर्नुपर्छ त्यहाँ बहुमतले गर्ने हो । जहाँ संसदले गर्नुपर्ने हो त्यहाँ संसदबाट गर्ने हो । जहाँ संसदीय सुनुवाईले गर्नुपर्ने हो, त्यहाँ संसदीय सनुवाईले गर्नुपर्छ । सकभर सबैलाई समेट्ने काम सत्तापक्षले गर्नुपर्छ ।  प्रधानन्यायाधीश नियुक्तिको विषयमा अहिले जुन विवाद चलिरहेको छ त्यसको सहज निकास के होला ? यसलाई सहज रुपमा लिनुपर्छ । अब अर्को सिफारिश गर्नुपर्छ ढिलो गर्नुहुँदैन । सरकारले सिफारिस गरेपछि त्यसलाई मान्दैनौँ भनेर भन्नुहुँदैन । यसमा असहमति छ भन्न पाइन्छ । मान्दैनौँ भनेर बाटो अवरुद्ध गर्ने काम काँग्रेसका नेताहरुले पनि गर्नुहुँदैन । काँग्रेस गएन भने पनि हामी निर्णय गर्छौ भनि कार्य पनि सत्तापक्षले गर्नुहुँदैन । उसले सबैको सहयोग सल्लाहबाट गर्नुपर्छ । 