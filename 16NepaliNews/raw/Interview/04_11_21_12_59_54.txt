सुरेन्द्र पौडेल नेपाल आयल निगमका कार्यकारी निर्देशकहुन् । करिब डेढ वर्षअघि निगममा भित्रिएका उनी त्यसअघि उदयपुर सिमेन्टको कार्यकारी प्रमुखको जिम्मेवारीमा थिए । वर्षौंदेखि घाटामा रहेका सो कम्पनीलाई पहिलो पटक नाफामा पुर्याएकै कारण चर्चामा रहेका पौडेल आएपछि रक्सौल–अमलेखगञ्ज पाइपलाइन विस्तारको काम सम्पन्न भइसकेको छ ।उनको नेतृत्वमा अहिले आयल निगमका विभिन्न परियोजना अघि बढिरहेका छन् । झापा र चितवनमा पेट्रोलियम पाइपलाइन र भण्डारणस्थलदेखि बोटलिङ प्लान्टसम्मका योजनाहरु अघि बढिरहँदा अर्कोतर्फ निगमको अटोमेसनका लागि ईआरपी सिस्टम किन्ने प्रक्रियामा समेत निगम छ । यसै सम्बन्धमा निगमको अटोमेसनको प्रक्रिया, अन्य आयोजनाहरुको कार्यान्वयनको अवस्था, वितरण प्रणाली, पेट्रोलियम पदार्थको मूल्यस्तर लगायत विविध विषयमा निगमका कार्यकारी निर्देशक पौडेलसँग गरिएको कुराकानी प्रस्तुत गरिएको छ ।तपाईं नेपाल आयल निगमको नेतृत्वमा आउनुभएको डेढ वर्ष हुन लाग्यो । कार्यकालको मध्यान्तरमा पुग्नैलाग्दा आफ्नो कामको आत्मसमीक्षा कसरी गरिरहनुभएको छ ? कुनै पनि संस्थामा ‘अनुकुलन’ भन्ने सबैभन्दा ठूलो चिज हुन्छ । त्यो भनेको उपयुक्त ठाउँमा उपयुक्त व्यक्तिसहितको टिम निर्माण हो । यसले गर्दा उपयुक्त समय र लागतमा उपयुक्त योजना कार्यान्वयन गर्ने दिशामा एउटा माइलस्टोन प्राप्त हुनसक्छ । मैले मेरो डेढ वर्षको कार्यकालमध्ये धेरै समय त्यस्तो टिम निर्माणका लागि खर्च गरेको छु । अब नेपाल आयल निगमको योजना कार्यान्वयनका लागि उपयुक्त टिम निर्माण भएको छ । उपयुक्त ठाउँमा उपयुक्त व्यक्तिले जिम्मेवारी पाउनुभएको छ ।टिम निर्माणबाहेक कानुनी पूर्वाधारको निर्माणमा पनि यो अवधिमा पर्याप्त ध्यान गएको छ । कानुनी संरचना र कार्यविधि प्रष्ट नहुँदा यसअघि निगमभित्र मौखिक निर्देशनका आधारमा काम हुने गरेको रहेछ । यसले गर्दा सिस्टमभन्दा व्यक्तिमा भर पर्नुपर्ने अवस्था देखियो । नेतृत्वले पनि आफूलाई जसरी सजिलो हुन्छ त्यसरी काम लगाउने चलन चल्यो । तर अब यसरी हुँदैन भनेर हामीले सबै विषयमा एउटा सिस्टम बसाल्ने काम अघि बढायौँ ।त्यसबाहेक निगमभित्र लामो समयदेखि बनाइएका तर कार्यान्वयनका लागि अघि बढ्न नसकेका योजना थिए । त्यसलाई अघि बढाउने सम्बन्धमा गर्नुपर्ने अध्ययन लगायतका प्रारम्भिक पूर्वाधारका काम हामीले सम्पन्न गरिसकेका छौँ । यसले गर्दा अब ती योजना कार्यान्वयनको दिशामा अघि बढ्ने अवस्था सिर्जना भएको छ ।यसप्रकार यो अवधिलाई मैले योजना र अग्रगमनका पूर्वाधार बनाउने समयको रूपमा उपयोग गरेको छु ।कानुनी सुधार, टिम निर्माण र पूर्वाधार लागि अध्ययनको कुरा गर्नुभयो । यी क्षेत्रमा अहिलेसम्म केके काम भए ?अहिलेको अवस्थामा निगमले जेजस्ता योजना बनाएको छ, ती योजनालाई सफल रूपमा कार्यान्वयनमा लैजाने वातावरण बनाउनका लागि अहिले उपयुक्त कर्मचारी र प्राविधिकसहितको टिम बनेको छ । त्यही टिममार्फत् हामीले आफ्नो सोचलाई सरकार र अन्य स्टेकहोल्डरसम्म पुर्याउने हो । योसँगै ठूलादेखि साना योजनासम्म बनाउने र त्यसको कार्यान्वयन गर्न सकिन्छ ।योजना र टिम निर्माणको कुरा गर्दैगर्दा त्यसका लागि सहज हुनेगरी कानुनी व्यवस्था मिलाउने काम पनि पर्छन् । म निगममा आएपछि अहिलेसम्म करिब १० वटा कानुन तयार भएर सञ्चालक समितिमा पेस भइसकेको अवस्था छ ।त्यसमा केही नियमावली संशोधनका विषय छन् । धेरैजसो भने नयाँ नै छन् । जस्तै, गुणस्तर नियमावली संशोधन हुन लागेको हो भने एलपीजी विनियमावली, लगानी नीति, इन्धन नीति, पारवहन नीति, आवास नीति, हवाई र गैरहवाई म्यानुअल जस्ता विषय नयाँ नीतिहरु हुन् । यी सबै अन्तिम चरणमा पुगेका छन् । निगमको रिफर्मका लागि एउटा कोसेढुङ्गा हो ।त्यस्तै, पूर्वाधार क्षेत्रमा मेरो कार्यकालमा गर्न सकिने सबैजसो कामको अध्ययन सकिइसकेको अवस्था छ । त्यसमध्ये डिपो अटोमेसनको अध्ययन अन्तिम चरणमा छ । निगमलाई पूर्ण रूपमा कागजरहित बनाउन इन्टरप्राइज रिसोर्स प्लानिङ (ईआरपी) को टेन्डर प्रक्रिया अन्तिम चरणमा पुगेको छ । ट्याङ्करको डिजिटल लकिङ र भेहिकल मोनिटरिङ सिस्टमको काम पनि अघि बढिसकेको अवस्था छ । अबको नीति तथा कार्यक्रममा यी सबै विषयमा कसरी अघि बढ्ने भन्ने टुङ्गो लाग्छ ।ईआरपी, ई–लकिङ र मोनिटरिङहरु त सप्लाईका विषय भए । तर हामीले भण्डारण क्षमताको विस्तारको विषयमा पनि धेरै काम गरेका छौँ । पोखरामा १० हजार किलोलिटर क्षमताको भण्डारणका लागि टेन्डर स्वीकृत गर्ने चरणमा पुगिसकेको छ । त्यस्तै दाङ, जनकपुर र भद्रपुरमा नयाँ एयरफेस बनाउने कामको टेन्डर भइसकेको छ ।निगमले ४१ वर्षदेखि कुनै पनि नयाँ मेसिनरी किन्न सकेको थिएन । अहिले हामीले ४ वटा रिफिलर खरिद गरिसकेका छौँ । अरू १४ वटा रिफिलरका लागि समेत टेन्डरको काम भइसकेको छ । एयरपोर्टको रिफिलिरको आधुनिकीकरणको काम पनि हामीले गरिसकेका छौँ । यो अवधिमा विराटनगर, भैरहवा, नेपालगञ्ज अमलेखगञ्ज र धनगढीका प्रादेशिक कार्यालयहरु धुलोमुक्त भइसकेका छन् । डिपोहरुको अर्थिङ सिस्टमलाई चुस्त बनाएका छौँ ।थानकोटमा गाडी व्यवस्थित गर्न पार्किङ बनाउने विषयमा अध्ययन सकेर हामी टेन्डरको चरणमा छौँ । त्यस्तै झापाको पाइपलाइन र भण्डारण बनाउने कुरा सरकारको नीति तथा कार्यक्रममा पनि आइसकेको छ । अमलेखगञ्जको पाइपलाइनलाई ल्याउने सम्बन्धमा चितवनसम्मको सर्भे सकेर डीपीआरको चरणमा छ । झापामा नेपालतर्फको सर्भे सकिएको छ, त्यो सकिन केही समय लाग्न सक्छ ।झापामा ५० हजार किलोलिटर र चितवनमा ९० हजार किलोलिटरको भण्डारण बनेपछि यसले थप देशभरको ४० दिनको माग धान्न सक्छ । २०५७ देखि हाम्रो भण्डारण क्षमता एक लिटर पनि थपिएको छैन । अहिले हाम्रो भण्डारण क्षमता ६ दिनको माग धान्न सक्ने मात्रै हो । यो योजना पूरा भएपछि करिब ४५ दिनको माग धान्न सक्ने अवस्थामा हामी पुग्छौँ ।ग्यासको बोटलिङ प्लान्ट निर्माण र भण्डारण गर्ने विषयमा पनि हामीले काम गरिसकेका छौँ । यसका लागि कन्सल्ट्यान्ट नियुक्त गर्ने प्रक्रिया सुरु भएको छ । लकडाउनका कारण केही समय म्याद थप भएकाले यो केही ढिलो भएको हो, नत्र छनोट प्रक्रिया नै अघि बढिसक्थ्यो ।यो काम अघि बढिसकेपछि हामी कर्पोरेट बिल्डिङ बनाउने काम पनि सुरु गर्छौं । आयल निगम देशको ठूलो संस्था हो भन्ने झलक दिने हिसाबले हामी त्यो बिल्डिङको कामलाई अघि बढाउँछौँ ।हामीकहाँ हिजो जुन पुस्ताले निगममा पूर्वाधारको काम गर्यो, त्यो पुस्ता अहिले निगममा छैन । नयाँ पुस्ताले देखेकै छैन, जानेकै छैन । त्यसैले यही पुस्तामा टिम बनाएर, सिकाएर पढाएर, बाह्य विज्ञहरुसँग त्यसको फ्युजन गराएर अघि बढ्नुपर्ने भएकाले सुरुमा केही समय लाग्यो । अब अघि बढ्न त्यति जटिल नहुन सक्छ ।यी सबै योजना अघि बढाउँदै गर्दा तपाईंहरुको सबैभन्दा धेरै प्राथमिकतामा परेको विषय चाहिँ के हो ?मेरो सबैभन्दा महत्त्वपूर्ण योजना भनेको निगम डिजिटाइजेसन नै हो । मान्छेको सहभागिता जहाँ बढी हुन्छ, त्यहाँको पारदर्शितामा शङ्का हुन्छ । यस्तो अवस्थामा हामीले बनाउने भनेको डिजिटल निगम नै हो । मेरो १४, १५ महिनाको धेरैजसो प्रयास त्यसैमा केन्द्रित भएको छ ।डिजिटल निगमअन्तर्गत भारत र नेपाल दुवैतर्फ ट्याङ्करको आवतजावतको निरीक्षण गर्ने र डिजिटल प्रविधिबाटै त्यसको ताल्चा खुल्नेदेखि सेन्सरले नै तेलको मापन गर्नेसम्मको योजना छन् । ती सबैको सूचना केन्द्रीकृत रूपमा निरीक्षण गर्ने, निगमभित्रको कर्मचारी व्यवस्थापन, लेखा प्रणाली, भुक्तानी प्रणाली लगायत सबै तथ्याङ्कलाई अनलाइन बनाउने र रियल टाइममा काम गर्ने विषय रहन्छन् ।यी सबै कामको जग भनेको ईआरपी नै हो । अरू विषय त्यही जगमा बनेको घरको व्यवस्थापन मात्रै हुन् । यही जग खन्ने अन्तिम तयारी हामीले सुरु गरेका छौँ । यो सिस्टमसँगै ई–लकिङ, जीपीएस सिस्टम, डिपोको अटोमेसन जस्ता विषयहरु जोडिएर आएका हुन्छन् ।योसँगै अघि भनिएका पाइपलाइन, भण्डारण, बोटलिङ प्लान्ट जस्ता योजना पनि समानान्तर रूपमा अघि बढिरहन्छन् । तर यी सबैलाई व्यवस्थापन गर्ने सिस्टम ईआरपी भएकाले यसलाई सबैभन्दा पहिलो प्राथमिता दिएर अघि बढाउन लागिएको हो । यो योजना त सरकारको कार्यक्रममा पनि आएको रहेछ । २८ करोड बजेटसमेत विनियोजन भएको रहेछ । यो बजेट खर्च गरेर प्राप्त हुने केके हुन् ? यसमा ई–लकिङ, जीपीएसहरु पनि समावेश हुन्छन् त ? ईआरपी एउटा सिस्टम मात्रै हो । यो सफ्टवेयर हो । यसले सङ्गठनभित्रका लेखा, प्रशासन, फाइलिङ, अर्डर, भुक्तानी लगायतका सबै विषयलाई एकीकृत गर्नेदेखि तपाईंले भन्नुभएजस्तो इलकिङ, जीपीएसले दिने सूचनाको व्यवस्थापन गर्ने काम गर्छ । तर २८ करोडमै सबै हार्डवेयर डिभाइस आउने भन्ने चाहिँ होइन ।तेल चोरीका घटना बाहिर आउँदा निगमले जीपीएस किन नराखेको ? इलकिङ किन नराखेको भनेर प्रश्न उठ्ने गरेको छ । तर अहिलेसम्म जीपीएस राखेर त्यसको ट्रयाकिङ कसले गर्ने ? त्यसैले यो गर्न सम्भव थिएन । तर यो सिस्टमले त्यसलाई सम्भव बनाउँछ ।तपाईंले यसअघि मेकानिकल लकिङ सिस्टम ल्याउनुभएको थियो । अहिले इलकिङको कुरा गर्दै हुनुहुन्छ । अहिले इलकिङमा जानुपर्ने आवश्यकता किन ?मेकानिकल लकिङले चुहावट नियन्त्रणका लागि राम्रो काम गरेको छ । यही कारणले अघिल्लो वर्ष मात्रै तेल चुहावटबाट हुने घाटालाई हामीले २२ करोड रूपैयाँले कम गरेका छौँ । यति हुँदाहुँदै पनि यसमा केही समस्या बाँकी नै छन् । कसैले चाहेमा त्यसमा ‘छेडछाड’ गर्नसक्ने अवस्था अहिले पनि छ । इलकिङले अहिले भइरको नोक्सानलाई शून्यमा झार्न सक्छ ।अर्को कुरा मेकानिकल लकिङले निगम त सुरक्षित भयो तर व्यवसायीहरू सुरक्षित भएनन् । अहिलेको लकिङ हाम्रो डिपोसम्म मात्रैका लागि हो । तर डिपोदेखि पम्पसम्मको ढुवानीको गुनासो बाँकी नै छ । तपाईंले पेट्रोलमा पानी मिसिएको घटना पनि सुन्नुभयो नि ? यसले त व्यवसायी सुरक्षित रहेनछन् भन्ने देखायो नि ? अहिलेको लकिङले त्यसलाई कभर गर्न सक्दैन, जुन डिजिटल लकिङले गर्नसक्छ । त्यसैले हामीले यसलाई लागू गर्न खोजेका हौँ ।तपाईंले व्यवसायीको सुरक्षाका लागि इलकिङ भनिरहँदा ती व्यवसायीबाट उपभोक्ता चाहिँ कति सुरक्षित छन् जस्तो लाग्छ ? मिटरमा तलमाथि गरेर गरिने ठगीको अवस्था अहिले कस्तो छ ?यसबारे मैले साथीहरुलाई भन्ने गरेको छु, हामीले तेल भर्दा ठगिएका छौँ कि छैनौँ भनेर सबैले विचार गरौँ । अहिले सबैसँग क्यामरा छ, सबैसँग रेकर्डर छ, सबै सचेत पनि हुनुहुन्छ । तर अहिलेसम्म मिटरमा तलमाथि गरेर तेलमा ठगिएको एउटा पनि गुनासो आएको छैन ।त्यस्तो भएको भए कहीँ न कहीँबाट त गुनासो आउनुपर्ने हो नि, तर आएको छैन । त्यसैले हामीले ग्राहक ठगिएको अनुमान आजसम्म गरेका छैनौँ । कतै त्यसो भएको भने अलग कुरा, त्यसमा ठूलो समस्या छैन कि भन्ने मलाई लाग्छ ।त्यति भन्दैगर्दा असम्भव नै भन्ने कुरा त केही पनि छैन । पैसा त नक्कली बनाउने गर्छन् भने मिटर तलमाथि पनि कसैले गर्न नसक्ने भन्ने नहोला । तर सामान्य अवस्थामा त्यो सम्भव छैन । अहिलेको हाम्रो मिटर यति हाइटेक हुन्छ । फेरि पम्पबाट हुने ठगी सानो स्केलमा मात्रै हुन्छ । त्यसैले दुई चार पैसाका लागि यसमा तोडमोड गरेर कानुनी झन्झटमा पर्न चाहन्छन् भन्ने पनि मलाई लाग्दैन । तर आवश्यक भएमा त्यसलाई समेत नियमन गर्ने पूर्वाधार यो सिस्टममा रहन्छ ।ईआरपी, डिजिटल लकिङ, जीपीएस र डिपो अटोमेसनको योजना कहिलेसम्म पूरा हुन्छ ?हामीले ईआरपीलाई ३ वर्षको योजना भनेका छौँ । यसमध्ये पहिलो १ वर्ष त्यसको निर्माण र विकास गर्ने र अर्को २ वर्ष त्यसलाई प्रयोगमा लगेर ‘ट्रायल एन्ड इरर’ गर्दै लैजाने योजना हो ।डिजिटल लकिङ, जीपीएसको काम पनि सँगै अघि बढ्छ । यसमा अहिले हामी अल्झिराखेको विषय भनेको चाहिँ भारत र नेपाल दुईवटै क्षेत्रमा ट्र्याकिङ कसरी गर्ने ? भन्ने विषयमा हो । त्यस्तै, डिपोको पूर्ण अटोमेसन गर्ने अर्को प्रक्रिया पनि सँगै सुरु हुन्छ । त्यो चाहिँ अर्को आर्थिक वर्षदेखि सुरु हुन्छ । त्यसैले अबको ३ वर्षभित्र यी सबै काम पूरा भइसक्छन् । तपाईंले यसअघि भन्नुभएका सबै योजना पूरा गर्न त अर्बौं खर्च लाग्छ नि ? यसको स्रोत व्यवस्थापन कसरी गर्नुहुन्छ ?यसका लागि हामीलाई समस्या छैन र हुँदैन पनि । हामीसँग अहिले नै केही पैसा छ । समय अन्तरालसँगै केही पैसा कमाउँदै जान्छौँ । केही अपुग हुने पैसा हामी अल्पकालीन कर्जा परिचालन गरेर अघि बढ्न पनि सकिन्छ । तर १०÷२० अर्बको काम गर्न हामीलाई अप्ठ्योरो पर्छ भन्ने मलाई लाग्दैन ।निगम अटोमेसन भन्दैगर्दा तेल भर्ने ग्राहकले गर्ने भुक्तानीको डिजिटाइजेसनको कुरा पनि आउला नि ? अहिले पनि पम्पमा तेल हाल्नेले नगदमै भुक्तानी गर्छन् । केही केही भुक्तानी सेवा प्रदायकले गरेको प्रयास गरे पनि सफल भएन । १, २ रूपैयाँको स्पेस राखेर त्यसलाई प्रोत्साहन गर्न चाहिँ किन नसकेको ?यो विषय पनि ईआरपी सिस्टमसँगै जोडिएर आउँछ । त्यो सिस्टम लागू भएपछि तपाईंले भन्नुभएको विषयलाई कार्यान्वयन गर्ने प्रशस्त आधार बन्छ । हामी त्यसलाई अघि बढाउँछौँ ।आयल निगमजस्तो संस्थामा आएपछि त्यो नेतृत्वमा कुनै न कुनै नैतिक दाग लागेकै भेटिन्छ । कतिपयले नियतवश भ्रष्टाचार गर्छन्, कोही त्यतिकै फस्छन् । व्यावसायिक करियरमा तपाईंले अहिलेसम्म इमानदारकै छवि बनाउनुभएको छ ।   अहिले निगममा ठूलो ठेक्का पनि लाग्दैछ । यो अवस्थामा आफूमाथि लाग्ने आरोपबाट तपाईं कसरी बच्नुहुन्छ ?लोकले जे पनि भन्नसक्छ किनकि लोकको काम भनेकै कुरा काट्ने हो । मान्छेले भन्नका लागि चिन्नु पनि पर्दैन, व्यवहार गर्नु पनि पर्दैन । त्यसैले लोकले के भन्छन् भनेर आफ्नो कामलाई अघि बढाउन रोक्नुहुन्न । तर आफूले गरेका प्रत्येक काममा जवाफदेही हुने र आवश्यक ठाउँमा आफूलाई सही प्रमाणित गर्ने आधार तयार गरेर काम अघि बढाउनु चाहिँ पर्छ ।यो भन्दैगर्दा एकजना दार्शनिकले भनेको कुरा याद आयो । तपाईं एउटा अण्डालाई हेर्नुहोस् । त्यसलाई बाहिरबाट फुटाउन पनि सकिन्छ । तर हामीले त्यसलाई नफुटाई राख्यौँ भने कुनै न कुनै दिन त्यो आफैँ फुट्छ । हामीले त्यसलाई बाहिरी फोर्स प्रयोग गरेर फुटायौँ भने त्यो ‘ड्यामेज’ भयो । त्यो भित्रबाटै फुट्यो भने त्यसबाट चल्ला निस्किन्छ, त्यो ‘सिर्जना’ भयो । त्यसैले हामीले गर्ने काम एउटै भए पनि त्यसको नतिजालाई ‘ड्यामेज’ बनाउने कि ‘सिर्जना’ बनाउने भन्ने आफैंबाट निर्धारण हुने हो ।त्यसैले कुनै पनि काम गर्दा राम्रो टिम निर्माण भयो र त्यहाँ गहन छलफल गरेर र सबैको भावनालाई बुझेर अघि बढ्यौँ भने समस्या आउँदैन । निगमको कार्यकारी प्रमुखको रूपमा मैले गर्ने भनेको टिमको निर्माण मात्रै हो । तर त्यो टिमको निर्णय प्रक्रियामा म पनि एउटा सदस्यको मात्रै भूमिकामा हुन्छु । अर्थात् त्यसमा बाहिरी शक्ति प्रयोग गर्दिनँ । त्यही भएर टिमले गरेको काममा प्रत्येक सदस्यले अपनत्व हासिल गर्छन् । अहिलेको ईआरपी खरिद प्रक्रियालाई तपाईंले भन्नुभएको जस्तै विवादित बनाउन खोजियो । सस्तो टेन्डर हुँदाहुँदै महँगोलाई स्वीकृत गर्न खोजियो भन्ने कुरा आए । तर हाम्रो टिममा रहेका १५ जनामध्ये सबै ‘यो ठीक छ’ भन्नेमा एकढिक्का भएकाले यो विषय विवादित बनेन । त्यो टिम पनि यसरी बनेको थियो कि त्यसमा कसैको पनि प्रभाव थिएन । मेरो पनि प्रभाव थिएन । त्यसैले यो व्यवस्थापकीय विषयवस्तु हो ।हाम्रो खरिद प्रक्रिया ‘न्यूनतम लागत’लाई प्राथमिकता दिने खालको छ । तर म त्यसमा सहमत छैन । त्यसैले हामीले न्यूनतम लागतलाई मात्रै राम्रो टेन्डरको मापक बनाउनु हुन्न भन्नेमा दृढ छौँ । त्यो चलनले हामी कहाँ पुग्यौँ त ? देशको निर्माण क्षेत्र कहाँ पुग्यो त ? अनुमान गरिएको भन्दा २० प्रतिशत, ५० प्रतिशत कममा ठेक्का हाल्नेको हालत हामीले देख्यौँ नि ?मेरो मान्यता भनेको राम्रो वर्कम्यानसिप भएको, राम्रो कम्पनी, राम्रो सप्लायरले ‘रिजनेबल’ दर राखेर काम गरिदियो भने त्यो काम कहिलै पनि बिग्रिँदैन र विवादमा पनि आउँदैन भन्ने हो ।त्यसैले म पूर्ण रूपमा विश्वस्त केमा छु भने मेरो टिमले विकास गरेको र सबैले अपनत्व ग्रहण गर्ने र कानुनसम्मत नै हुन्छ । यति भएपछि यो विषय विवादमा आउँदैन ।निगम अटोमेटेड बन्दै गर्दा कर्मचारीको व्यवस्थापनको योजना पनि बनाउनुपर्ला । तपाईंले आधा कर्मचारीबाट निगम चल्छ भन्नुभएको छ । तर कर्मचारीलाई तत्कालै हटाउन त सकिँदैन, त्यसको व्यवस्थापन कसरी हुन्छ ?निगम अटोमेटेड भएपछि तपाईंले भन्नुभएजस्तै प्रशसन, लेखा र प्राविधिक तीनै क्षेत्रमा आधा कर्मचारीबाट कार्यसञ्चालन हुन सक्छ । यस्तो अवस्थामा निगमले जनशक्ति व्यवस्थापनलाई पनि सँगै अघि बढाइरहेको छ । सामान्य अवस्था हो भने ३ वर्षमा अवकाश हुने कर्मचारीको ठाउँमा नयाँ कर्मचारी भर्ना नगरेर व्यवस्थापन गर्न सकिने अवस्था छ ।यो वर्ष मात्रै निगममा ४५ जना अवकाश हुनुभयो । यो वर्ष नयाँ भर्ना खुला गर्नु पनि परेन । अर्को वर्ष पनि २५÷३० जना कर्मचारी अवकाशमा जानुहुन्छ । त्यो ठाउँमा अहिलेका कर्मचारीको जिम्मेवारी बढाउँदै जान सकिन्छ ।तर त्यो विषय सोचेको जस्तो सजिलो चाहिँ रहेनछ । केही प्रावधानका कारण हामीले काम गर्नै नसक्नेदेखि आवश्यक नै नभएको ठाउँमा समेत भर्ना गर्नुपर्ने अवस्था आएको छ ।यो सम्बन्धमा अरूले के भन्छन्, मलाई थाहा छैन । तर म एउटा कुरा मे भन्छु भने हाम्रा नीति प्रष्ट भएनन् । संवैधानिक हकको नाममा हामी एकातिर काम गर्दा अशक्त, अपाङ्ग हुनेलाई सेवा सुविधा दिएर सेवा निवृत्त गराउने भन्छौँ । अर्कोतिर अशक्त र अपाङ्गहरुलाई भर्ना पनि गर्छौं ।तर मेरो प्रश्न के हो भने त्यसो भए कसैको व्यवसायलाई संरक्षण गर्ने पनि त संवैधानिक हक नै होला नि त ?तपाईंलाई निगमको वास्तविक चित्र भनौँ । ह्विलचेयरमा चढेर आउने मान्छेलाई गाडी र डिपोको भर्याङमा चढ्ने प्रविधिकको रूपमा नियुक्त गर्ने अवस्था यहाँ आइसक्यो । यस्तो अवस्थामा मैले त्यस्तो कर्मचारीलाई कसरी काम लगाउने ? महिलाहरुलाई त्यस्तै जोखिमपूर्ण क्षेत्रमा काम लगाउनुपर्ने अवस्था छ । किनकि त्यो कामको प्रकृति त्यस्तै छ, अनि संवैधानिक प्रावधान अनुसार कोटा पनि त्यहीँ छ । यस्तै अवस्था हो भने संस्था कोल्याप्स हुन्छ भन्छु म त ।हो, हामीले उहाँहरुलाई सम्मान गर्नुपर्छ । उहाँहरुको सहभागिता सुनिश्चित पनि गर्नुपर्छ । तर त्यसो भन्दैमा काम गर्नै नसक्ने ठाउँमा भर्ना गर्न बाध्य पारिनु त हुन्न । लेखा, प्रशासन लगायत ठाउँमा त्यो हुन सक्छ । प्राविधिकमा त्यसो हुन सक्दैन नि ।बढुवा हुने अवस्थामा त्यस्तै समस्या छ । बढुवा हुने बेलामा खुला प्रतिस्पर्धा अनिवार्य गरिएको छ । हामीले वृत्ति विकासलाई रोक्न सक्दैनौँ । तर खुला रूपमा हुने प्रतिस्पर्धाका कारण जबर्जस्ती नयाँ भर्ना गर्नुपर्ने अवस्था छ, जबकि निगमलाई थप कर्मचारीको आवश्यकता नै छैन । अहिले कोभिड–१९ को कारणले कर्मचारीको बढुवा भयो तर खुला परीक्षा भएन । यसमा म धेरै खुसी छु । किनकि मलाई त्यो कर्मचारी चाहिएकै छैन । लोक सेवाले मान्ने हो भने त्यो दरबन्दी काट्न पनि तयार छु । त्यसैले यसमा केही समस्या देखिएको छ ।तपाईंहरुले केही समयअघि आधा सिलिन्डर ग्यास भरेर बेच्न भन्नुभयो । फेरि पूरा सिलिन्डर भर्न भन्न थाल्नुभयो । अहिलेको सिलिन्डर कसैलाई ठूलो लागेको पनि छ । एकै पटक धेरै पैसा तिरेर किन्न गाह्रो भएको पनि हुनसक्छ । यसलाई सानोदेखि ठूलो सिलिन्डरमा बेच्ने सम्भावना कति छ ?हाम्रो आफ्नै बोटलिङ प्लान्ट बनेपछि ५ किलोको सिलिन्डर भरेर बिक्री गर्ने योजना बनाएका छौँ । तपाईंले भन्नुभएजस्तै सबैलाई ठूलो ग्यास किन्नुपर्ने आवश्यकता छैन । हामीले पनि सेवा दिने र पहुँच बढाउने नै हो । यो अवस्थामा ‘मल्टिपल अप्सन’मा अब निगम जान्छ ।यो सबैको समस्या हो । उदाहरणका लागि, गाउँमा मेरा बुबाआमा हुनुहुन्छ । उहाँहरुलाई एउटा सिलिन्डरले ३ महिना पुग्छ । उहाँहरुलाई ५ किलोको सिलिन्डर दिन सकियो भने त्यसले एक महिनालाई खाना पकाउन पनि पुग्थ्यो, त्यसलाई किनेर ल्याउन पनि सजिलो हुन्थ्यो र तत्कालै धेरै पैसा तिर्न पनि पर्दैनथ्यो । त्यसैले यो विकल्पलाई हामीले प्राथमिकता दिएर अघि बढाउँछौँ । यो परियोजना करिब ३ वर्षमा सञ्चालनमा आउँछ । त्यसपछि साना साइजका सिलिन्डर बजारमा आउन थाल्छन् ।हामी अहिले बिजुलीको पहुँचको कुरा गर्छौं तर पम्पको पहुँचको कुरा गर्दैनौँ । कर्णाली प्रदेशमा अहिले पनि दैलेखभन्दा माथि पेट्रोल पम्प छैन । कालीगण्डकी करिडोरमा कालीपुलबाट पेट्रोल भाँडोमा हालेर ओसारिन्छ । कोसी करिडोरतिरको अवस्था पनि त्यस्तै छ । यसको पहुँच बढाउने विषयमा निगमले के सोचिरहेको छ ?हेर्नुस्, कर्णाली प्रदेशमा जो जतिखेर आए पनि उसले पम्प खोल्ने अनुमति पाउँछ । अन्य क्षेत्रमा पनि अहिलेको प्रावधान अनुसार पहाडमा ५ रोपनी र तराईमा १ बिगाह जग्गामा पम्प खोल्न जहिले पनि खुला छ, यो अहिलेसम्म रोकिएको छैन । अहिले पम्पको लाइसेन्स रोकिएको भनेको थोरै जग्गा लिएर पम्प खोल्ने र आवश्यक पूर्वाधार पूरा नगर्नेहरुका लागि मात्रै हो ।हामीले नीतिगत रूपमा आफैँ चासो लिएर अघि बढ्ने नीति छैन । त्यसैले हामीले आफैँ खोल्ने वा कसैलाई पम्प खोल्न अनुमति दिने भन्ने कुरा सैद्धान्तिक रूपमा पनि विवादास्पद हुन्छ । तर नेपाल सरकार, प्रदेश सरकारले त्यसलाई आवश्यक ठानेमा हामी सहजीकरण गर्न तयार छौँ ।सरकार ग्रिन इकोनोमीको लक्ष्य लिएर हिँडिरहेको छ । यसका लागि पेट्रोलियमको आयात घटाउने भनिएको छ । यो अवस्थामा निगमको दीर्घकालीन भविष्यका लागि सेवा विविधीकरणको बारेमा चाहिँ के सोच्नुभएको छ ?यो निकायको कार्यकारी प्रमुखको जिम्मेवारी भएर बसेपछि मैले यही संस्थाको हितका लागि काम गर्ने हो । यही संस्थाको व्यापार बढाउने दिशामा अघि बढ्ने हो । सरकारले नीतिहरु बनाउन सक्छ । त्यसलाई कार्यान्वयन गर्ने दिशामा अघि बढ्न पनि सक्छन् । तर मैले पेट्रोलियम पदार्थको सहज पहुँच विस्तार गर्ने, आपूर्ति प्रणालीहरुमा सुधार गर्ने नै हो ।जहाँसम्म निगमको भविष्यको कुरा छ, त्यो कहिल्यै पनि सङ्कटमा थिएन र छैन पनि । हामीले प्रतिस्पर्धा गर्ने बिजुलीसँगै हो । सक्नुहुन्छ भने उहाँहरुले हामीलाई डोमिनेट गर्नुहुन्छ । हामी सक्छौँ भने हामी उहाँहरुलाई डोमिनेट गर्छौं । म त्यसलाई तथ्यगत रूपमा नै भन्न सक्छु ।तपाईंले हेर्नुभयो भने अहिले पनि बिजुलीभन्दा खाना पकाउने ग्यास सस्तो छ । जबकि एक सिलिन्डर ग्यासमा हामी २५० रुपैयाँ सरकारलाई राजस्व तिर्छौं, बिजुलीमा कुनै कर लिइँदैन बरु अनुदान दिइन्छ । त्यति हुँदा पनि हामी सस्तो छौँ । अहिले हाम्रो देशमा ग्यासको खपत वार्षिक १७ केजी प्रतिव्यक्ति छ । भुटानमा यो प्रतिव्यक्ति १० केजी छ ।हामीले हाइड्रोपावरको अद्भुत सम्भावना देखेको देश हो नि भुटान ? तर किन त्यहाँ पनि ग्यास प्रयोग गरिन्छ त ? भन्दा त्यो सस्तो छ । त्यसैले भविष्यमा यसको वृद्धिदर कम होला । अहिलेको अवस्थामा हाम्रो ठूलो अर्थतन्त्र दाउरा र गुइँठा बाल्नेले धानेको छ । उहाँहरुको आम्दानी बढ्नेबित्तिकै आउने भनेको ग्यासमै हो । त्यसैले यसको वृद्धिदर तत्काल घट्ने अवस्था पनि देखिँदैन ।पेट्रोलमा इन्ट्रासिटी (सहरभित्रको) भेहिकलको खपत केही घट्न सक्छ । तर इन्टरसिटी (दुई वा धेरै सहरबीचको) को प्रयोगका लागि त्यो घट्दैन । हवाई इन्धनको विकल्प अहिलेसम्म आएको छैन । डिजेल पनि औद्योगिक प्लान्टमा प्रयोग हुनेबाहेक अरू प्रतिस्थापन हुँदैन । डिजेलको गाडी त झनै प्रतिस्थापन हुने सम्भावना नै देखिँदैन ।एकछिनको लागि सबै विकल्प खुला भएभने पनि हाम्रो अर्थतन्त्रमा भएको सबै गाडी तत्कालै प्रतिस्थापन हुन सक्छ त ? त्यसका लागि हामीसँग बजेट छ ? छैन नि । अहिले किनेका गाडी २० वर्षसम्म चल्न सक्छ । आज गाडीको आयात बढिरहेको छ । यस्तो अवस्थामा अबको २० वर्षसम्म तेलको डिमान्ड कसरी घट्छ ? अझै १०, १५ वर्षसम्म यो गाडी आइरहन्छ । यो हिसाबले कम्तीमा पनि सन् २०५० सम्म हाम्रो माग घट्दैन । हामीले निरन्तर यो आयात गरिरहनुपर्छ । यो अवस्थामा हामीले अहिले पेट्रोल डिजेलको माग घट्ला र हाम्रो भविष्य नरहला भनेर चिन्ता गर्नै पर्दैन ।नेपालमै रासायनिक मल उत्पादन गर्ने योजना अहिले लगानी बोर्डमा छ । त्यसका लागि ठूलो मात्रामा प्राकृतिक ग्यास चाहिन्छ । यदि त्यो योजना अघि बढेको अवस्थामा त्यसलाई ल्याउने विषय पनि रहला । मैले भन्न खोजेको विविधीकरण त्यतातिर पनि हो । त्यसबारे चाहिँ के सोच्नुभएको छ ?त्यसमा हामीले केही अभ्यास गरिसकेका छौँ । नेचुरल ग्यास ल्याउने प्वाइन्टहरु पनि हामीले हेरिसकेका छौँ । आवश्यक भए हामी नेचुरल ग्यास ल्याइदिन्छौँ । पाइपबाटै ल्याइदिन्छौँ । तर त्यो किनिदिने र हाम्रो लगानी उठाउने स्रोतको ग्यारेन्टी चाहिँ चाहिन्छ ।मलाई कसैले नेचुरल ग्यास किन्छु, तपाईं ल्याइदिनुस भनेर बैङ्क ग्यारेन्टी लिएर आउँछ भने म ल्याइदिन्छु । तर भनेर मात्रै चाहिँ भएन । त्यति ठूलो लगानी गरेर एक रूपैयाँ पनि पैसा आएन भने त्यसको जवाफदेही को हुने ?तपाईंले जस्तै मैले पनि यसबारे हल्ला सुनेको छु । तर अहिलेसम्म सम्बन्धित पार्टी हामीसँग कुरा गर्न आउनुभएको छैन । यदि कोही पनि नेचुरल ग्यास किन्न तयार छ, त्यो काम गर्न सकिन्छ ।केही समयअघि निगमलाई निजीकरण गर्ने वा केही हिस्सा सेयर पब्लिकलाई दिने कुरा आएको थियो । अहिले यो विषय कहाँ पुगेको हो ?त्यो हल्ला मैले पनि म यहाँ आउनुभन्दा अघि नै सुनेको हो । त्यसतर्फ अहिलेसम्म केही काम अघि बढेको छैन । मैले अघि पनि भनेँ, अहिले हामी निगमको अटोमेसन गर्ने पूर्वाधारमै केन्द्रित भएका छौँ । त्यो चरण सकिएपछि यसबारे छलफल गर्न पनि सकिन्छ ।पेट्रोलियम पदार्थको भाउको कुरा गर्दा निगमको  सधैँ आलोचना हुन्छ । विदेशी बजारमा माइनसमा मूल्य पुग्दा पनि हामीले १०० रूपैयाँको हाराहारीमा मूल्य तिर्नुपर्छ । अब चाहिँ पेट्रोल डिजेलको भाउ के हुन्छ ?इलाममा किसानले दूध पोखे भनेर काठमाडौँमा निःशुल्क दूध पाइन्छ र ? हामीले तेललाई पनि यसमा किन जोड्छौँ ? दूध र तरकारीलाई किन जोड्दैनौँ ? यो प्रश्न कसैले पनि गर्दैन । बूढानीलकण्ठको झरनामा सित्तैमा पानी पाइन्छ, त्यही पानीको यहाँ २०, २५ रूपैयाँ किन तिर्नुपर्छ ? त्यो विषयलाई किन जोडिँदैन ? त्यसैले यी सबै चिज असामान्य होइनन्, यी सबै एउटा व्यावसायिक चक्रभित्रका विषयवस्तु हुन् । यसलाई यसरी बुझौँ ।सरकारको करको कारणले हिजोभन्दा आज पेट्रोलको भाउ १५ रूपैयाँ महँगो भएको छ । त्यसलाई धानेर पनि अन्तर्राष्ट्रिय बजारमा भएको मूल्यको गिरावटसँगै हामीले पेट्रोलियम पदार्थको मूल्य केही १०, १५ रूपैयाँ घटाएका छौँ ।अहिलेको अवस्थामा पेट्रोलमा हामी ब्रेक इभेनमै छौं । डिजेलमा ५, ६ रूपैयाँ नाफा छ । त्यसैले अब मूल्य बढेर आयो भने हामी पनि मूल्य बढाउनुपर्ने अवस्थामा हुन्छौँ । तर म एउटा वचन चाहिँ के दिन सक्छु भने सरकारले अहिले बढाएको करको कारणले चाहिँ मूल्य बढ्ने अवस्था आउँदैन ।अर्कोतिर हामीले बोर्डरवारि र बोर्डरपारिको मूल्य तुलना पनि गर्नुपर्छ । त्यो दर अहिले बढ्दै गएको छ । त्यही कारणले पनि अहिले मूल्य घटाउनसक्ने अवस्था छैन । पहिले १३ रूपैयाँ रहेको यस्तो मूल्य अन्तर अहिले २७ रूपैयाँ पुगिसकेको छ । त्यसैले अहिलेको ‘ट्रेन्ड’मा मूल्य घट्नसक्ने अवस्था छैन ।अन्त्यमा कोभिड–१९ को जोखिममा निगमको सेवालाई कसरी अघि बढाइरहनुभएको छ ?नेपाल आयल निगम फ्रन्टलाइनमै काम गर्ने संस्था हो । अस्पतालमा डाक्टर नर्सहरुले जसरी काम गर्नुभएको छ, हामीले पनि त्यही लाइनमा काम गरेका छौँ । हामीलाई यसमा झँै जोखिम छ ।हामीले ल्याउने पेट्रोलियम पदार्थ सबै भारतबाट आउँछन् । त्यहाँ सङ्क्रमणको अवस्था उच्च छ । यस्तो अवस्थामा पनि हामीले अहिलेसम्म आवश्यक सुरक्षा अपनाएर आपूर्ति व्यवस्थापन गरिरहेका छौँ । अब पनि हामीले आपूर्तिलाई निरन्तरता दिएर बजारको मागको व्यवस्थापन गर्न सक्छौँ भन्ने मलाई लाग्छ ।#नेपाल आयल निगम#सुरेन्द्र पौडेल