मृगेन्द्रकुमार सिंह यादव नेपाली राजनीतिका विभिन्न कालखण्डमा पनि निरन्तर सक्रिय नाम हो । नेपाल सद्भावना पार्टीमा लामो समय राजनीति गरेका उनी कुनै बेला उपेन्द्र यादव नेतृत्वको मधेशी जनअधिकार फोरममा सामेल थिए । पछि उनी विजयकुमार गच्छदार नेतृत्वको फोरम लोकतान्त्रिकमा पनि गए । गच्छदारको साथ छाडेपछि उनी राजेन्द्र महतो नेतृत्वको सद्भावना पार्टीमा प्रवेश गरे । सद्भावना पार्टीसहितका ६ दल मिलेर राजपा नेपाल बनेपछि उनी राजपामा सामेल भए भने राजपा र समाजवादी पार्टी मिलेर जसपा बनेपछि जसपामा रहेर सक्रिय राजनीति गर्दै आएका छन् ।मृगेन्द्रसिंह यादव अहिले राष्ट्रिय सभाका सदस्य हुन् । उनी पार्टीको केन्द्रीय कार्यकारिणी समिति सदस्य पनि हुन् । जसपा नेपालभित्र अहिले शक्ति संघर्ष उत्कर्षमा पुगेको छ । शक्ति संघर्षकै बीच सुरुमा राजेन्द्र महतो पक्षमा उभिएका उनी पछिल्लो समय उपेन्द्र यादव पक्षमा देखिएका छन् । राजेन्द्र महतोकै कोटाबाट राष्ट्रिय सभा सदस्य बनेका उनी उपेन्द्र यादवको पक्षमा सामेल भएपछि जसपाभित्र महन्थ–राजेन्द्र पक्ष कमजोर भएको छ । नेपाली राजनीतिमा लामो समय बिताएका उनी ‘प्रतिगमन’को समर्थनमा आफू उभिन नसक्ने बताउँछन् ।पार्टीभित्र देखिएको विवाद र समसामयिक राजनीतिक घटनाक्रमबारे केन्द्रित रहेर रातोपाटीले उनीसँग विस्तृत कुराकानी गरेको छ । प्रस्तुत छ, राष्ट्रियसभाका सदस्य एवं जसपा कार्यकारिणी समिति सदस्य मृगेन्द्रकुमार सिंह यादवसँग गरिएको कुराकानीको सम्पादित अंश–जसपा नेपालमा अहिले देखिएको विवाद कस्तो हो ? यसले पार्टीलाई कहाँ लैजान्छ ?–पार्टी फुटको सँघारमा पुगेको देखिन्छ । तर यो ठिक होइन, एउटा मिसनका लागि वैकल्पिक शक्तिको रुपमा जसपा नेपाल गठन भएको थियो । छोटो समयमै फुटको सँघारमा पुग्नु राम्रो होइन । यसले राम्रो सन्देश गएको छैन । पार्टीका शीर्ष नेताहरुले नै पार्टीको विधान, विधि र प्रकृया मिचेर गतिविधि गरेका कारण यो अवस्था आएको हो । पार्टीमा बैठक नै नबसी रातारात सांसदको नाम बेच्दै हिँड्ने, रिसोर्टहरुमा गुटको भेला गर्नेजस्ता काम भए, जसले गर्दा आज पार्टी यो अवस्थामा पुगेको हो ।यी काम त दुवै पक्षबाट भएका छन् नि, दोष दुवै पक्षलाई जान्छ होला, होइन र ?– गर्न त दुवै पक्षले गरेका हुन् तर एउटाले वैधानिक रुपमा गरेको छ भने अर्को पक्षले गैर वैधानिक रुपमा ग¥यो ।कुन पक्ष वैधानिक र कुन पक्ष अवैधानिक रुपमा हिँड्यो ?– महन्थ ठाकुर र राजेन्द्र महतोले यो बीचमा जति पनि गतिविधि गर्नुभयो, ती सबै गैरवैधानिक रुपमा भएको छ । पार्टीको निर्णय विपरीत विधि, प्रकृया मिचेर उहाँहरुले काम गर्नुभयो ।यता, उपेन्द्रजीहरुले पार्टीको विधानअनुसार सबै प्रकृया पूरा गरेर निर्णय र काम गर्नुभएको छ । उपेन्द्र यादवले जति पनि निर्णय लिनुभएको छ, सबैमा पार्टीको बहुमत सदस्यको समर्थन छ । बैठक बसेको छ, बहुमत सदस्य उपस्थित भएका छन् र निर्णयमा समर्थन जनाएका छन । सबै पारदर्शी तरिकाले भएको छ । तर अर्को पक्षले जे पनि व्यक्तिगत रुपमा र स्वेच्छाचारी ढंगबाट गरेको छ । त्यो वैधानिक होइन ।महन्थ ठाकुर पक्षले आफूसँग बहुमत रहेको र पार्टीको बैठकबाटै सबै काम गरेको दावी गर्दै आएको देखिन्छ नि, यो सत्य होइन ?– भनेरमात्र हुँदैन, त्यसको प्रमाण दिनुप¥यो नि ! म आफूलाई यो देशको प्रधानमन्त्री हुँ भन्छु, तपाई मान्नुहुन्छ ? मान्नु हुन्न नि ! त्यसका लागि तपाई प्रमाण खोज्नुहुन्छ, वैधानिकता खोज्नुहुन्छ । त्यसैगरी, महन्थजीहरुले बहुमत छ भनेरमात्र हुँदैन, प्रमाण दिनुपर्छ । जेठ ४ गते दुवैजना अध्यक्षको हस्ताक्षरबाट जेठ ८ र ९ गतेका लागि कार्यकारिणी समितिको बैठक बोलाउने निर्णय भएको थियो । त्यो अनुसार म बैठकमा भाग लिन काठमाडौँ आइपुगेको थिएँ तर एकजना माननीयजीबाट बैठक स्थगित भएको जानकारी पाएँ ।महन्थ ठाकुरले बैठक स्थगित गर्नुभएको कुरा जानकारीमा आयो । तर दुईजना अध्यक्षको हस्ताक्षरबाट बोलाएको बैठक एकजना अध्यक्षको हस्ताक्षरबाट कसरी स्थगित हुन्छ ? त्यो सम्भव नै छैन भन्ने सोचेँ । लगत्तै उपेन्द्र यादवले बैठक स्थगित नभएको र तोकिएकै समयमा बैठक हुने विज्ञप्ति जारी गर्नुभएको थियो । ८ गते बसेको कार्यकारिणी समितिको बैठकमा म सहभागी भएँ, त्यहाँ ५२ जना कार्यकारिणी समिति सदस्यमध्ये ३१ जना उपस्थित थिए । त्यसको हस्ताक्षर पनि बाहिर आइसकेको छ । ९ गतेसम्म बैठक चल्यो, फेरि १७ गते पनि बैठक बस्यो । अर्थात्, जबजब आवश्यकता पर्छ, पार्टीको बैठक बसेर निर्णय भएको छ । अहिले पार्टीको विवाद निर्वाचन आयोगमा पुगेको छ । कोसँग बहुमत छ÷छैन, त्यसको निर्णय निर्वाचन आयोगले गर्नेछ । बहुमत कोसँग छ, त्यसको प्रमाण पनि निर्वाचन आयोगमा पेस भएको छ ।पार्टीको बहुमत उपेन्द्र यादव पक्षसँग छ भन्ने तपाईको दावी हो ?– उपेन्द्र यादव पक्ष नभनौं, जसपा नेपाल सिङ्गो छ । पार्टीको बैठक बसेको छ । कार्यकारिणी समितिको बैठकमा उपेन्द्र यादव पनि उपस्थित हुनुहुन्थ्यो तर महन्थ ठाकुरलगायतका केही नेता बैठकमा उपस्थित हुनुभएन । जसमध्ये केही नेतालाई सोही बैठकमार्फत पार्टीले कारवाही गरेको छ ।तपाई त महन्थ ठाकुर नेतृत्वको पूर्व राजपा पक्षका नेता हुनुहुन्छ, अहिले उपेन्द्र यादवको पक्षमा कसरी लाग्नुभयो ?–अब राजपा वा समाजवादी पार्टी छैन । दुवै पार्टी एकीकरण गरेपछि जसपा नेपाल बनेको हो । म जसपा नेपालको कार्यकर्ता हुँ । अब राजपा नेपालसँग जोडेर मलाई हेर्न मिल्दैन । केही व्यक्तिलाई राजपा नेपाल नै प्यारो छ भने त्यसमा मेरो केही भन्नु छैन । सुन्दैछु, अहिले पनि राजपाको नामबाट बैठक बसिरहेको हुन्छ, अहिले पनि छुट्टै पार्टी कार्यालय सञ्चालन भइरहेको छ । यो एकदम गैरजिम्मेवार काम हो ।जसपा नेपालको बैठक बोलाउँदा बैठकमा नआउने, कोरोनाको बहाना देखाउने तर राजपा नेपालको नामबाट गोप्य भेलाहरु गर्ने काम पार्टीको अनुशासन विपरीत हो । म जसपा नेपालमा छु र जसपा नेपाललाई विधि, विधान अनुसार चलाउनुपर्छ भन्ने पक्षमा छु । म न उपेन्द्र यादवको पक्षमा छु न त महन्थ ठाकुरको पक्षमा । म जसपा नेपालमा छु ।पार्टी अनुशासन विपरीत काम गरेको भन्दै अर्को पक्षले उपेन्द्र यादवलाई पनि त कारवाही गरेको छ, यसलाई कसरी बुझ्ने ?– त्यो त प्रमाणित गर्नुपर्छ नि ! निर्वाचन आयोगले प्रमाण मागेको छ । अब त देलान् नि प्रमाण । कसैले भनेर मात्र हुँदैन, त्यसका लागि तथ्य र प्रमाण चाहिन्छ । जेठ १७ गते बसेको कार्यकारिणी समितिको बहुमत सदस्यको हस्ताक्षरबाट निर्णय गरेर महन्थ ठाकुरलगायतका नेताहरुलाई कारवाही गरिएको हो, जसको सप्रमाण जानकारी निर्वाचन आयोगमा पठाइएको छ । उहाँहरुले पनि कार्यकारिणी समितिको बैठकबाट उपेन्द्र यादवलाई कारवाही गरेको भन्नुभएको छ तर कुन बैठक, कहाँको बैठक, त्यो बैठकमा कोको थिए, त्यसको प्रमाण निर्वाचन आयोगले माग गरेको छ । उहाँहरुले त्यो दिनुपर्छ । अनिमात्र आरोप प्रमाणित हुन्छ । एउटा कोठामा दुईचार जना बसेर कसैलाई कारवाही गरेरमात्र हुँदैन । त्यो विधिसम्मत, कानुनी प्रकृया अनुसार मिलेको हुनुपर्छ । पार्टी भनेको एकजना अध्यक्षको मात्र होइन, कार्यकारिणी हो, कार्यकारिणी समितिको बहुमत सदस्यले गरेको निर्णय आधिकारीक हुन्छ ।तपाई मधेस राजनीतिको पुरानो नेता हुनुहुन्छ, अहिले जसपामा नेपालमा देखिएको विवादको मुल जड के हो ?– जसपा नेपालमा देखिएको विवादको मुख्य जड भनेकै पूर्वराजपा हो । म पनि राजपाबाटै आएको हुँ तर राजपा नेपालका ६ जना अध्यक्षले कहिल्यै पार्टी बन्न दिएनन् । ६ वटा दल मिलेर राजपा नेपाल त बन्यो तर पार्टीका रुपमा त्यसले कहिल्यै पूर्णता पाएन । ६ जना अध्यक्षमा जहिले किचकिच, विवाद भइरहन्थ्यो । राजपाले पूर्णता नलिँदै समाजवादी पार्टीसँग एकीकरण गरेर जसपा बन्यो । जसपा बनेपछि पनि राजपामा रहँदाको त्यो रोग निको भएन । जे तमासा राजपामा हुन्थ्यो, अहिले त्यही तमासा उहाँहरुले जसपा नेपालमा सुरु गर्नुभयो । जसपालाई पनि राजपाजस्तै चलाउन खोज्नुभयो । जसपामा देखिएको विवादको मुल जड नै राजपा हो ।उहाँहरु मधेसका माग पूरा गराउन सफल देखिनु भएको छ, अनि तपाईहरुबाट त्यसको विरोध किन ?– मलाई बताइदिनुस् त एकएक गरी ! कुनकुन माग पूरा गराउनु भयो उहाँहरुले ? उहाँहरुले १४० कि १५० वटा मुद्दा फिर्ता गराएँ भन्नुभएको छ नि, ती सबै हल्का मुद्दा थिए । ती मुद्दाका कोही पनि जेलमा थिएनन्, कोही भगौडा थिएनन् । उनीहरुमाथि साधारण मुद्दा लगाइएको थियो । कुनै न कुनै दिन त्यो मुद्दा फिर्ता हुन्थ्यो नै किनकि मुद्दामा कुनै दम थिएन ।तर प्रधानमन्त्री केपी शर्मा ओलीले सबैलाई गुमराहमा राखेर मुद्दा फिर्ता गरिदिएँ भनि ताल पिट्न लगाउनुभयो । गम्भीर प्रकृतिका मुद्दा एउटा पनि फिर्ता भएको छैन । प्रकृयामा छ रे ! प्रकृयामा छ भनेको विगत १० वर्षदेखि हामी सुन्दै आएका छौं । रेशम चौधरीलगायत अहिले पनि थुप्रै मान्छे थुनामा छन्, कोही देश छाडेर भागेका छन् । उनीहरुको मुद्दा किन फिर्ता भएन ? किन रिहाइ भएन ? मान्छे मार्दै हिँडेका विप्लवका कार्यकर्ता रिहा हुने, देशद्रोहीका मुद्दा लागेका सिके राउत र उहाँका कार्यकर्ता रिहा हुने, जघन्य अपराध गरेकाहरु मन्त्रिपरिषद्को निर्णयबाट रिहा हुने तर मधेस आन्दोलनमा पक्राउ परेकाहरु किन रिहा भएनन् ? प्रधानमन्त्री ओलीले कसको आँखामा धुलो छर्न खोज्नु भएको हो ? मधेसी जनता अब त्यति बेवकुफ छैनन् ।अहिले अध्यादेशबाट नागरिकताको समस्या समाधान गरेको भनि हल्ला मच्चाइएको छ । तर अध्यादेशमा ल्याइएको कुरा त संविधानमै उल्लेख छ । संविधानमा उल्लेख भएका कुरालाई अध्यादेशमार्फत सरकारले कानुन बनाएर कुन ठूलो तीर मा¥यो भन्ने मैले बुझ्न सकेको छैन । यदि नागरिकताको समस्या समाधान नै गर्नुथियो भने संसदमा रहेको नागरिकता सम्बन्धी विधेयकलाई पास गराउँदा हुन्थ्यो नि !  किन चार वर्षदेखि त्यहीँ अल्झेको छ ? वैवाहिक अंगिकृतका बारेमा के भयो ? नागरिकता ऐनमा व्यवस्था छ तर संविधानमा व्यवस्था किन भएन ? संविधान संशोधन गरेर त्यो विषय सम्बोधन गर्नु पर्दैनथ्यो ? वंशजले मात्र संवैधानिक पदमा जान पाउने प्रावधान छ, त्यसलाई पनि संशोधन गरेर सच्याउन माग गरिएको थियो, त्यो किन गराइएन ? जे संविधानमा छ, त्यो ल्याएर कानुनमा राखिदियो भन्दैमा धेरै ठूलो काम भयो ? संविधानमा जुन कुरा सम्बोधन भएको छैन, त्यसलाई सम्बोधन गर्न संविधान संशोधन हुनुपर्छ भनेको हो । त्यसबारे कोही बोलेका छैनन् । रह्यो संविधान संशोधनका लागि विज्ञ समूह गठनको कुरा । यस्ता विज्ञ समूह र कार्यदल पहिला पनि गठन भएकै हो । अहिले कार्यदलमा रहेकै नेताजीहरु कतिचोटी यस्तै कार्यदल तथा समूहमा बस्नु भएको छ, उहाँहरुले नै जवाफ दिनुहोला ।यस्ता भ्रममार्फत मधेसी जनताको आँखामा धुलो हाल्ने काम प्रधानमन्त्रीबाट भएको छ । यसको मतियार उहाँ (महन्थ) हरु बन्नुभएको छ । काँग्रेस र माओवादीले संविधान संशोधनका लागि संसदमा प्रस्ताव लग्दा त्यसलाई उहाँ (ओली) ले नै असफल पार्नुभएको होइन ? अहिले आफ्नो कुर्सी जोगाउनका लागि यति गरेको हो भन्ने सबैलाई थाहा छ । चुरेबाट बालुवा, गिट्टी बेच्ने निर्णय प्रधानमन्त्री ओलीले गर्नुभएको छ, के त्यो मधेसविरोधी निर्णय होइन ? अहिले सबैतिरबाट त्यसको विरोध भइरहेको छ तर उहाँ (महन्थ) हरु त्यसबारे अहिलेसम्म किन बोल्नुभएको छैन ? यसको मतलब प्रधानमन्त्रीले जेजे काम गर्नुभएको छ, ती सबैको साक्षी उहाँहरु पनि हुनुहुन्छ । प्रधानमन्त्री ओलीले जुन प्रतिगामी कदम चाल्नु भएको छ, उहाँहरु पनि त्यसको मतियार हुनुहुन्छ ।तपाई ती नेताहरुसँग लामो समयसम्म सँगै रहेर काम गर्नुभएको छ, उहाँहरुले ओलीलाई किन साथ दिनुभएको होला जस्तो लाग्छ तपाईलाई ?– अरु केही होइन, सत्ताको लागि ओलीको पछि लाग्नुभएको छ । कहिले १० वटा मन्त्रालयको कुरा भएको भनेर सुुन्दैछु, कहिले ८ वटाका लागि कुरा भएको भन्ने सुन्दैछु । कहिले आजै शपथ ग्रहण हुन्छ भन्ने पनि सुन्छु, कहिले नाम फाइनल हुँदैछ भनेको सुन्छु । उहाँहरुले सरकारमा जानका लागि फलानो फलानो माग पूरा गरायौं भनेर औंला गन्दै हुनुहुन्छ तर ती सबै भ्रम हो । मधेसी जनताको आँखामा छारो हाल्ने र सरकारमा जाने नियत हो । देशमा तानाशाह लाद्ने र त्यसको मतियार हुने काममा उहाँहरु लाग्नुभयो । जसपा नेपालका केही नेताको आडमा प्रधानमन्त्री ओलीले देशमा तानाशाह लाद्ने काम गरेका छन् र यसको मतियार उहाँहरु बन्नुभएको छ । ओलीले संघीयता र गणतन्त्र विरोधी काम गरिरहँदा उहाँ (महन्थ ठाकुर) हरुले साथ दिइरहनु भएको छ ।त्यसो भए पार्टीमा मिलन बिन्दुको सम्भावना समाप्त भइसक्यो ?– महन्थजीले पटक पटक भन्नुहुन्छ कि मैले ओलीलाई बचन दिइसकेको छु, उहाँलाई कुनै पनि हालतमा छाड्दिनँ ।महन्थजीहरुले ओलीलाई नछाडेसम्म मिलनको बिन्दुको सम्भावना म देख्दिनँ । महन्थ ठाकुरहरुले ओली रोज्नुपर्छ या जसपा । ओलीलाई रोज्नेले जसपा रोज्न पाइँदैन, जसपा रोज्नेले ओली रोज्न पाइँदैन । यही हो मिलन बिन्दुको बटमलाइन ।#मृगेन्द्रकुमार सिंह यादव