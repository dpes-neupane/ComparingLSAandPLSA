काठमाडौं । नम्रता श्रेष्ठ ‘मिस नेपाल २०२०’को शीर्ष उपाधि  ‘मिस नेपाल वर्ल्ड’ विजेता हुन् । काठमाडौँ चन्दागिरी निवासी श्रेष्ठले मिस नेपालको २६ औँ संस्करणमा २० प्रतिस्पर्धीलाई पछि पार्दै उपाधि चुमेकी हुन् । प्रतियोगितामा उनले त्रैमासिक भत्ता र पुरस्कारको रुपमा २ लाख ५० हजार नगदका साथै ‘मिस वर्ल्ड २०२१’ मा नेपालको प्रतिनिधित्व गर्ने अवसरसमेत प्राप्त गरेकी छन् । उनले दोस्रो प्रयासमा ‘मिस नेपाल वर्ल्ड’को उपाधि हात परेकी हुन् । यस अगाडि २०१६ मा उनी उत्कृष्ट ५ भित्र पर्न मात्र सफल भएकी थिइन् । ‘मिस नेपाल वर्ल्ड’को विजेता बनेपछि आफुमा जिम्मेवारी थपिएको महसुस गरेकी श्रेष्ठको काधमा अहिले ‘मिस वर्ल्ड’को ताज नेपाल भित्र्याउने चुनौती पनि छ । उनी पनि ताज नेपाल भित्र्याउने लक्ष्यका साथ ‘मिस वर्ल्ड’को तयारीमा होमिएकी छन् । ‘मिस नेपाल’ यात्रा र ‘मिस वर्ल्ड’को तयारी बिषयमा श्रेष्ठ सँग गरिएको कुराकानीको केही अंश ।‘मिस नेपाल वर्ल्ड’को उपाधि जित्नु भएको छ । कस्तो अनुभूति भैरहेको छ ?– एकदमै धेरै खुसी छु । खुसी सँगसँगै जिम्मेवारी पनि धेरै बढेको ठानेकी छु ।‘मिस नेपाल’मा भाग लिने सोच कहिले देखिको हो ?– सानैबेलादेखि मिस नेपालमा भाग लिने इच्छा, रहर थियो । उमेर बढ्दै जादा त्यो इच्छा झन् बलियो हुँदै भयो । ‘मिस नेपाल’ हुँदै ‘मिस वर्ल्ड’ मा पुग्ने मैले बच्चादेखि देखेको सपना पनि हो ।यो वर्षको मिस नेपालमै भाग लिने संयोग कसरी जुर्यो ?– अहिले मात्र होइन, सन् २०१६ को मिस नेपालमा पनि मैले भाग लिएको थिए । सो समय उत्कृष्ट ५ भित्र म पर्न समेत सफल भएको थिए । त्यसपछि अध्यायनलाई समय दिनुपर्छ भन्ने लागेर त्यतै समय दिए । सन् २०१९ मा आउछु भन्ने सोचेको थिएँ, केही कारणले आउन सकिनँ । त्यो बेला नआएको राम्रो पनि भयो । किनभने त्यो प्रतियोगीताको फाइनल स्पर्धाको समय मलाई ‘चिकेनपक्स’ भयो । यो वर्ष जसरी पनि भाग लिन्छु र उपाधि जित्छु भन्ने मनमा थियो । त्यहि अनुसारको मिहिनेत पनि गरिरहेको छु ।मिस वर्ल्डमा जाने इच्छा किन थियो ?– अन्तर्राष्ट्रिय क्षेत्रमा आफ्नो देश चिनाउने अवसर पाउनु एउटा नागरिकका लागि त्यो भन्दा ठूलो सौभाग्य के होला र ? अर्काे कुरा, सानैबाट म ‘मिस वर्ल्ड’ नियाल्दै आएको थिएँ । मिस वर्ल्ड भनेपछि मनमा एक किसिमको छाप परिसकेको थियो । त्यसकारण पनि एकपटक पुग्ने इच्छा थियो ।नेपालमा धेरै सौन्दर्य प्रतियोगिता आयोजना हुन थालेका छन् । पटक–पटक मिस नेपाल नै किन रोज्नु भयो ?– सौन्दर्य प्रतियोगिता अझै पनि नेपालमा नयाँ छ । हामीसँग धेरै स्थानीय प्रतियोगीता त छन् । तर, मिस नेपाल जस्तो एउटा छुट्टै लेभलको प्रतियोगिता छैन । यो एउटा चाहिँ राष्ट्रिय प्रतियोगिता पनि भयो । यो जितेपछि आफ्नो देशको प्रतिनिधित्व गरेर बाहिर जान पाइन्छ ।‘मिस नेपाल’ जित्छु भन्ने लागेको थियो त ?– आफुले गरेको मिहिनेत सम्झदा जित्नसक्छु भन्ने लागेको थियो । तर अन्य २० जना प्रतिस्पर्धी हेर्दा गाह्रो हुन्छ भन्ने थियो । त्यही भएर धेरै मिहिनेतसमेत गरेको थिए ।कस्तो मिहिनेत ?–आफुले आफुलाई कसरी प्रस्तुत गर्ने,  कुन ठाउँमा, कति बोल्ने लगायतको हरेक कुरामा धेरै ध्यान दिएँ । मिस नेपालमा मानिसको मन छुन सक्ने गुण हुनुपर्छ । त्यो बनाएँ ।यो पटक मिस नेपालको आयोजना पहिले झैँ भएन । त्यसले चर्चामा प्रभाव पार्यो कि ?– यो वर्ष झन् एकदमै राम्रोसँग भएको भन्ने मैले महसुुस गरेको छु । किनभने म पहिले पनि यो कार्यक्रममा सहभागी भएको भएर दर्शक अगाडि हुँदा भन्दा अहिले एकदमै राम्रो भएको हो । हामीलाई शान्त पनि फिल भयो । स्टेजमा उत्रिँदा धेरै मानिस नदेखेको कारणले पनि हामीले सहज रुपमा प्रस्तुति दिनै मज्जा लियौँ ।देशको प्रतिनिधित्व गरेर ‘मिस वर्ल्ड’मा जाने अवसरलाई कसरी लिनुभएको छ ?– नेपालको अन्तर्राष्ट्रिय क्षेत्रमा प्रतिनिधित्व गर्ने कुराले मात्र पनि धेरै खुसी छु । आफुले सोचेको, चाहेको कुरा पुरा भएको छ । हो । यो कुराले धेरै खुसी लागेको छ ।मिस वर्ल्डमा बिगतमा नेपालले हासिल गरेको उपलब्धिले तपाईंको यात्राका लागि कति चुनौती हो ?– मैले मिस वर्ल्डलाई नजिकबाट नियालेको ९ वर्ष भयो । मिस वर्ल्डमात्र होइन अन्य अन्तर्राष्ट्रिय प्रतियोगीता पनि हेर्ने गरेको छु । मिस वर्ल्डमा पहिला जति पनि मिस नेपालले गरेको गरेको प्रगतिसमेत नियाल्दै आएको छु । योबाट धेरै कुरा सिक्दै आएको छु । सिक्न अझै बाँकी पनि छ ।अर्काे कुरो, यस अगाडिका उपलब्धिले मलाई चुनौती पनि धेरै थपेको छ । झरना बज्राचार्यदेखि अहिलेसम्म जति पनि मिस नेपाल मिस वर्ल्डमा जानु भएको छ । राम्रो छाप छोडेर आउनु भएको छ । नेपाल चिनाएर आउनुभएको छ । इच्छा पनि आफ्नो देशलाई राम्रोसँग चिनाउने हो मेरो । मेरो आँखा त मिस वर्ल्डको ताजमै छ ।‘मिस वर्ल्ड’मा नेपालले राखेको रेकर्ड तोडिएला त यो पटक ?– मिहिनत गर्यो भने सकिन्छ । आफ्नो मिहिनेत त छँदैछ । सबैको पनि साथ चाहिन्छ । असम्भव भने छैन ।मिस वर्ल्डका लागि तयारी के हुँदैछ ?– मिस वर्ल्डको यात्रा धेरै ठुलो कुरो हो । यो हतारमा गर्ने कुरा होइन । कसरी आफुले आफुलाई राम्रो देखाउने भन्ने कुरामा सबै लेवलबाट तयारी गरिरहेको छु । यस अगाडिका मिस नेपालसँग पनि अनुभव शेयर गरिरहेको छु ।मिस वर्ल्डमा देशको प्रतिनिधित्व गर्दै गर्दा राज्य र समाजबाट कस्तो अपेक्षा राख्नुभएको छ ?–मिस वर्ल्ड के हो, त्यसका लागि आफ्नो सपोर्ट के चाहिन्छ भनेर बुझिदिनु पर्यो सबैले । मिस वर्ल्डमा भोटिङ सिस्टम पनि छ । त्यसमा नेपालको सहभागीता एकदमै राम्रो छ बिगतमा । यो पटक पनि मैले त्यही सपोर्ट चाहेकी छु ।मिस वर्ल्डको प्लेटफर्मबाट नेपाललाई विश्वामा कसरी चिनाउने सोच्नु भएको छ ?– नेपालमा बस्ने मानिसहरुको बारेमा, नेपालको कलासंस्कृति, रीतिरिवाज आदि देखाउने छु । त्यो सँगसँगै म कस्तो छु र मैले मिस वर्ल्ड जिते भनेपनि आफ्नो अवधिभर नेपालको साथै विश्वमा कसरी एउटा आफ्नो छाप छोड्न सक्छु भनेर देखाउने कोसिस गर्नेछु ।सौन्दर्य प्रतियोगिताबाहेक अन्य रुचिको विषय ?– म अन्य जस्तै एकदमै साधारण व्यक्तित्वको केटी हो । सानोसानो कुरामा खुसी र दुःखी हुने स्वभाव छ । आफ्नो कारणले अरु खुसी हुँदा धेरै खुसी हुने खालकी छु ।मिस नेपालको ताजबारे परिवार र आफन्तको दृष्टिकोण कस्तो पाउनुभयो ?– सन् २०१६ को मिस नेपालमा पनि ताज नजित्दा आफन्तले तिमीले धेरै राम्रो गर्यौँ, तिमीले जित्न सक्थ्यौँ । किन जितेनौँ थाहा भएन भन्नु भएको थियो । फेरि जान्छुभन्दा सबैले सपोट गर्नुभयो । आफन्तले पनि जित्नसक्छौँ भनेर फेरि प्रयासका लागि हौसला दिनुभयो । अहिले सबैजना एकदमै खुसी हुनुहुन्छ ।त्यो समय के कारणले जित्नुभएन होला ?– उमेरको हिसाबले पनि सो समय अपरिपक्व थिएँ । धेरै कुराको अनुभव पनि चाहिन्थ्यो । त्यो अनुभव ममा थिएन । त्यतिबेला धेरै कुरा थाहा थिए । त्यो समय मिस नेपाल जितेको भए राम्रोसँग नेपालको प्रतिनिधित्व मिस वर्ल्डमा गर्न सक्दिन थिएँ होला । अहिले सक्छु भन्ने कन्फिडेन्स छ । त्यतिबेला नजितेकोमा अहिले खुसी छु ।कतिपय राम्रो कुराको सङ्केत सपनामा मिल्छ भनिन्छ नि । त्यस्तो केही सङ्केत थियो त ?– म पनि त्यो कुरामा विश्वास पनि गर्छु । मलाई पनि सङ्केत भएको थियो । एकपटक सपनामा शिवको मूर्ति देखेको थिएँ । एकदिन सुटिङ गर्दैगर्दा तारा खसेको देखेँ ।मिस नेपालको सामाजिक दायित्व के हो ?– हाम्रो सामाजिक दायित्व धेरै नै हुन्छ । मिस नेपाल भन्ने बितिकै देशकै चेली भनेर चिनिन्छ । हामीले बोलेको कुराले अरुमा कसरी प्रभाव पर्छ भन्नेमा ध्यान दिनु जरुरी छ । मेरो कामले प्रभाव पर्नसक्छ । त्यसैले मैले राम्रो काम गर्यो भने वरपरका मानिसले पनि राम्रो काम गर्न बाध्य हुन्छन् भन्ने लाग्छ ।मिस नेपालका धेरै विजेता कलाकारितामा आएका छन् । तपाईंलाई पनि देख्न पाइन्छ कि ?– मलाई लाग्दैन म कलाकारको रुपमा राम्रो छु ।त्यसो भए राजनीतिमा रुचि छ त ?– अलिअलि रुचि छ ।  कहाँ कुन पार्टीमा को नेता भन्दा पनि कस्ता म्यानेजमेन्टले कस्ता असर पार्छ भन्नेमा रुचि राख्छु ।प्रधानमन्त्री हुने अवसरमा मिल्यो भने पहिलो काम के गर्नुहन्छ ?– न्याय नपाएका जति पनि मानिस छन्, ति सबैलाई न्याय दिने काम गर्छु ।सौन्दर्य प्रतियोगीतामा आउन चाहनेलाई के सल्लाह दिनुहुन्छ ?– जुनै प्रतियोगितामा पनि जानु पहिले बुझ्नुस् कस्तो प्रतियोगिता हो त्यो भनेर । कतिपय सौन्दर्य प्रतियोगिता जितेपछि गर्ने के भन्ने कुरा पनि आउछ । केहीमा धेरै अवसर पनि छन् । सबै बुझ्नुस्, आफुलाई के ठीक लाग्छ र केमा बेष्ट दिनसक्छु जस्तो लाग्छ । त्यसमा मात्र भाग लिनुस् ।