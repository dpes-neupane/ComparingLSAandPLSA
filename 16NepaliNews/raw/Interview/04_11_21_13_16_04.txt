नेपाललाई बाहिरी संसारमाझ चिनाउन भूमिका खेलेका भूगोलविद् टोनी हेगनकी छोरी डा. क्याट्रिन हेगन पेसाले हाडरोगविज्ञ हुन् तर बुबाको काम र रुचिले डोर्याउँदै उनलाई समाज विज्ञानको क्षेत्रमा ल्याइपुर्यायो । क्याट्रिन हेगन हिजोआज टोनी हेगन फाउन्डेसनकी अध्यक्ष छिन्, जसले नेपालसहित स्विजरल्यान्डमा समेत विभिन्न काम गर्ने गर्छ । उनै क्याट्रिन नेपाल आएको सन्दर्भ पारेर रातोपाटीका लागि नरेश ज्ञवालीले गरेको अन्तरवार्ताको सार :कुरा सुरु गरौँ टोनी हेगनको फोटो प्रदर्शनीबाट, यो प्रदर्शनी किन राखिएको थियो ? भूगर्भीय सर्भेको अतिरिक्त टोनी हेगनले नेपालको सुदूर क्षेत्रमा दस हजार किलोमिटरको यात्रा गर्दा उहाँले धेरै फोटोहरू लिनुभएको थियो । उहाँ नेपालको कुना–कुना घुम्ने, अध्ययन गर्ने पहिलो विदेशी हो । त्यसरी गाउँमा फोटो खिच्ने विदेशी पनि उहाँ नै पहिलो हो । आजसम्म ती विभिन्न ठाउँहरू फेरिइसकेका छन् । त्यसैले यो फोटो प्रदर्शनी सांस्कृतिक सम्पदा हुन सक्छन् । यसबाट तपाईंले सन् १९५० ताकाको नेपाल कस्तो थियो भनेर जान्न बुझ्न सक्नुहुन्छ । यो वर्ष मेरो बुबाको सय वर्षको जन्मोत्सव हो । त्यसैले नेपाल कला परिषदमा हामीले ठूलो प्रदर्शनी राखेका थियौँ । त्यहाँ राखिएका धेरै फोटाहरू अहिलेसम्म कतै नदेखाइएका पनि छन् । त्यो नेपाल आर्ट काउन्सिलमा नौ दिनसम्म चल्यो । फोटो लिइएको समय तपाईं पनि नेपाल हुनुहुन्थ्यो । त्यो बेलाको र अहिलेको नेपालमा के भिन्नता देख्नु हुन्छ ? केही परिवर्तनहरूबारे उल्लेख गर्न सक्नु हुन्छ ? नेपालमा धेरै परिवर्तन भएको छ । तर परिवर्तन यहाँ मात्रै होइन, संसारका सबै ठाउँहरूमा भएका छन् । जब म सानो थिएँ, मेरो देश स्विजरल्यान्डको गाउँमा पनि राम्रो सडकथिएन । हाम्रो घर पनि सानो थियो । त्यो केही जस्तो लाग्दैन्थ्यो तर आज त्यहाँ व्यापक परिवर्तन छ । निश्चित रूपमा नेपालमा झनै ठूला परिवर्तन भएका हुन सक्छन् । किनभने सन् ५० को दशकको नेपाली समाज बाहिरका मानिसहरूका लागि बन्द समाज थियो । यहाँ सडक, एयरपोर्ट केही थिएन । मेरो बुबा ५० को दशकमा नेपाल आउँदा टे«नमा रक्सौल हुँदै हिँड्दै चन्द्रागिरी भञ्याङको बाटो हुँदै काठमाडौँ आउनुभएको थियो । त्यसको एक वर्षपछि मात्र काठमाडौंमा एयरपोर्ट बनेको हो । मलाई लाग्छ तपाईंको देश यो ६० वर्षमा मध्ययुगबाट आधुनिक युगमा प्रवेश गर्यो । त्यसैले यहाँ विकासको, आधुनिकताको विष्फोट नै भएझैँ लाग्छ । त्यसैले विस्तारै विस्तारै विकास पथमा लम्केको हाम्रो देशमा भन्दा यहाँ धेरै असमानाता देखिन्छ । मलाई लागेको सबैभन्दा ठूलो परिवर्तन त यहाँ मिडिया, मोबाइल र इन्टरनेट जस्ता कुरामा भएको देखिन्छ ।   सन् ५० को दशकमा तपाईं बुबासँग नेपाल आउँदाका केही सम्झनाहरू ? म पहिलो पटक नेपाल सन् १९५२ मा आएको हो तर त्यसबेला म धेरै सानी थिएँ । त्यसैले मलाई त्यसबेलाको धेरै कुरा थाहा छैन ।   एउटा फोटोमा तपाईंको पूरै परिवार कुनै डाँडोमा बसेर बिहानको खाजा खाई घाम तापिरहेको जस्तो देखिन्छ, त्यो फोटोबारे केही बताइदिनु न ? त्यो सन् १९५३ को फोटो हो । जति बेला हाम्रो पूरै परिवार नेपाल आएको थियो । त्यतिबेला भर्खर हामी हात्तीवनमा आएका थियौँ । के त्यतिबेला तपाईंको परिवारमा धेरैजसो कुरा नेपालबारे हुन्थ्यो ? म त्यतिबेला निकै सानी भएको हुनाले मैले ती सबै कुराहरूमा खासै रुचि राखिनँ । सन् १९६२ मा बुबाले नेपाल छाड्नुभयो । त्यसपछि भने नेपालबारे हाम्रो घरमा धेरै कुरा हुन थालेको मलाई सम्झना छ । बुबा बङ्लादेश, सियाम (हाल थाइल्यान्ड) मा काम गरेर फर्केपछि मेरो भेट बाक्लियो । ती दिनहरूमा म आफ्नै तवरले छुट्टै रहन थालिसकेकाले बुवासँग निकै पातलो भेट हुन्थ्यो । वास्तवमा ममा नेपालबारेको रुचि सन् ९० को दशकमा बुबासँग नजिकबाट संवाद हुन थालेदेखि हो । म उहाँलाई भेट्न बारम्बार नेपाल आइरहन्थेँ । भेटमा हामी यहाँका समस्याबारे घन्टौँ गफिन्थ्यौँ । बुबा मेरा लागि नेपालबारेको इन्साक्लोपिडिया नै हो । त्यसैले आजका दिनमा पनि उहाँका खोज र अध्ययनका सबै सामग्रीहरू मेरो घरमा छन् । मेरो जीवनमा उहाँको अस्तित्व झनै गाढा भएर गढेको छ । त्यसो भए उहाँले नेपालबारे कस्ता कुरा बढी गर्नु हुन्थ्यो ? जस्तै नेपालको विकासका समस्या, योजना, आयाम अथवा यहाँको प्राकृतिक सौन्दर्य केका बारेमा धेरै कुरा गर्नुहुन्थ्यो ? त्यतिबेला उहाँ नेपालमा साना जलविद्युत परियोजनको महत्वकाबारे बढी कुरा गर्नु हुन्थ्यो । उहाँ अरुण जस्तो ठूला परियोजनाको विपक्षमा हुनुहुन्थ्यो । उहाँ यस्तो परियोजना धेरै महँगो पर्ने र यसले उत्पादन गर्ने विद्युत सबै भारत निर्यात गरिने हुँदा यसले स्थानीयलाई केही फाइदा नहुने मत राख्नु हुन्थ्यो । यस्तो परियोजनाको आडमा नेपाल भारतमाथि झनै परनिर्भर हुने उहाँको विश्वास थियो । त्यसैले उहाँ त्यसबेला अरुण परियोजनालाई मनै पराउनु हुँदैन्थ्यो । नेपाललाई साना जलविद्युत आयोजनाले नै फाइदा हुने उहाँको दरिलो विश्वास थियो ।  उहाँ साना मात्रै होइन मझौला आकारको जलविद्युत परियोजना पनि सञ्चालन गरिनु पर्ने मत राख्नु हुन्थ्यो । त्यसैले उहाँले कर्णाली, भेरी क्षेत्रमा केही जलविद्युत आयोजनाको योजनाको थालनी गर्नुभयो । उहाँको कुराको अर्को पाटो भनेको किसानप्रति गरिएको बेवास्ता हुन्थ्यो । त्यसो त नेपालमा मात्र होइन संसारभरी किसानहरूले गरेको कामको अवमूल्यन भइरहेको थियो । उहाँको धेरै कुरा त्यसमा केन्द्रित हुन्थे । यहाँका किसानहरूले आफ्नो उब्जनीको उचित मूल्य नपाएको तर त्यही भारतीय किसानको उब्जनी किन्नुपर्ने अवस्थाको बारेमा पनि उहाँ निकै गम्भीर तवरले सोच्ने गर्नु हुन्थ्यो भन्ने लाग्छ ।तपाईं हाडजोर्नी विशेषज्ञका रूपमा बुबाको किसानप्रतिको यो प्रेमलाई कसरी लिनु हुन्छ ? किसानहरू सधैँजसो र सबैजसो देशमा बेवास्तामा परेका छन् । तपाईं भारतमा पनि यही समस्या देख्नुहुन्छ । उद्योगहरू विकासित हुँदै गएका छन् तर उद्योग जतिकै महत्वको खेतीकिसानीप्रति ठूलो बेवास्ता गरिएको छ । यदि यसै गरी हामीले किसानप्रति बेवास्ता देखाउने हो भने भविष्यमा पिउनलाई पुग्दो पानी र पर्याप्त खाना हुनेछैन । त्यसैले यो कुरालाई तपाईंले ख्याल गर्नुपर्छ भन्ने धारणा उहाँको थियो । उहाँ नेपालको सन्दर्भमा जहिलै के भन्नु हुन्थ्यो भने नेपाल पानीको प्रचुरताका हिसाबले एउटा सम्पन्न राष्ट्र हो । नेपाल एसियाली राष्ट्रहरूकै लागि पानीको ठूलो मुहान हो । हामीले यसको संरक्षणमा ध्यान दिनुपर्छ । आफ्नो जीवनको अन्तिमकालमा उहाँ जङ्लको संरक्षण र विस्तारमा ध्यान दिनुपर्ने कुरा दोहर्याइ रहनुहुन्थ्यो । एउटा भिडियोमा हामीले टोनी हेगन नेपालका गाउँहरूको सयौँ किलोमिटरको यात्रामा रहेको देख्न सकिन्छ । त्यहाँ एउटा दृश्य निकै रोचक छ, जहाँ उहाँले आफ्ना सहयोगीहरू बिरामी परेमा खुल्ला हातले विभिन्न खाले अपरेसन आफैले गरेको देखिन्छ । त्यो दृश्यको केही आलोचना पनि भयो कि कसरी उहाँले खुल्ला र फोहोर हातले अपरेसन गर्नुभयो भनेर । त्यो दृश्यका बारे तपाईंको सोचाई के छ? आजको दिनमा तपाईं त्यसरी केही पनि गर्न सक्नु हुन्न । किनभने आज तपाईंसँग धेरै सुविधाहरू छन् । तर त्यति बेला त उहाँ निकै नै दुर्गम गाउँहरूमा हुनुहुन्थ्यो र त्यहाँ कुनै सुविधा थिएनन् । यदि त्यहाँ केही अप्ठेरै पर्ने गरी ‘इन्फेक्सन’ भएको छ भने तपाईंले त्यो भाग काटिदिए मात्र पनि त्यसले केही निकास पाउँछ । आज यी सबै कामहरूका लागि हेल्थपोस्ट छ । हातमा लगाउने ‘ग्लब्स्’ छ । तर जतिबेला उहाँ यात्रामा हुनुहुन्थ्यो हामी सजिलै बुझ्न सक्छौँ कि मानिसहरूसँग त्यसतिबेला निकै थोरै सामग्री हुन्थे । त्यसैले मलाई लाग्छ उहाँले आफूले सकेको जति त्यतिबेला गर्नुभयो । हो पक्कै पनि आज पहिलेको तुलनामा अवस्था निकै फेरिएको छ ।  पूर्णतः भिन्न छ । तपाईंले यो बदलाबलाई कसरी हेर्न भएको छ ? नेपालका दुर्गम गाउँहरूमा गरिबका लागि आज औषधिमूलोको अवस्था फेरिएको छ कि अझै फलामका चिउरा चपाउनु सरह छ ? आजको अवस्थामा निकै सुधार भइसकेको छ तर पनि अझै दुर्गम गाउँहरूमा यो अवस्था निकै गाह्रो छ । मलाई लाग्छ यहाँ धेरै असमानता छ । काठमाडौँका ठूला निजी अस्पतालहरू महँगा छन् र गरिबको पहुँचभन्दा बाहिर छन् । काठमाडौँ बाहिरका अस्पताल साना छन् र यी दुवैबीचको गुणस्तरमा धेरै भन्दा धेरै भिन्नता छ । यो असमानताका बीच सरकारले सुदूरक्षेत्रमा डाक्टर पठाउन सकेको छैन । त्यसैले मैले स्वास्थ्यको क्षेत्रमा अझै पनि समस्या देखेकी छु । टोनी हेगन जति बेला अध्ययनका लागि यात्राका क्रममा हुनुहुन्थ्यो विभिन्न टिप्पणी भए तर पछि उहाँको कामको उचित मूल्याङ्कन पनि गरियो । आजका दिनमा टोनी ​हेगनलाई नेपालको अन्वेषण गर्ने पहिलो विदेशी व्यक्तिका रूपमा लिइन्छ । तपार्इं आफैले चाहिँ हिजोआज कस्ता टिप्पणी पाउनुहुन्छ ? धेरै मान्छेहरू टोनी हेगनलाई नेपाललाई बाहिरी संसारसँग परिचित गराउने व्यक्तिको रूपमा कुरा गर्छन् । उहाँले खिचेको फोटोग्राफीको कुरा गर्छन् । यो एउटा पक्ष हो । तर मलाई लाग्छ उनको सबैभन्दा महत्वपूर्ण काम उहाँले संयुक्त राष्ट्रका लागि लेखेको पहिलो रिर्पोट थियो, जुन भूगर्भबारे होइन कि विकास परियोजनाबारे थियो । उहाँले यहाँ आएको केही समयमै के महशुस गर्नुभयो भने यहाँका मानिसहरूको सुरिक्षित आवागमनका लागि सबैभन्दा महत्वपूर्ण कुरा झोलुङ्गे पुल हो । त्यसैले धेरै झोलुङ्गे पुलको परियोजना स्विस सहयोग सञ्चालनमा आए । त्यसपछि उहाँले ‘चीज फ्याक्ट्री’को महत्वबारे कुरा गर्नुभयो ।   तपाईंले नेपालमा विकासको अवधारणा उहाँबाट आयो भन्न खोज्नु भएको हो ? हो ।तपाईंलाई विकासको त्यो अवधारणाले नेपालमा अझै काम गरिरहेको झैँ लाग्छ ? हो, यो अवधारणाले अहिले धेरैभन्दा धेरै काम गरिरहेको जस्तो मलाई महसुस हुन्छ । सन् १९६२ जतिबेला मेरो बुबाले नेपाल छाड्नुभयो थोरै भए पनि नेपालीहरू बेखुस थिए । किनभने भूगर्भविदका रूपमा उहाँले यहाँ तेल नरहेको बताउनुभयो । उहाँले यहाँ बहुमूल्य धातुको खानी नभएको स्पष्ट पार्नुभयो । उहाँले यो देशको सम्पन्नता पानीमा मात्र देख्नुभयो । नेपालीहरूले उहाँलाई विश्वास गरेनन् । उहाँ राम्रो भूगर्भविद नभएको भनियो । केही अरू भूगर्भविद् आउने र तिनले तेल पत्ता लगाई छाडनेछन् भनियो । उनीहरूले पनि यहाँ केही तेल रहेको तर त्यसलाई निकाल्न निक्कै महँगो पर्ने कुरा बताए । त्यसरी निकालिएको तेलले खर्च धान्न नसकिने समेत बताए । हेगनले नेपालको पानी नै सबैभन्दा महत्वपूर्ण रहेको र यसको सदुपयोग गर्नुपर्ने कुरामा जोड दिनुभएको तपाईंको भनाइ होइन त ? निश्चय पनि यहाँको जलविद्युत धेरै महत्वपूर्ण छ । त्यसका लागि तपाईंसँग पानी छ । उहाँ सडक निर्माणको विरोधी होइन । उहाँ हरित सडकको पक्षमा हुनुहुन्थ्यो जसले जनतालाई रोजगारी देओस । उहाँ सडकले मानिसहरूलाई रोजगारी दिनुपर्छ भन्ने मत राख्नु हुन्थ्यो । सडकलाई रोजगारीसँग कसरी जोड्ने भन्ने कुरा उहाँको थियो । तर धेरै वर्षपछि ग्रामीण क्षेत्रमा सडक पुगेपछि त्यहाँका मान्छेले काम नपाएपछि सडक मान्छेहरूलाई काठमाडौँ र ठूला सहरहरूमा बोक्ने साध्यका रूपमा मात्र प्रयोग भयो र यो सही तरिका होइन । मान्छेहरूले आफ्नै ठाउँमा उत्पादन कार्य गर्न पाउनु महत्वपूर्ण हो । मैले यहाँ पाइने स्याउ कहाँका हुन् भनेर सोध्दा चीन र कास्मिरका हुन् भन्ने सुन्दा विल्कुलै चिन्तित हुन्छु । यहाँको स्याउ किन छैन भनेर सोध्दा यातायात अझै सहज छैन भन्ने जवाफ पाउँछु । तर यो गलत विधि हो । तपाईं अर्थोपेडिक सर्जन तर विकासका मुद्दामा निकै चाँसो राख्नु हुन्छ, यसमा कसरी रुचि पैदा भयो ? म प्रशस्त घुम्छु । प्रशस्त पदयात्रा गर्छु । म गाउँ गाउँमा घुमेकी छु । मेडिसिन एउटा कुरा हो तर मेरो बुबाको सबै सामग्री मेडिसिनसँग सम्बन्धित छैनन् । यी सामग्रीमा काम गरिरहँदा ममा चाख पैदा भयो । त्यसो भए यो टोनी हेगनले गरेका कामसँग सम्बन्धित छ ? हो ।अन्त्यमा टोनी हेगन फाउन्डेसनबारे कुरा गरौँन । हिजोआज यो संस्थाले के काम गर्दैछ ? हामीसँग केही परियोजना छन् । मेरो बुबाको अन्तिम चाहना भनेको नेपालको संसदको कार्यलाई सघाउने, त्यसैले हामीले केही काम गरिरहेका छौँ । अर्को पक्ष टोनी हेगन फाउन्डेसन स्विजरल्यान्डमा पनि छ । अब हामी केही नेपालीलाई स्विजरल्यान्डमा कोर्स गर्न फेलोसिप दिनेबारे समेत विचार गरिरहेका छौँ । जस्तै विगतमा हामीले नेपालमै पनि अनुसन्धानका लागि फेलोसिप दिने गथ्र्याैँ । मलाईं अझै पनि सम्झना छ बुबाले जातीय अल्पसङ्ख्यकलाई विशेष ध्यान दिनुपर्छ है भन्नु हुन्थ्यो । त्यसैले हामीले यसमा काम गर्न खोजिरहेका छौँ ।   