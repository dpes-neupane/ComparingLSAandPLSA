
भारत भ्रमणमा जाने तयारी गरिरहेका गृहमन्त्री शक्ति बस्नेतलाई भेट्न बिहीबार दिउँसो अनलाइनखबरको टोली गृहमन्त्रालयमा पुग्दा उनी गृह सचिवसँग आन्तरिक बैठक गरिरहेका थिए । सचिवको टोली निस्किएपछि हामी मन्त्रीको कार्यकक्षमा पस्यौं ।
हाम्रो चासो थियो भारत भ्रमभणका क्रममा गृहमन्त्रालयले केकस्तो योजना बनाइरहेको भन्ने भन्नेबारे जान्नु र पाठकलाई सुसुचित गर्नु । तर, गृहमन्त्रीले यो प्रधानमन्त्रीजीको भिजिट भएकाले के विषयमा सहमति गर्ने र केमा नगर्ने भन्ने प्रधानमन्त्रीको लेभलबाटै टुंगो लाग्ने जवाफ दिए ।
कार्यकक्षमा व्यस्त रहेका गृहमन्त्री बस्नेतसँग गरिएको छोटो कुराकानीः

भारत भ्रमणमा गृहमन्त्रालयले के-के तयारी गरेको छ ?
यो प्रधानमन्त्रीजीको भिजिट हो । त्यसकारण प्रधानमन्त्रीजीको सहयोगी टिमका रुपमा अरु टोली रहन्छ । मुलुककै प्राथमिकताका एजेण्डाहरु नै यो भ्रमणका मूलभूत एजेण्डा हुन् । त्योभित्र सबै मन्त्रालयहरु स्वाभाविकले नै आउँछन् नै ।
आर्थिक विषयमा धेरै छलफल हुने भन्दै भारत भ्रमणको तयारीका लागि अर्थमन्त्री भारत जानुभएको थियो । अहिले उप्रप्रधान तथा ऊर्जामन्त्री नगएर गृहमन्त्री प्रधानमन्त्रीको साथमा जानुका पछाडि अरु केही कारण छन् कि ?
मैले अघि भनें नि । यो प्रधानमन्त्रीजीको भिजिट हो । उहाँले नै टिमको फर्मेसन गर्नुभएको हो । दोस्रो कुरा, मन्त्रीहरु नगएका मन्त्रालयका कतिपय सचिवजीहरु पनि भ्रमणमा सहभागी हुनुहुन्छ । त्यसकारण मन्त्री को जाने, सचिव को जाने भनेर त्यतिधेरै अर्थ राख्ने कुरा भएन ।
उसोभए गृहका केही एजेण्डा नै छैनन् त ?
यस हिसाबले हेर्दाखेरि स्वतः शान्ति सुरक्षासँग सम्बन्धित कुराहरु छन्, रहँदै आएका छन् । दुई देशबीचको खुला सीमानाका कारण शान्ति सुरक्षाका क्षेत्रमा परेका प्रभावका विषयहरु छन् । त्यसको निवारणका लागि अपनाउनुपर्ने सावधानी, अपनाउनुपर्ने उपायका विषयहरुमा दुई देशबीचमा छलफलहरु चल्दै आएका छन् । ती विषयहरुमा त स्वतः छलफल हुने भैहाल्छ ।
भारतबाट नेपालमाथि फेरि नाकाबन्दी हुँदैन भन्ने ग्यारेन्टी माग्नुहुन्छ ? नाकाबन्दीबारे भारतसँग कुरा उठाउनुहुन्छ हुन्न ?
दुई देशबीचको सम्बन्ध राम्रो बनाउने भनेकै यस्ता नाकाबन्दी फेरि नहोस्, नगर्ने भन्ने ग्यारेन्टी गर्ने नै हो । सरकारले नेपालको राष्ट्रिय हितका एजेण्डालाई खुला र स्पष्टसँग राख्छ ।
तर, कतिपय मानिसहरु त नाकाबन्दीलाई, विगतलाई बिर्सिऔं भन्दैछन् नि ?
सम्झिराखेर पनि त के साध्य हुन्छ र ? सम्झी राखेर त नयाँ आधारमा नयाँ सम्बन्ध बन्नै सक्दैन नि । फेरि बिर्सिँदै जानुको अर्थ त्यसलाई समाधान गर्दै जाने प्रतिवद्धता पनि हो ।
हामीले संविधान बनाउँदा तिमीहरुले किन नाकाबन्दी गरेको भनेर भारतलाई सोध्नुहुन्न ?
यी सबै छलफलका विषय बन्छन् । हामी अब के गर्छौं भन्ने कुरा अलि महत्वको कुरा हो । अब हामी कसरी अगाडि बढ्छौं भन्ने कुराको मार्गचित्र हामीले कसरी तयार गर्छौं, यसले धेरै अर्थ राख्छ ।
भारतीय कम्पनीले नेपालमा सञ्चालन गर्दै आएका विकास आयोजनाका कामहरुमा भारतीयहरुले सुरक्षा भएन भन्ने गरेका छन् हाम्रो तर्फबाट हेर्दा सीमानामा एसएसबीले दुःख दिने गरेको छ । यी कुराहरु पनि उठ्छन् कि भ्रमणमा ?
ती त छलफलका क्रममा हुँदै जाने कुराहरु हुन् । मैले अघि नै भनिसकें मूलतः यो प्रधानमन्त्रीको भिजिट भएको कारणले राष्ट्रिय प्राथमिकताको मुख्य एजेण्डाहरुमा छलफल केन्दि्रत हुने कुरा हो । दुई देशबीचको सम्बन्धलाई अझै सहज र सुदृढ बनाउँदै जाने विषयहरु रहेका छन् ।
त्यस अतिरिक्त आर्थिक विकासको क्षेत्रमा साझेदारीको कुराहरु, शान्ति सुरक्षासँग सम्बन्धित विषयहरुमा छलफल त हुन्छन् नै । तर, छलफल हुँदै जाँदा केमा सहमति हुन्छ ? के हुँदैन भन्ने कुरा त अहिले नै भन्न सकिँदैन । के हुन्छ के हुँदैन भन्ने कुराहरु घोषणा गरेर जाने कुरा भएन । शान्ति सुरक्षा लगायतका समग्र विषयमा हामी आफ्नो तयारी गरेर जान्छौं ।
सीमा विवादसम्बन्धी कुराहरुमा छलफल हुन्छ कि हुँदैन ?
कुनै रेडिमेड मानसिकता बनाएका छैनौं । के गर्ने के नगर्ने भन्ने कुरा त छलफलबाट टुंगो लगाउने कुरा हो । सहमति सम्झौता भन्ने कुरा एक पक्षले चाहेर/भनेर हुने कुरा पनि होइन । छलफलका क्रममा मुलुकको हित हुने, राम्रो हुने, सजिलो हुने कुराहरुमा साझा निष्कर्षमा पुर्‍याउने कुराहरुमा साझा निष्कर्षमा पुर्‍याउँछौं ।
दोस्रो कुरा, यो कुरामा हामी प्रवेश नै गर्दैनौं भन्ने पनि छैन । जुन कुनै विषयमा पनि छलफल हुन सक्छ । दुईपक्षबीच सबै विषयहरुमा खुल्ला छलफल हुन्छ ।
दुबै पक्षले आ-आफ्नो मुलुकको हितलाई ध्यानमा राखेर साझा निष्कर्षमा पुग्छौं । तर, के विषयमा पुग्ने केमा नपुग्ने भनेर त अहिले कसरीभन्न सकिन्छ ?
तपाईहरु पर्याप्त तयारी नै नगरी भारत भ्रमणमा जान लाग्नुभएको हो कि ?
तयारी नै नगरी जान लागेको भन्ने कुरा गलत हो । के गर्ने र सबै विषयमा के गर्नुपर्छ भन्ने कुरामा सरकार स्पष्ट छ । कुन-कुन विषयमा के कुरामा नेपालको हित हुन्छ, के गर्दा नेपालको हित हुँदैन भन्ने कुरामा सरकार अस्पष्ट छैन ।
भारत भ्रमणको टोली सर्वदलीय-सर्वपक्षीय देखिन्छ, केही विषय निर्णय गर्नुपर्‍यो भने उतै दिल्लीमै छलफल गर्ने सोचाइ हो ?
यो त स्वतः कुरा हो । आजको जमानामा संसारको जुनसुकै देशमा गए पनि सञ्चार प्रविधिमार्फत् कम्युनिकेसन त भैहाल्छ । त्यसैले छलफल गरेर निष्कर्षमा पुग्नुपर्‍यो भने त्यहीँ सहभागी भएकाहरु बीचमा छलफल गरेर निष्कर्षमा पुग्न सकियो । त्यहाँबाट यता -नेपालमा) पनि छलफल गर्न सकिन्छ ।
गृहमन्त्रीका साथै तपाई एमाओवादी नेता पनि हुनुहुन्छ, भारत भ्रमणबारे आफ्नो पार्टीमा केही छलफल भयो त ?
पार्टीभित्र छलफल हुने त स्वाभाविक भैहाल्यो । राष्ट्रहित विपरीत कुनै सन्धि सम्झौता गर्नुहुँदैन भन्ने कुराहरुमा सरकार र पार्टीबीचको बुझाइमा एकरुपता नै छ ।
सरकार प्रमुख पनि सजग र सचेत नै हुनुहुन्छ । भ्रमण राष्ट्रिय हितलाई प्रवर्द्धन गर्नका लागि फलदायी हुनुपर्छ, सहयोगी बन्नुपर्छ भन्ने नै छ ।
