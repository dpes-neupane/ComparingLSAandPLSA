 कोभिड १९ संकट व्यवस्थापन केन्द्र (सीसीएमसी) का प्रमुख बालानन्द शर्माले खोप खरिदका लागि राष्ट्रपति र प्रधानमन्त्रीदेखि लिएर परराष्ट्र मन्त्रालयसमेत लागि परेको बताएका छन् । माथिबाट लागि पर्दासमेत पाउन मुस्किल गरिरहेको खोप स्थानीय तह, जिल्ला वा व्यक्तिहरुले किनेर ल्याउन नसक्ने शर्मा बताउँछन् ।‘जिल्ला, वडा तहमा व्यक्ति–व्यक्तिले म किनेर लगाउँछु भनेर कहाँबाट पाउने ? विश्व बजारमा पाउन मुस्किल छ राज्यले त किन्न सकेको छैन भने कसरी ल्याउन सकिन्छ र ?’ सीसीएमसीका प्रमुख शर्माले रातोपाटीसँग भने, ‘खोप खरिद गर्न हामीले विभिन्न तरिकाहरु जानेनौँ होला । तर, जान्ने मुलुकले पनि पाएका छैनन् । बेच्ने कम्पनीहरुले नै खोप बेचिरहेका छैनन् ।’आफूले सीसीएमसीको नेतृत्व सम्हालेपछि नयाँ कार्ययोजना तयार पार्ने काममा जुटिरहेको शर्माले जानकारी दिए ।यसअघि उपप्रधानमन्त्री ईश्वर पोखरेलको नेतृत्व रहेको सीसीएमसीको प्रमुखमा सरकारले जेठ ११ गते नेपाली सेनाका पूर्वरथी बालानन्द शर्मालाई नियुक्त गरेको हो । सीसीएमसीको प्रमुख नियुक्त भएपछि पूर्वजर्नेल शर्माले सिंहदरबारस्थित सुरक्षा परिषदको सचिवालय रहेको कार्यालयबाट आफ्नो जिम्मेवारी सम्हालेका छन् ।सीसीएमसीको प्रमखमा नियुक्ति पाएका शर्मा कोभिड १९ निर्देशक समितिको सदस्य–सचिव हुन्, जुन समितिको अध्यक्षमा प्रधानमन्त्री केपी शर्मा ओली छन् भने उपप्रधानमन्त्री ईश्वर पोखरेल सदस्य छन् । निर्देशक समितिमा स्वास्थ्य, गृह, अर्थ, परराष्ट्र र उद्योग मन्त्री सदस्यका रुपमा रहन्छन् । त्यसैगरी, मुख्यसचिव र प्रधानसेनापति पनि मन्त्रीहरु पनि सदस्यका रुपमा रहन्छन् ।  सीसीएमसीका प्रमुख शर्मा सदस्य–सचिव बनेपछि अब प्रधानमन्त्रीसँग सोझै भेट हुने अवस्था बनेको छ । यसअघि भने सीसीएमसीका अधिकारीहरुले उपप्रधानमन्त्री ईश्वर पोखरेलको मातहतमा काम गर्दै आएका थिए ।पूर्वजर्नेल शर्मा प्रमुख रहेको सीसीएमसीमा स्वास्थ्य मन्त्रालयका बाह्रौं तहका कर्मचारी, नेपाली सेनाका उपरथी र प्रहरी संगठनका दुई एआईजीका साथै गृह र उद्योग मन्त्रालयका सहसचिवहरु सदस्यका रुपमा रहने व्यवस्था नयाँ अध्यादेशले गरेको छ । सीसीएमसीमा परराष्ट्र मन्त्रालयको प्रतिनिधि भने राखिएको छैन ।  नियुक्तिपछिको एक साता बिताएका पूर्वजर्नेल शर्माले कोरोना रोकथाम तथा नियन्त्रणका लागि कार्ययोजना बनाइरहेको बताएका छन् । शर्माले यसअघि खोप खरिदका क्रममा आएको विवाद आगामी दिनमा आउन नदिन पारदर्शी ढंगले खरिद प्रक्रिया अपनाइने बताएका छन् ।प्रस्तुत छ– रातोपाटी संवाददाता शम्भु दंगालले सीसीएमसीका प्रमुख शर्मासँग गरेको कुराकानीको सम्पादित अंश–सीसीएमसीमा यसअघि राजनीतिक नेतृत्व थियो, तपाई राजनीतिक क्षेत्र बाहिरबाट आएर नेतृत्व गर्दै हुनुहुन्छ । केही अप्ठ्यारो पनि महसुस गर्नभएको छ कि ?यसका आफ्नै जटिलताहरु छन् । एउटा कुरा त उहाँहरुको स्वीकार्यताको कुराहरु भए । दोस्रो, उहाँहरुको राजनीतिक आस्था–अनास्थाका कुराहरु भए । यी चाँहि नकारात्मक पक्ष भए । सबैलाई बराबर गर्नुपर्छ भन्ने सकारात्मक पक्षहरु पनि छन् । राजनीतिबाट हामी टाढा रहनुपर्छ । जुनसुकै दलको, जुनसुकै भूगोलको, जुनसुकै जातिको भए पनि त्यसको बाँच्न पाउने अधिकार हुन्छ, त्यसले बाँच्न पाउनुप¥यो । राजनीति, भूगोल, जातीयता जस्ता कुरालाई प्रर्वद्धन गर्न हुँदैन । सबैलाई बराबर पहुँच दिनुपर्छ भन्ने कुरामा म विश्वास राख्दछु ।तपाईले सीसीएमसीको जिम्मेवारी सम्हालेको एक साता पुगेछ, कसरी काम गर्दै हुनुहुन्छ ?बितेको एक बर्षको अनुभवले र अन्तिम समयमा भएको स्वास्थ्य सामग्रीको अपर्यप्ताले गर्दा हामीले धेरै नोक्सानी बेहोर्नुप¥यो । जनजीवन पनि अस्तव्यस्त भयो । सरकारसँगको समन्वय कम भयो र संक्रमतिलाई उपचार दिनका लागि ठाउँ पु¥याउन र उपचार गर्न पनि कठिन भयो । यी थप नयाँ समस्याका रुपमा देखिए । यी बिषयहरुलाई ध्यान दिँदै अहिले हामी नयाँ योजनाहरु बनाउन लागिरहेका छौँ ।अहिले पुराना कामहरूलाई निरन्तरता दिइरहने र नयाँ योजना बनाइसकेपछि पुराना योजना हटाएर नयाँ योजना लागू गर्ने गरी हामीले काम गरिरहेका छौँ ।कोरोना रोकथाम र नियन्त्रणका उपायहरु, उपचार र खोप लगाउने उपायहरुका लागि अपनाउनुपर्ने प्रक्रिया, जस्तै– क्वारेन्टिन गर्ने विषयमा हामी कहाँ चुक्यौँ र कमजोरी भएको विषयलाई भविष्यमा कसरी प्रभावकारी बनाउने भन्ने कुरामा ध्यान दिइरहेका छौँ ।सरकारसँग भएका स्रोत साधनभन्दा बाहिर रहेका स्रोत साधन र शक्ति प्रयोग गर्न हाम्रो समन्वय कमी भयो कि भन्ने लागेको छ । त्यसमा अलिकति दायरा बढाएर हाम्रा कार्ययोजनाहरु बन्दैछ ।स्वास्थ्यकर्मीहरुले एक वर्षसम्म लगातार काम गरे । सुरुमा त सकिएला भनेर २४ सै घण्टा पनि खटिए । कतिलाई रोग लाग्यो भने कतिपयले मृत्युवरण पनि गर्नुप¥यो । काम गरेर थाकेका उनीहरुलाई आराम पनि भएन कि ? उनीहरुको पनि स्वास्थ्यलाई हेर्नुपर्यो भनेर थप जनशक्ति कसरी ल्याउने भन्नेमा केन्द्रित छौँ ।थप, विभिन्न स्वास्थ्य सामग्री ल्याउने, जनशक्ति बढाउने, विभिन्न मन्त्रालयहरुसँग समन्वय गर्ने कार्ययोजना बनाउँदैछौँ । समितिले यो कार्ययोजना बनाएर निर्देशक समितिले पास गरेपछि मात्र लागू हुन्छ ।  मुख्यगरी नेपालको परिवेशमा हाम्रो आर्थिक अवस्था, सामाजिक अवस्था, भौगोलिक अवस्थालाई हेर्दै काम गर्नुपर्ने अवस्था छ ।अरु देशमा आफ्नो सीमाना तुरुन्तै बन्द गर्न सक्छन् । हाम्रोमा त्यस्तो अवस्था छैन, यो हाम्रो बाध्यता छ । यसमा हामी कहाँ चुक्यौँ र यसलाई कसरी प्रभावकारी बनाएर लैजान सकिन्छ भन्नेबारे परिमार्जित कार्ययोजना बनाएर लागू गर्ने पक्षमा छौँ ।अहिले तपाईले गरिरहेका मुख्य–मुख्य काम के के हुन् ?मेरो टिम बनेको छ । टिमलाई मैले कार्ययोजना पूर्ण गर्न लगाएको छु । यसका लागि सबै पक्षहरुसँग छलफल गर्नुप¥यो । स्वास्थ्य निकाय, सुरक्षा पक्षसँग समन्वय गर्नुप¥यो । यसको कार्ययोजना बनाइरहेको छु । बनिरहेको कार्ययोजनालाई पूर्णता दिँदै अघि बढिरहेको छु ।खोपको बिषयमा विदेशी राजदूतहरु, विश्व बैंक लगायतले कसरी सहजीकरण गर्न सक्छन्, हामीलाई ‘सफ्ट लोन’ दिन सक्छन् कि सक्दैनन् । अनुदान दिन सक्ने अवस्था के छ, यसबारेमा पनि छलफल अघि बढाइरहेको छु ।कोरोना रोकथाम तथा नियन्त्रणका लागि स्थानीय तहसँग समन्वय हुन छाड्यो भनेर स्थानीय तहका जनप्रतिनिधिहरुले गुनासो गर्न थालेका छन् नि ?त्यसो हैन । स्थानीय तहसँग हाम्रो समन्वयलाई अझ प्रभावकारी बनाउने हो । पहिला उनीहरु पनि आफ्नो–आफ्नो हिसाबमा गए ।  समन्वय गर्ने निकायले पनि ठूलो हिस्सामा रहेका उनीहरुलाई समन्वय गर्न सकेन । सीमित ठाउँमा मात्र समन्वय भयो । समन्वय भनेको केन्द्रले सबै मान्छेलाई समन्वय गर्ने हैन, हामीले एक हदसम्मको अधिकार दिने हो र जनशक्ति खटाएर समन्वय गर्ने हो । यसलाई कसरी निरन्तरता दिने भन्ने बारेमा हामी लागिपरेका छौँ ।निषेधाज्ञा लगाउने र खोल्ने जिम्मा प्रमुख जिल्ला अधिकारीलाई दिइएको छ । निषेधाज्ञाका कतिपय नियमहरु अव्यवहारिक भएको आरोप पनि छ । यसबारे के भन्नुहुन्छ ?प्रमुख जिल्ला अधिकारीहरुले जारी गर्ने निषेधाज्ञा हामीसँगको समझदारीमा नै लगाउने हो । मुख्य कुरा मानिसको जीवन बाँच्नुपर्यो । जीवन बाँचिएपछि मात्रै सामाजिक जीवन हुन्छ । म नै मरेपछि मेरो समाज मलाई किन चाहियो र ? सामाजिक जीवन जिउनका लागि त मान्छे पहिले आफैं जिउनुपर्यो ।समाजलाई विकसित गराउनका लागि पहिले समाजमा आर्थिक क्रियाकलापहरु गराउनुपर्यो । मानिसहरुले खान नपाई मर्ने अवस्था पनि आउनुभएन । स्वास्थ्य सचेतताका लागि नियामक निकायले दिएको निर्देशन पनि मान्नुपर्यो, परिवारले पनि आफैं बुझ्नुपर्यो । मुख्य यी तीन कुरा जीवन, समाज र आर्थिक कुरालाई ध्यानमा दिनुपर्ने देखिएको छ ।हाम्रो एउटा भनाइ पनि छ, अनिकालमा बिउ जोगाउनु महामारीमा जिउ जोगाउनु । जिउको रक्षालाई प्राथमिकतामा राखेर काम गर्न यो छोटो अवधिमा केही कष्ट बेहोर्नुपर्ने हुन्छ । तर, मानिसले पहिले भोगेको संकट छिटो बिर्सन्छ पनि भनिन्छ । तर, हामीले नेपालको परिवेशमा यी कुराहरुको लेखाजोखा गरेर काम गर्नुपर्छ । बरु अलि गाह्रो होस्, एकदिन भोको बस्नुपरोस्, तर बाँचोस् ।केन्द्रले जीविका दिने हैन, जीवन रक्षाका लागि फोकस गर्ने हो । यसका लागि अब पछि समितिले कसरी पास गर्छ, योजनामा भएका कति कुरा स्वीकृत हुन्छन्, कति अस्वीकृत हुन्छन्, त्यो गरिसकेपछि थाहा हुन्छ । तर समाजमा जुन प्रभाव परिसकेको छ त्यसलाई समाधान गरौं भनेर पनि सिफारिस गरिएको हुन्छ । त्यसबारेमा पछि निर्णय आउँछ ।यो पनिसिंहदरबारलाई स्थानीय तहको चुनौती : खोप आफै किन्छौँविभिन्न स्थानीय तहहरुले केन्द्र सरकारले भ्याक्सिन किन्न सकेन, हामी आफैं खरिद गर्छौं भनेर लागेका छन् । अर्कोतिर राष्ट्रपति विद्यादेवी भण्डारीका तर्फबाट विभिन्न देशमा पत्र पठाएर खोप माग्ने काम पनि भइरहेको छ । खोप खरिदका लागि अब तपाईंहरुको भूमिका के हुन्छ ?हामीले यसमा सहजीकरण गरिदिने हो । संसारमा जम्मा ५ वटा कम्पनीले मात्र खोप बनाएका छन् । ५ वटा कम्पनीले उत्पादन गरेको खोप राष्ट्रिय उपभोग र बाहिर कति पठाउने भन्नेबारेमा त्यहाँको सरकारले नियन्त्रण गरेको छ ।हाम्रोमा जिल्ला तहमा, वडा तहमा, व्यक्ति–व्यक्तिले म किनेर लगाउँछु भनेर कहाँबाट पाउने ? विश्व बजारमा पाउन मुस्किल छ राज्यले त किन्न सकेको छैन भने कसरी ल्याउन सकिन्छ र ? खोप खरिद गर्न हामीले विभिन्न तरिकाहरु जानेनौँ होला । तर, जान्ने मुलुकले पनि पाएका छैनन् । बेच्ने कम्पनीहरुले नै खोप बेचिरहेका छैनन् ।विश्व स्वास्थ्य संगठन, विभिन्न राष्ट्रहरु जसले खोप बनाए उनीहरुले त्यसको वितरणबारे आफ्नो नीतिहरु बनाएका छन् । उनीहरुको सर्त पूरा नगरी त हामीले ल्याउन सक्दैनौँ । हामीले छिटो ल्याएको भनेको अनुदानमा पाएको खोप मात्र त हो ।खोप खरिदबारे छलफल भएको छ कि छैन ?भइरहेको छ । सबै च्यानल प्रयोग गरेर कुराकानी भइरहेको छ । माथिल्लो तहमा राष्ट्रपति र प्रधानमन्त्री आफैं लाग्नुभएको छ । परराष्ट्र मन्त्रालय लागेको लाग्यै छ, हामीलाई पनि गर्नुस् भन्नुभएको छ । यो सरकारको माथिल्लो तहबाट मात्रै सम्भव हुन्छ ।एउटा सिटामोल किन्न त डाक्टरको अनुमति चाहिन्छ भने यो जीवन रक्षाको खोप सितिमिति कसैले दिन्छ त ? खोपका लागि हामी एकीकृत हिसावले लागि परेका छौँ । हाम्रो मुख्य उद्देश्य भनेकै जीवन रक्षा गर्ने खोप लगाउनु नै हो ।यसअघि स्वास्थ्य सामग्री तथा खोप खरिदका विषयमा कमिसनका कुराहरु उठेर बिवाद सिर्जना भएको थियो । तपाईको नेतृत्वले पारदर्शिता कायम गर्न कस्तो भूमिका खेल्नुहुन्छ ?सार्वजनिक खरिद ऐनले दिएको व्यवस्था अनुसार पारदर्शी ढंगले खरिद गर्ने हो, यसमा लुकाउनुपर्ने कुरा केही छैन । आर्थिक नियम अनुसार काम गर्नुपर्छ । खरिद ऐनलाई खुकुलो बनाएर जति सक्दो छिटो ल्याउने भन्ने कुरापनि छ । कर्मचारीतन्त्रमा अल्झिएर खरिद गर्न महिनौँ लाग्छ भने खरिद प्रक्रियालाई छोटो बनाउने र पारदर्शी बनाउने । सर्वसाधारणलाई कति मूल्यमा किनेको भन्ने थाहा होस् । फ्याक्ट्रीमा बनाउँदा कति लाग्छ, हामीले किन्दा कति पर्छ भन्ने कुरा जोसुकैलाई छर्लङ्ग भयो भने सबैलाई चित्त बुझ्छ ।कोरोना संक्रमण परीक्षणका लागि स्वास्थ्य सामग्रीहरुको अवस्था कस्तो छ ?दाता राष्ट्रहरुले दिएको स्वास्थ्य सामग्री आइरहेको छ । सबैतिर लकडाउन छ । अहिले खरिद गर्न पनि गाह्रो छ । अन्र्तराष्ट्रिय सीमाहरु बन्द छन् । हामी आफैंले उत्पादन गर्दैनौँ । त्यसैले अहिले हामीले दातृ निकायहरूलाई अनुरोध गरेर सोझै उनीहरुले हवाईजहाजमा पठाइदिएका छन् । स्वास्थ्य मन्त्रालय मार्फत जहाँ काम गर्न जुन चिजको आवश्यकता छ, सुरक्षा अंगहरूलाई लगाएर छोटो अवधिमा उनीहरुको सवारी प्रयोग गरेर पु¥याइएको छ ।खोपको सन्र्दभमा जसले खोप बनाएका छन्, उनीहरुको देशमा लगाइसकेपछि बाह्य देशलाई उपलब्ध गराउनु उनीहरुको पनि दायित्व हो, संयुक्त राष्ट्रसंघको पनि दायित्व हो । यी सबैभित्र रहेर हामीले पनि काम गर्नुप¥यो । जति प्रक्रियाहरु छन्, त्यो प्रक्रियाभित्र बसेर नै गर्नुपर्छ ।यतिबेला कोरोना परीक्षण दर घटाएका कारण संक्रमितको संख्या कम आइरहेको छ । परीक्षण किन घटाइएको ?जहाँ संक्रमित धेरै छन्, त्यहाँ त्यहाँ परीक्षण गर्दै जाने हो ।  लक्षण नै नदेखिएको ठाउँमा सबैलाई आवश्यक नपर्ने भएर परीक्षण गरिएको छैन । जहाँ आवश्यक पर्छ, त्यहाँ अधिक रुपमा गरिएको पनि छ । यसमा स्वास्थ्य मन्त्रालयको आफ्नै कार्ययोजना छ । परीक्षण गर्नु भन्ने हाम्रो निर्देशन हो, स्वास्थ्य मन्त्रालयले काम गरिरहेको छ, तथ्याङ्कहरु हामीलाई दिइरहनुभएको छ ।#बालानन्द शर्मा