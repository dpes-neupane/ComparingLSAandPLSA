
-मधुरमण आचार्य, परराष्ट्रविद्
भारतले नेपालमाथि गरेको अघोषित नाकाबन्दीको विषयलाई लिएर नेपालको कुटनीतिक क्षेत्रमा अचम्मको मौनता छ । सरकारलाई मार्गदर्शन गर्न सक्रिय हुनुपर्ने पूर्वकूटनीज्ञिहरु आक्कल झुक्कलबाहेक दृष्यमै देखिँदैनन् ।
परराष्ट्र मन्त्रालयका भुतपूर्व सचिव मधुरमण आचार्य संयुक्त राष्ट्रसंघका लागि नेपालमा स्थाई प्रतिनिधि पनि भए । स्वभावतः उनी वैदेशिक मामलाहरुमा दख्खल राख्छन् । यद्यपि उनी पनि सामाजिक सञ्जालमा फाट्टाफुट्ट टिप्पणी गर्नेबाहेक बहसको मूलधारमा ओर्लिएका छैनन् ।
आचार्यलाई हामीले नाकाबन्दीको सेरोफेरोमा अन्तरवार्ताका लागि आग्रह गर्दा उनी तत्कालै तयार भए । उनले कुराकानीका क्रममा खुलेर आफ्ना धारणा राख्ने प्रयास गरेका छन् । प्रस्तुत छ, आचार्यसितको संवाद :

भारतीय नाकाबन्दीका कारण नेपाल अहिले जुन अवस्थाबाट गुज्रिरहेको छ, यसलाई कति ठूलो संकटका रुपमा हेर्नुहुन्छ ?
पक्कै संकटमा छौं । यति नै ठूलो संकट हो भनेर नाप्ने यन्त्र मसित छैन, तर संकटको अवस्था पक्कै छ । संविधान निर्माण भएपछि नेपाल नवनिर्माणको चरणमा प्रवेश गर्नुपर्ने थियो । तर, नसोचेको अवस्थाको सामना गर्नुपरेको छ । यो एउटा ‘क्रसरोड’ को अवस्था हो । यहाँबाट हामी जता पनि पुग्न सक्छौं ।
तपाइँको अनुभवमा भारतसित सम्वन्ध यति धेरै बिग्रेको विगतमा कहिल्यै थियो त ?
सम्वन्ध बिग्रेको हो, तर इतिहासमै सबैभन्दा बिग्रेको भन्ने मलाई लाग्दैन । विगतमा पनि दुईपटक भारतले नेपालमाथि नाकाबन्दी लगाएकै हो । तर, अहिलेको संकटले ठूलो रुप लिन सक्ने देखिदैछ । कुरा नमिल्दासम्म समस्या निकै गहिरो देखिन्छ । तर, कुरा मिल्नासाथ फेरि केही पनि छैन । फेरि पुरानो मित्रता सूचारु हुनै नसक्ने गरी बिग्रेको होइन ।
नेपालमाथि भारतले जे गरिरहेको छ, यसलाई दवावमूलक कुटनीति मान्नुहुन्छ कि नांगो हस्तक्षेप नै हो ?
यो दवाव वा हस्तक्षेप मात्रै होइन । हस्तक्षेपमा त कुटनीतिक अष्त्र मात्रै प्रयोग हुन्छ । अहिले त भारतले गैरकुटनीतिक अष्त्र प्रयोग गरिरहेको छ । गैरकुटनीतिक, गैरराजनीतिक, गैरआर्थिक र गैरकानूनी अस्त्रहरुले एकैसाथ हान्न खोजेको छ । एउटा सार्वभौम मुलुकविरुद्धको अत्याचार र अपराध हो यो ।
एउटा सार्वभौम राष्ट्रमाथि यति ठूलो मानवीय अपराध भइरहँदा पनि अन्राष्ट्रिय समुदाय मौन बस्नुको कारण के होला ? के अन्तर्राष्ट्रिय समुदाय भनेका शक्तिका पुजारी नै हुन् त ?
पूरै मौन बसेका त छैनन् । सानोतिनो प्रतिक्रियाहरु आइरहेको छ । इयूले खुलेर नाकाबन्दीको विरोध गर्दै वक्तव्य निकाल्यो । संयुक्त राष्ट्रसंघले मानवीय संकटको विषयलाई लिएर बढी ध्यान दिन्छ । राष्ट्रसंघको सुरक्षा परिषदमा छलफल हुँदैछ भन्ने सुनेको छु । अन्तर्राष्ट्रिय मिडियाहरुले पनि कभरेज दिन थालेका छन् । तर, पक्कै पनि हामीले चाहेअनुसारको तरंग आइरहेको छैन ।
नेपालले यो मुद्दालाई अन्तर्राष्ट्रियकरण गर्न नसकेरै त होला नि तरंग नआएको ? कि अन्तर्राष्ट्रियकरणको सवाल नेपालका लागि बुद्धिविलासको विषय मात्रै हो ?
अन्तर्राष्ट्रियकरण गर्नु भनेको अन्तिम लडाइँ हो । अहिलेसम्म हामी द्वीपक्षीय प्रयासबाटै समस्या समाधान गर्न सक्ने विन्दूमा छौं । जब दोहोरो संवाद बन्द हुन्छ, द्विपक्षीय कुटनीतिक प्रयासको औचित्य सकिन्छ, त्यतिबेला अन्तर्राष्ट्रियकरण गर्नु वाञ्छनीय हुन्छ । तर, मलाई लाग्छ, त्यो अवस्था आइसकेको छैन ।
तपाईं भन्दै हुनुहुन्छ कि भारतसँगै बसेर समस्या सुल्झाउनुपर्छ, अन्तर्राष्ट्रिय समुदायलाई गुहार्नु हुँदैन ?
अन्तर्राष्ट्रिय समुदायमा पनि शक्ति राष्ट्रहरुको प्रभाव हुन्छ नै । त्यसमा हाम्रो सामर्थ्य  र पहुँच नपुग्न सक्छ । अर्को कुरा, अन्तर्राष्ट्रिय समुदायले बोलिदिनासाथ भारत गलिहाल्छ र नाकाबन्दी खोलिहाल्छ भन्ने अपेक्षा राख्न सकिदैन । संयुक्त राष्ट्रसंघले गरेको निर्णयकै ठूला राष्ट्रहरुले धज्जी उडाएका उदाहरण छन् ।
तर, यसको अर्थ केही पनि गर्न सकिँदैन भन्ने होइन । हामी कानूनी उपचारको बाटोमा जान सक्छौं । भारतले पारवहन सन्धीका उल्लंघन गरेको विषयलाई राष्ट्रसंघमा उठाउन सक्छौं । साफ्टा, विमस्टेक, डब्लुटिओ लगायतका संस्थाहरुमा भारत र नेपाल दुवै सदस्य राष्ट्र हुन् । ती निकायहरुमा नेपालले उजुरी गर्न सक्छ । तर, त्यो चरणमा पुग्नुभन्दा पहिले द्वीपक्षीय समाधानमै जोड दिनुपर्छ भन्ने मेरो भनाइ हो ।
भारतले नाकाबन्दी हो भनेर स्वीकारिरहेको छैन । नेपालले पनि प्रष्ट भन्न सकेको छैन । यस्तो अस्थामा कानूनी उपचारमा जाँदा के हामी नाकाबन्दी भनेर प्रमाणित गर्न सक्छौं ?
नाकाहरुबाट भारतले गाडी छिर्न नदिएको अवस्थामा यो नाकाबन्दी नभएर के हो ? चाहे घोषित भनौं, अघोषित भनौं, पूर्ण भनौं, आंशिक भनौं नाकाबन्दी नै हो । उसले होइन भन्नु आफ्नो ठाउँमा छ । यदि आन्दोलनकै कारण नाका अवरुद्ध भएको हुन्थ्यो भने पहिले पनि आन्दोलन त भइरहेकै थिए नि । भारतीय आयल निगमले यति प्रतिशत मात्रै दिने भनेरै निर्णय गरेको छ । हाम्रै कारणले नआएको पनि हुन सक्छ । तर, नाकाबन्दी नै हो । भारतले पारवहनमा गरेको अवरोध नै उसलाई अन्तर्राष्ट्रिय कठघरामा उभ्याउन काफी छ ।
तपाईंलाई के लाग्छ, भारतले नेपालमा चाहेको कुरा के होला ?
नेपालको संविधानमा उसका केही चासोहरु थिए । नेपालका नेताहरुले त्यसलाई उपेक्षा गरिदिए । विगतमा भारतले जे भन्यो त्यही मान्ने प्रवृत्ति थियो । यसपटक नेपालको नेतृत्व आफ्नै खुट्टामा उभिएको छ । भारतलाई यो कुरा नपचेको हुनुपर्छ । नेपालका नेताहरुलाई प्रयोग गरेर आफ्नो स्वार्थपूर्ति गर्न नपाउँदाको छट्पटी हुनुपर्छ ।

देश यत्रो संकट सिर्जना भइसकेपछि नेपालले भारतसित अलिकति झुक्नैपर्ने अवस्था आएको हो कि ?
किन झुक्ने ? झुक्ने त प्रश्नै आउदैन । यसपटक झुक्यौं भने भविष्यमा सँधै झुकिरहनुपर्ने अवस्था हुन्छ । भारतलाई खुशी पार्नकै लागि मधेसी मोर्चाका अवाञ्छित मागहरु पूरा गर्नुहुँदैन । जायज मागमा विचार गर्नुपर्छ । मलाई थाहा भएसम्म उनीहरुका धेरैजसो मागहरु पूरा भइसकेका छन् । खाली सीमांकनमा मात्रै कुरा अड्किएको हो । सीमांकनको विषयमा देशको संवेदनशीलतालाई हेरेर निर्णय लिने हो, न कि भारतको दबावमा परेर ।
तर, सरकार मधेस आन्दोलनप्रति गम्भीर भएन, आन्दोलनकारीमाथि बल प्रयोग गर्‍यो भन्ने आरोपहरु लागिरहेका छन् नि ?
यसमा दुबै पक्ष गम्भीर हुनुपर्छ । आन्दोलनकारीले जति बितण्डा मच्चाए पनि हुने, सरकारले मात्रै संयम अपनाउनुपर्ने भन्ने होइन । उनीहरुले पनि वार्तामा बस्नुअघि आन्दोलन रोक्नुपथ्र्यो । दशैं जस्तो चाडमा पनि आन्दोलन नरोक्नु कस्तो रवैया हो ? यता, सरकारले अब वार्तामा पूरा तयारीका साथ बस्नुपर्छ ।
अहिलेसम्म प्रधानमन्त्री चयन, दशैं, राष्ट्रपति-उपराष्ट्रपति चुनाव, मन्त्रिमण्डल गठन जस्ता विषयहरुले सरकारलाई अल्झाइरहेका थिए । अबचाहिँ पूर्णरुपमा वार्तालाई निर्णायक बनाउन सरकार केन्द्रित हुनुपर्‍यो । यो-यो माग पूरा गर्न सक्छौं र यो-यो सक्दैनौं भनेर स्पष्ट भनिदिनुपर्‍यो । अब प्रधानमन्त्रीकै लेबलबाट वार्ता अघि बढाएर वार क पार गर्नु राम्रो हुन्छ । जति ढीलो गर्‍यो, त्यति अराजक मागहरु थपिँदै जाने खतरा पनि हुन्छ ।
मधेस आन्दोलनलाई कुन रुपमा हेर्नुहुन्छ ? यो कति स्वतस्फुर्त र कति प्रायोजित आन्दोलन हो ?
स्वतस्फुर्त भनेर भन्न सकिने अवस्था छैन । मधेसवादी नेताहरुले खुलारुपमै भारतसित हाम्रो तालमेल छ भनेर भनिरहेकै छन् । देखिहाल्नुभो, मधेस आन्दोलन भनिएको छ, भारतीय मारिएका छन्, भारतीय पक्राउ परेका छन् । छर्लङ्ग नै छ नि । एउटा भारतीय नागरिक नेपालको पुलिसमाथि ढुंगा हान्न किन आउँछ ? कसले पठायो ? त्यसवापत उसलाई के प्राप्त हुन्छ ? यी प्रश्नहरुको उत्तर खोज्नुपर्छ ।
तर, अडान लिएर मात्रै पनि त भएन । राष्ट्रवादका नाममा देश कहिलेसम्म भोको बस्ने भन्ने प्रश्न नउठ्ला र ?
भारतले नाकाबन्दी लगाउँदैमा देश भोको बस्दैन । सरकारले विकल्पको खोजी सुरु गरिसकेको छ । चीनसित इन्धन ल्याउने सम्झौता भएको छ र अनुदानको इन्धन आउन थालेको छ । ग्यासको विषयमा पनि छलफल भइरहेका छन् । भोलि चीनका थप नाकाहरु खोलेर बढीभन्दा बढी व्यापारिक सम्वन्ध कायम गर्ने प्रयासहरु गर्नुपर्छ ।
यस्तो बेला हामीले खाली सरकारलाई गाली गरेर हुँदैन । अहिले सरकारले लिएको अडानलाई समर्थन गर्नु र विकल्पको खोजीमा प्रोत्साहित गर्नु आम नागरिकको धर्म हो ।
यसलाई कतिपयले चाइना कार्डको संज्ञा पनि दिन्छन् । तपाईंको विचारमा चीन कति दिगो साझेदार हुन सक्छ नेपालको ?
चाइना कार्ड भन्ने संज्ञा गलत हो । चीन जस्तो महाशक्ति कसरी कसैको कार्ड हुन सक्छ ? उसले नेपाललाई अप्ठेरोमा सधैँ सहयोग गर्दै आएको छ । बरु नेपालले नै लिन सकेको छैन । यसपटक बल्ल ब्रेक थ्रु भएको छ । यसलाई चाँडोभन्दा चाँडो अघि बढाउनुपर्छ ।
नेपालप्रति चीनको सदासयतामा पनि कुनै स्वार्थ लुकेको होला कि ?
चाइना विगतदेखि नै नेपालको हितैषी मुलुक हो । सामाजिक, सांस्कृतिक र भौगोलिक कारणले गर्दा हामी भारतसित नजिक हुन पुग्यौं, चीनसँग पनि समानान्तर ढंगले सम्वन्ध अगाडि बढाउनुपर्थ्यो  । अहिले पनि भारतपछिको व्यापार भनेको चीनसितै हुने हो । भारत र चीनबीच नै ठूलो व्यापारिक सम्वन्ध छ । हामीले चीनसित सम्वन्ध राख्नुको अर्थ भारतलाई गुमाउनु होइन । भारतसित सम्वन्ध राख्नुको मतलव पनि चीनलाई गुमाउनु होइन ।
मैले सोध्न खोजेको, नेपालमा भारतका जस्तै चीनका पनि केही स्वार्थ होलान् ?
मलाई जहाँसम्म लाग्छ, भारतको जस्तो खुद्रा स्वार्थहरु चीनका छैनन् । जहाँ भारतले नेपालको सुरक्षादेखि जलस्रोत, व्यापारदेखि राजनीतिसम्म चासो राख्छ चीनको हकमा यस्तो पाइँदैन । यद्यपि कुटनीतिमा कुनै स्वार्थ नहुने त मुलुक नै हुँदैनन् । मलाई लाग्छ, नेपालको भूमि उसको विरुद्ध प्रयोग नहोस्, तिब्बतियन शरणार्थीको चलखेल नबढोस, नेपाल भारतको पोल्टामा नजाओस् भन्ने जस्ता स्वार्थ चीनका हुन सक्छन् ।
तपाईं संयुक्त राष्ट्रसंघमा नेपालको स्थाई प्रतिनिधि भएर काम गर्नुभएको व्यक्ति । नेपालले भारतविरुद्ध राष्ट्रसंघ गुहार्नु कति ठीक होला ?
राष्ट्रसंघ पनि महाशक्तिहरुको रुचीमा चल्छ । ठूला शक्तिविरुद्ध यूएनको साथ पाउन गाह्रो छ । साथ पाउँदा पनि त्यसले कति प्रभाव पर्छ भन्ने कुरा हो । यूक्रेनमा रुसको हस्तक्षेप भयो भनेर रिजोलुसन पास भयो तर के भयो ? मैले अघि पनि भनेँ, मानवीय संकटको विषयमा उसले छिटो बोल्छ । राजनीतिक विषयमा ढीलो बोल्छ । उसको बोली दवाबमूलक हुन सक्छ । तर वाध्यकारी भएको पाइँदैन ।

नेपाल र भारतबीच जारी तनावको विषयमा राष्ट्रसंघ लगायत अन्तर्राष्ट्रिय समुदायको कस्तो धारणा पाउनुभएको छ ?
मलाई जहाँसम्म लाग्छ, सकारात्मक नै छ । लामो प्रयासपछि संविधान निर्माण भएको विषयलाई सबैले सकारात्मक रुपमा लिएका छन् र स्वागत पनि गरेका छन् । नेपालको संविधान आमरुपमा प्रगतिशील छ भन्ने उनीहरुको धारणा पाएको छु । कतिपय आशंकाहरु होलान् । तर, ती ठूला छैनन् ।
यस हिसाबले नेपालजस्तो सानो देशमाथि संविधानको विषयलाई लिएर भारतले यस्तो तल्लो स्तरको हर्कत किन गरिरहेको छ भन्ने कौतुहलता अन्तर्राष्ट्रिय समुदायमा पनि रहेको छ । अन्यत्र मात्रै नभएर भारतभित्रै पनि सरकारको यस्तो रवैयाप्रति असहमतिका स्वरहरु उठिरहेका छन् । नेपालको आन्तरिक मामलामा नचाहिँदो हस्तक्षेप गरेर भारतले एउटा असल मित्र गुमाएको ठान्नेहरु धेरै नै छन् ।
भनेपछि, भारतलाई थकाएर, गलाएर वा दवाबमा पारेर नाकाबन्दी खोल्न बाध्य पार्न सकिएला त ?
यति हदसम्म ओर्लिसकेपछि नेपालबाट केही हात नपारिकन भारतले नाकाबन्दी खोल्ला भन्ने लाग्दैन । फेससेभिङकै लागि भए पनि नेपालका आन्दोलनकारी शक्तिसित एक किसिमको सहमति होस भन्ने उसले चाहेको छ । नेपालमा दीर्घकालसम्म नाकाबन्दी लगाउने उसको उद्देश्य पक्कै होइन । किनभने यसबाट भारतलाई पनि त घाटा छ । उसको बजार गुम्नेछ । त्यसैले मलाई लाग्छ, नेपालले मधेसी मोर्चासित एकखालको सहमति गर्‍यो भने यसको सहज अवतरण हुन्छ ।
जुन, नरेन्द्र मोदीले नेपाल आएर मीठा कुरा गरे, नेपालीहरुको ताली खाए, तिनै मोदी यो तहमा ओर्लेलान् भन्ने अपेक्षा गर्नुभएको थियो ?
प्रधानमन्त्री भएपछि मोदीले नेपालसितको सम्वन्ध नयाँ ढंगले अगाडि बढाउन खोजेकै हुन् । तर, अहिले उनी अर्को एक्स्ट्रिममा पुगेका छन् । म यत्रो लोकपि्रय छु, मैले भनेको जे पनि मानिहाल्छन् भन्ने सोचेका थिए कि ? उनको त्यस्तो सोचाइमा धक्का पुगेको हो कि ? अथवा उनलाई भारतको ब्यूरोक्रेसी र गुप्तचर संस्थाहरुले नेपालको विषयमा सकारात्मक रुपले ब्रिफिङ नगरेका हुन् कि ?
अहिलेको राजनीतिक नेतृत्वबाट कति आशावादी हुनुहुन्छ ? उनीहरुको राष्ट्रवाद कति टिकाउ होला ?
देशभित्रको आन्तरिक एकता सुदृढ भयो भने नेतृत्व बलियो खुट्टा टेक्न सक्छ र राष्ट्रवादमा अडिक रहन सक्छ । तर, देशभित्रकै शक्तिहरुबाट खुट्टा तान्ने प्रवृत्ति भयो भने नेतृत्व लड्खडाउन सक्छ । अहिले सरकारमा सबै प्रकारका शक्तिहरु छ्न । वामपन्थीदेखि दक्षिणपन्थीहरु पनि छन् । सबैलाई मिलाएर लैजान चुनौतिकै काम हो ।
तपाईं परराष्ट्र मन्त्रालयको सचिव हुँदा कस्ताखालका दबावहरु आउथे ?
म सचिव पनि एकपटक भारतसितको सम्वन्धमा चिसोपना आएको हो । त्यतिबेला राजाको सरकारलाई हातहतियार नदिने भनेर उसले रोक लगाएको थियो । त्यसमा उनीहरुको राजनीतिक अभिरुची जोडिएको थियो । त्योबेला हामीले पनि चीनसित सम्वन्ध विकास गर्न खोजेका हौं । तर, विभिन्न कारणले अगाडि बढ्न सकेन । चीनसित छलफल हुँदा उनीहरु भारतसित सम्वन्ध नबिगार्न सुझाव दिन्थे ।
