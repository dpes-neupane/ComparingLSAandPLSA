  लालबाबु पण्डित, मन्त्री, जनसङ्ख्या तथा वतावरण  मोरङ–६ मा प्रतिनिधिसभाका लागि काँग्रेसबाट शेखर कोइराला र एमालेबाट लालबाबु पण्डित प्रतिस्पर्धी थिए ।‘को हुन् लालबाबु पण्डित ? म उनलाई चिन्दिनँ ?’शेखरले चुनावताका यस्तो अभिव्यक्ति दिएको भनेर चर्चा पनि भयो ।तर, चुनावकै बेला हामीले मोरङमा यस विषयमा शेखरसँग कुरा गरेका थियौँ । उनले आफूले चुनावमा प्रतिस्पर्धीलाई नचिन्ने बताएका थिए ।चुनावका बेला हामीसँगको अन्तरवार्तामा लालबाबुले चुनाव जितेपछि साइकलमा चढेर शेखर कोइरालालाई भेटन जाने र आफ्नो परिचय दिने बताएका थिए ।चुनाव अगाडि रातोपाटीमा प्रकाशित यो सामग्री पढ्नुहोस्, जहाँ शेखर र लालबाबुका ‘पोजिसन’ बुझ्न सकिन्छ ।लालबाबु चुनाव मात्र जितेनन् ।प्रधानमन्त्री केपी शर्मा ओलीसँग वातावरण मन्त्रीका रूप शपथ पनि खाए ।त्यतिबेला घरमा भेटेका लालबाबु पण्डितलाई आज हामी मन्त्री क्वाटरमा भेट्यौं ।र, छोटो कुराकानी गर्यौं ।प्रतिनिधिसभाको चुनावमा मोरङमा काँग्रेसको किल्ला भत्काउनु भयो, काँग्रेस नेताहरूले बधाई दिनुभयो,  तपार्ईंलाई भेट्न आउनुभयो कि ? काँग्रेसका वरिष्ठ नेता नै मान्नुपर्छ, प्रकाशमान सिंहले मलाई फोन गरेर बधाई दिनुभएको थियो । मोरङमा पनि कतिपय काँग्रेसका नेताहरूले फोन गरेर र भेटेर पनि बधाई दिनुभएको छ ।कुरा यहाँ काँग्रेसी नेताको मात्र होइन, विराटनगरमा कोइराला परिवारको विरासत रहेको छ र थियो पनि उहाँहरूमध्येबाट कसैले बधाई दिनुभयो कि भएन ? पहिलो कुरा त विरासत भन्नु नै गलत हो । यो लोकतन्त्रमा कसैको कही विरासत छैन । रह्यो कुरा कोइराला परिवारका काँग्रेसी नेताले बधाई दिनुभयो कि भएन । सायद कसैले त्यसरी बधाई दिनुभएको छैन होला ।  यो पनि पढ्नुहोस्ब्याटल ग्राउन्ड मोरङ–६ : ‘विरासत’ भर्सेस ‘सेलिब्रेटी’, ‘प्लेन’ भर्सेज ‘साइकल’ !तपार्ईंंलाई याद होला, हामीले चुनावको बेला तपार्ईंंकै घरमा पुगेर अन्तरवार्ता गरेका थिर्यौं । त्यसबेला तपार्ईंं र तपार्ईंंका प्रतिस्पर्धी डा. शेखर कोइरालाबीच ‘वाकयुद्ध’ थियो । तपार्ईंंले शेखरको अभिव्यक्तिले आफ्नो मनमा चोट पुगेको बताउनु भएको थियो । चुनाव जितेपछि साइकल चढेर शेखरसँग परिचय दिन जान्छु भन्नुभएको थियो । उहाँसँग भेट भयो ?मैले शेखर कोइरालालाई भेट्न आफ्ना सहयोगी ओसिम आलममार्फत पटक पटक टाइम मागेको छु तर तपार्ईं दिइरहनु भएको छैन । त्यही भएर भेट्न गएको छैन । उहाँले टाइम दिनुभयो भने म भेट्न जान्छु ।शेखर कोइरालसँग समय नै लिएर भेट्नुको कारण के ? –चुनावका समयमा उहाँले ममाथि जुन प्रकारको टिप्पणी गर्नुभएको थियो । त्यही टिप्पणीका कारण म साइकल चढेर शेखर कोइरालालाई भेट्न जान्छु । उहाँलाई भेट्नका लागि मिठाई लिएर पनि जान्छु । खुशीयालीको अवस्थामा मिठाई खाने चलन छ । मैले जितेको कारणले उहाँलाई खुशीयालीको मिठाई खुवाउँछु । तर उहाँले हालसम्म टाइम दिनुभएको छैन ।शेखर कोइराला प्रायः काठमाडौँमा बस्नुहुन्छ, यहाँका लागि पनि उहाँले टाइम दिनुभयो भने जानुहुन्छ ? –होइन, कोइराला निवासको कुरा चलेका हुनाले विराटनगरमा मात्र उहाँलाई भेट्छु, त्यो पनि कोइराला निवासमा । अरू ठाउँमा भेट्नुको अर्थ रहँदैन ।सामान्य सीधा–साधा लालबाबु पण्डितले शेखर कोइराला जस्तो हस्तीलाई पराजित गर्न सक्छ भने जस्तो लागेको थियो तपार्ईंलाई ? –मैले उहाँलाई पराजित गरेको प्रमाण तपार्ईंको सामुन्ने छ नि ।हैन, मैले त्यतिबेला को कुरा मात्र भनेको ? –त्यतिबेला पनि म जित्छु भन्ने कुरामा ढुक्क थिएँ । किनभने मलाई जनताको साथ थियो । मैले गरेको कामबाट जनताले मलाई मन पराएको थिए । मैले न कसैसँग छलछाम गरेँ, नकसैसँग केही लिएँ, न भ्रष्टाचार गरेँ । मैले जे गरेँ सबै जनताका लागि गरँे । त्यो कुरा जनताले पनि बुझेका कारण म जित्छु भन्ने कुरामा ढुक्क थिएँ ।त्यस्तो काँग्रेसको गढ भएको ठाउँ विराटनगरमा त्यो पार्टीले केही नगरेकै हो त ? –त्यो त तपार्ईंले पनि हेर्नुभएको छ नि । चुनावको समयमा तपार्ईंंहरू पनि क्षेत्रमा घुम्नुभयो । हेर्नु भएको होला नि काँग्रेसका कामहरू । काँग्रेसको मुख्यालय विराटनगर हो भनिन्थ्यो । गिरिजाप्रसाद कोइराला कुनै पनि विशेष निर्णय लिनुपर्ने हुन्थ्यो भने विराटनगर गएर लिनुहुन्थ्यो । तर काँग्रेसले एउटा विराटनगर बनाउन सकेन भने अरू ठाउँको के कुरा गर्नु । काँग्रेस यतिको दिन सत्तामा रह्यो । कमसे कम विराटनगरलाई बनाएको भए पनि हुन्थ्यो तर उहाँहरूले केही गर्नुभएको छैन । अब तपार्ईं आउनुभएको छ के–के गर्ने योजना छ तपार्ईंको ? –विराटनगरमा केही गर्नुस् भनेर त्यहाँका कार्यालयहरूमा मैले निर्देशन दिएको छु । मैले चुनावको समयमा त्यहाँका जनतासँग के वाचा गरेको थिएँ भने विराटनगरलाई एक नम्बर प्रदेशको राजधानी बनाउँछु ।अहिले अस्थायी राजधानी बनेको छ । सायद स्थायी पनि बन्ला । विराटनगरका बाइपास रोड बनाउने कुरा गरेको छु, त्यो पनि कार्यान्वयन गर्छु ।मोरङ–सुनसरी सिंचाइ योजनाअन्तर्गत सहरमा रहेको नहरको सुधार गर्ने योजना पनि रहेको छ । मुख्य सहरमा ठूला गाडीहरू नपसुन भनेर रिङरोड बनाउने तयारी गर्नका लागि पनि भनेको छु ।विराटनगरको पुष्पलाल चौकदेखि गछिया चौकसम्मको एउटा सडक बनाउनका लागि पनि भनेको छु । नदी नियन्त्रणका लागि पनि योजनहरू पनि बनिरहेको छ ।सुकुम्बासीको बस्ती अव्यवस्थित छ, त्यसलाई व्यवस्थित गर्ने योजना रहेको छ ।टुक्रे सडकहरूलाई मर्मत सम्भार गर्नुको साथै मठ मन्दिर तथा धार्मिक स्थलहरूको निर्माण गर्ने पनि तयारी रहेको छ । त्यस्तै, प्रदेश १ मा एउटा औद्योगिक क्षेत्र बनाउने योजना पनि छ ।त्यस्तै, हर्टका थुप्रै बिरामीहरू देखिन थालेका छन् त्यसका लागि विराटनगरमा हर्ट सेन्टर बनाउने योजना पनि छ र एउट भ्यु टावर बनाउने पनि मेरा तयारी छ ।विराटनगरमा अहिले पर्यटनलाई आकर्षण गर्ने खालको केही छैन । एउटा भ्यु टावर भयो भने त्यसमाथि चढेर पुरै विराटनगर हेर्न सकिन्छ ।यो त विराटनगरको कुरा, तपार्ईं मन्त्री हुने वित्तिकै एउटा कुरा चर्चामा ल्याउनु भयो, त्यो हो मास्कमुक्त काठमाडौँ । कहाँ पुग्यो त्यो कुरा ? –मैले त्यसका लागि थुप्रै गृहकार्य अगाडि बढाएको छु ।८९ दशमलव ५ प्रतिशत वायु प्रदूषण डिजेलबाट चल्ने गाडीबाट भएको हो । त्यसलाई नियन्त्रण गर्ने काम सुरु भएको छ ।चैत्र १ बाट २० वर्ष पुराना गाडी चलाउन बन्द भएको छ ।वैशाख १ गतेदेखि प्रदूषणको मापदण्डभित्र रहेका गाडीमा हरियो स्टिकर टाँस्छौँ । त्यसका लागि सूचना पनि भइसकेको छ ।हरियो स्टिकर त अहिले पनि टाँसिएको छ नि, त्यो के हो ? –हो, तपार्ईं ठीक भन्नुभयो । हरियो स्टिकर अहिले पनि टाँसिएको छ । तर टाँसिएकामध्ये ४७ प्रतिशत गाडी प्रदूषणयुक्त रहेका छन् ।त्यसबाट प्रष्ट हुन्छ कि कतै न कतै गलत भएको हो । कर्मचारीलाई लोभ र प्रलोभनमा पारेर बिग्रेका, थोथ्रो गाडीहरू पनि स्टिकर लिएको होला ।अब वैशाखदेखि नयाँ मापदण्डअनुसार टाँस्न लागेका हौँ । त्यो स्टिकरमा कर्मचारीको पनि उल्लेख हुन्छ, जसले त्यो दिएका हुन्छन् । बेला बेलामा गाडीहरूको जाँच भइरहन्छ ।यदि स्टिकर भएको गाडी गलत भेटियो भने गाडी मालिक करवाहीमा पर्नु नै हुन्छ । त्यो कर्मचारी पनि कारवाहीमा पर्नुहुन्छ, जसले त्यो स्टिकर दिएका हुन्छन् । हामीले प्रदूषणलाई यसरी नियन्त्रण गर्ने प्रयास गरिरहेका छौँ ।प्लास्टिकका उद्योग पनि बन्द गराउने चेतावनी दिनुभएको थियो नि ? –प्लास्टिकको उद्योग बन्द गराउने होइन ।पातलो प्लास्टिकको झोला उत्पादन बन्द गराउने तथा अयातमा रोक लगाउने भनेको छु । त्यसका लागि छलफलहरू भइरहेको छ ।म वतावरण मन्त्रीले मात्र भनेर हुँदैन । अन्य अन्य मन्त्रालय अन्तर्गतका कुराहरू पनि छन् । त्यसैले समन्वयमा काम हुन्छ । स्वच्छ सहर बनाउनका लागि कोही एक्लैले गरेर हुँदैन ।यसमा सबैको साथ चाहिन्छ । यदि सबैले साथ दियो भने एक वर्षभित्रमा मास्कमुक्त सहर बनाउन सकिन्छ ।  