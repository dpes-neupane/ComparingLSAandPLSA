अरुण बराल/लोकेन्द्र भट्ट । नेपाली काँग्रेसमा पुरानो पुस्ताका शीर्षनेताहरु दुईजना छन्, शेरबहादुर देउवा र रामचन्द्र पौडेल । दुईमध्ये शेरबहादुर पटक पटक सरकार र पार्टीको नेतृत्वमा पुगिसकेका छन् भने पौडेलचाहिँ न पार्टी सभापति बन्न सकेका छन्, न त प्रधानमन्त्री नै ।एकातर्फ सर्वोच्च अदालतले संसद पुनस्र्थापना गर्ला र देउवालाई प्रधानमन्त्री बन्न मार्गप्रशस्त होला भन्ने सम्भावना छ भने अर्कोतिर भदौमा हुने काँग्रेसको महाधिवेशनबाट पुनः शेरबहादुर देउवा नै पार्टी सभापतिमा दोहोरिने सम्भावना पनि उत्तिकै छ । आखिर देउवाको भागमा खिरैखिर, पौडेलको भागमा पिरैपिर हुन लागेको हो त ?हामीले काँग्रेसका बरिष्ठ नेता पौडेलसँग नेपाली काँग्रेसको आसन्न महाधिवेशन, पार्टीभित्रको शक्ति सन्तुलन अनि उनले गरिरहेको तयारीबारे चासो राख्यौं । आफ्नो समूहबाट धेरैजना सभापतिका आकांक्षीहरु देखिइरहेका बेला पौडेलले उम्मदेवारी घोषणा गर्न आफूलाई आतुरी नभएको कूटनीतिक जवाफ दिए ।त्यसो त रामचन्द्र पौडेल काँग्रेसका सादगी नेता पनि हुन् । आफूलाई वीपी कोइरालाका अनुयायी बताउने पौडेल कम्युनिस्टहरुसँगै वैचारिक संघर्षमा जोड दिन्छन् । तर, यतिबेला नेपाली काँग्रेसले माओवादी, माधव नेपाल समूह र राष्ट्रिय जनमोर्चालगायतका कम्युनिस्टहरुसँग गठबन्धन गरिरहेको अवस्था छ । देउवाले अघि बढाएको यो कम्युनिस्ट–काँग्रेस गठबन्धनलाई पौडेलले चाहिँ कसरी हेरिरहेका होलान् ?यही राजनीतिक–वैचारिक प्रश्नका साथै मूलतः नेपाली काँग्रेसको महाधिवेशनमा केन्द्रित रहेर रातोपाटीले काँग्रेस नेता पौडेलसँग गरेको कुराकानी यहाँ प्रस्तुत गरिएको छ–राजनीतिक कुरा गर्दा तपाई संसद पुनस्र्थापना हुनेमा कत्तिको विश्वस्त हुनुहुन्छ ? शेरबहादुर देउवालाई अदालतले प्रधानमन्त्री बनाउँला ? संसद त पुनस्र्थापना हुन्छ । किनभने, यो संसद विघटन गरेको प्रक्रिया नै गलत छ । सोझै देख्दाखेरि अदालतले दायाँ–वायाँ गर्ने ठाउँ नै छैन । यो प्रतिनिधिसभा जुन तरिकाले विघटन भयो, यसमा अदालतले अर्को कुरा सोच्ने र ठिकै छ भन्ने ठाउँचाहिँ मैले देख्दिनँ ।अब वैकल्पिक प्रधानमन्त्रीको कुरामा पनि मान्छेहरुले के हुन्छ भन्ने गरेका छन्, तर १४६ जना सांसदले सशरीर गएर समर्थन गरेपछि संसदले हो नि प्रधानमन्त्री बनाउने । संसदले हो नि विकल्प दिने । संसदले नै विकल्प दिने क्षमता राख्यो भन्ने त देखियो नि । त्यसो भएको हुनाले दुईवटै फैसला पोजेटिभ होला भन्ने मलाई लाग्छ ।प्रधानमन्त्री ओलीले त अदालतमा सेटिङ भयो भनेर आरोप लगाउन थालिसक्नुभयो नि ?त्यस्तै आभाष पाएर पनि होला ।अब नेकपा एमाले वीचैमा एक भयो भने देउवाजीको समर्थनमा गरिएको हस्ताक्षरलाई असर गर्छ कि गर्दैन ?उहाँहरु फर्कने ठाउँमा हुनुहुन्न । माधवजी यस्तो अक्करमा गइसक्नुभएको छ, फर्केर आउने ठाउँ नै छैन । पर्तिरै ननिस्किई फर्केर आउने ठाउँ छैन ।काँग्रेसले माधव नेपाललाई बोकेर एमाले फुटाउन भूमिका खेलेको हो ?यो त परिस्थितिको संयोग हो क्या ! यो त आवश्यकता र बाध्यताको उपज हो । अहिलेको आवश्यकताको र बाध्यताको उपज हो ।तपाईं नेपाली काँग्रेसमा वैचारिक नेताका रुपमा पनि चिनिनुहुन्छ । महाधिवेशनको मुखैमा नेपाली काँग्रेसले वामपन्थीहरुसँग गरेको गठबन्धनलाई कसरी विश्लेषण गर्नुहुन्छ ?यतिखेरको जुन गठबन्धन बनेको छ, यो एक किसिमले बाध्यताको उपज पनि हो । जब सत्तामा रहनुभएको प्रधानमन्त्री केपी ओली र राष्ट्रपतिजीले संविधानलाई नै मिचमाच गरेर गर्नै नमिल्ने काम गर्नुभयो । अनि सबैका लागि यो साझा एजेण्डा बनिदियो । यो लोकतन्त्र र यो संविधान निर्माणमा भूमिका रहेकाहरुको यो साझा एजेण्डाका रुपमा आफैं आइदियो ।त्यसकारण यी पार्टीहरु यो संविधान बचाउनका लागि साझा एजेण्डामा मिलेका हुन् । कम्युनिस्टसँगको एलाइन्सलाई हाम्रो पार्टीभित्र संकोचको दृष्टिले हेर्ने साथीहरु पनि हुनुहुन्छ । बीपीले कम्युनिस्टसँग मिल्नुहुन्न, के के...भन्नुभएको थियो भन्छन् । तर, उहाँहरुले के कुरा बिर्सिनु हुन्छ भने बीपी स्वयंले पनि बनारसमा बस्दा पुष्पलालसँगसँग एउटा प्रस्ताव राख्नुभएको थियो । ‘तपाईं इकोनमिक एजेण्डा तयार गर्नुस् म पोलिटिकल एजेण्डा तयार गर्छु । मेरो पोलिटिकल एजेण्डामा तपाईं आउनुस्, तपाईंको इकोनोमिक एजेण्डामा म जान्छु । तपाईं र म मिलेर जान सकिन्छ र पञ्चयातविरुद्ध लड्न सकिन्छ’ भन्नुभएको वीपीले पटक–पटक हामीलाई सुनाउनुहुन्थ्यो । मलाई त्यसको प्रभाव छ अहिले पनि ।म त के भन्छु भन्दा कम्युनिस्टको ‘क’ सितभन्दा अधिनायवादको ‘अ’ सित हामीलाई आपत्ति हो । हाम्रो आपत्ति ‘अ’ सितको हो । ‘क’ सित त्यस्तो आपत्ति होइन, त्यो नाम मात्रको खोल हो ।०४६ सालमा पनि काँग्रेस र वामपन्थी मिलेका थिए, ०६२÷६३ मा पनि मिलेको देखिया । तर, अहिलेको परिस्थिति ०६२÷६३ को वा ०४६ सालको जस्तो हो र ? हामीले त संविधान बनाइसकेका छौं । काँग्रेस र बामपन्थी दलहरु संगठनका हिसाबले पनि दुई ठूला प्रतिस्पर्धी शक्ति हुन् नेपालका । अहिले वामपन्थी र काँग्रेसजस्ता प्रतिस्पर्धी विचारका शक्तिहरुवीच गठबन्धन हुनुपर्ने परिस्थिति हो र ?०६२/६३, ०४६ साल जहिले मिलेर संयुक्त आन्दोलन गर्दा सफल पनि भएका छौं । त्यसको पहिलो लाभ पनि काँग्रेसले लिएको छ । दुईचोटि काँग्रेसकै प्रधानमन्त्री भयो । त्यो कुरालाई बेवास्ता गरेर मिल्नुहुन्थेन भन्ने कुरा जो आइरहेको छ, त्यसमा म सहमत छैन ।अहिले कुरा के भयो भन्दा हामीले बनाएको संविधानमाथि सत्ताबाट हमला भयो । प्रधानमन्त्री र राष्ट्रपतिबाट हमला भयो । यो संविधान बचाउन हाम्रो प्रथम कर्तव्य भयो । यो संविधान बचाउनका लागि हामी एक ठाउँमा आएमा हौं ।यो कोर्स कहिलेसम्म जानुपर्छ ? अनि कहिलेबाट प्रतिस्पर्धामा जाने ?अब यो कोर्स राजनीतिमा इन्ट्रेस्ट कहाँ–कहाँ मिल्छ, अन्तराष्ट्रिय र राष्ट्रिय इन्ट्रेसमा कहाँ–कहाँ मिल्छ, अहिले राष्ट्रको आन्तरिक समस्यामा कति कुरामा नजिक भएर जान सक्छौं । प्रतिस्पर्धी पार्टीभित्र आफ्नो–आफ्नो प्रतिस्पर्धा हेरेर के गर्न सकिन्छ, त्यो अहिले भन्न सकिँदैन ।चाहे कम्युनिस्ट भन्नुस्, चाहे काँग्रेस भन्नुस्, चाहे जे भन्नुस्, परिवर्तनका पक्षधर, संविधानका पक्षधर, संघीय लोकतान्त्रिक गणतन्त्रका पक्षधर र समावेशी लोकतन्त्रका पक्षधरहरु एक ठाउँमा उभिनुपर्ने बाध्यकारी अवस्था हो ।यो गठबन्धन आगामी चुनावसम्म पनि जान सक्छ ?त्यो पनि हेर्नुपर्छ । केपी ओलीजीको पार्टी कुनरुपमा अगाडि आउँछ । उहाँले गर्नुभएको यो उपद्रोलाई कसरी म्यानेज गरेर आफूलाई जस्टिफाइड गर्नुहुन्छ । एमाले पनि सशक्त पार्टी हो । त्यसलाई उहाँले कसरी सम्हालेर, उहाँ कति सशक्त भएर आउँदो चुनावमा उपस्थित हुनुहुन्छ, त्यो कुराले पनि काउन्ट गर्छ ।उसोभए, काँग्रेस र वामपन्थीको गठबन्धनका विषयमा शेरबहादुर देउवा र रामचन्द्र पौडेलबीच कुनै मतभेद छैन ?म अलिकति कारणहरुलाई हेरेर, अहिलेको एजेण्डाको आवश्यकतालाई हेरेर तर्कसंगत रुपमा कहाँसम्म लिन सकिन्छ भन्ने सोचिरहेको छु । सभापतिजीले पनि त्यही सोचिराख्नुभएको होला । उहाँले प्रधानमन्त्री र सत्तालाई बढी महत्व दिनुभएको छ होला । तर, म व्यवस्थालाई बढी महत्व दिन्छु । बस् त्यत्ति हो ।अहिले १४६ जना सांसदको हस्ताक्षरसहित सर्वोच्चमा रिट दायर गरिएको छ । देउवाजीलाई प्रधानमन्त्री बनाउने विषयमा पनि काँग्रेस एक ढिक्का नै छ ?केपीजीको विकल्प दिने कुरामा पार्टी एक ढिक्का छ । केपी ओलीको विकल्प दिनुपर्छ भन्नेकुरामा नेपाली काँग्रेस सम्पूर्णरुपमा शतप्रतिशत छ । तर, केपीको विकल्प कस्तो किसिमले दिने भन्ने कुरामा यस्तो किसिमको भए मात्र दिने भन्ने एकथरीको होला । हैन, अर्को किसिममा पनि विकल्पै आउँछ भने अलि लचिलो भएर काँग्रेसले सोच्नुपर्छ भन्ने एकथरी साथीहरु हुनुहुन्छ । दुईथरी ‘स्ट्राटेजी’मा फरक छ । तर, मुलभूत रुपमा शेरबहादुर देउवाको उम्मेदवारी केपीको विकल्प दिने सन्दर्भमा भएकाले काँग्रेस एकमत नै छ ।केपी ओलीले लिने कदम के हुन्छ र नेपालको भू–राजनीतिक अवस्था कस्तो छ  भन्ने कुरामा पनि काँग्रेस–कम्युनिस्ष्ट गठबन्धन अगाडि जाला । हालै पाँच पूर्वप्रधानमन्त्रीहरुको वक्तव्यमा नेपालको विषयमा नेपाली नै निर्णय गर्न पाउनुपर्छ भन्ने भाषा परेपछि कूटनीतिक क्षेत्रमा तरंग सिर्जना भयो । यसबारेमा चाहिँ तपाई के भन्नुहुन्छ ?नेपालको निर्णय नेपालीले नै गर्न पाउनुपर्छ भन्ने कुरा सामान्य वाक्यका रुपमा त्यसै मान्ने हो । पूर्वप्रधानमन्त्री भइसकेका पाँच–पाँच जना सिनियर नेताले बोल्दाखेरि कूटनीतिक परिपक्वतालाई ख्यालै गर्नुभएको होला ।नेपालको राजनीति अप्ठ्यारो छ । दुई ढुंगाको तरुल भन्ने पनि गरिन्छ । हिजो ‘वर्ल्ड वार’को कालो बादल युरोपतिर थियो । रुस र अमेरिकाबीच थियो । आज एशिया मात्र होइन, नेपालकै आकाशमा मडारिराखेको छ । त्यसलाई पनि ध्यान राखेर हामीले सन्तुलन गुमाउनुहुँदैन । हामी फुकेर पाइला चाल्नुपर्ने आवश्यकता छ । अति नजिकका मित्रहरुका बारेमा प्रत्यक्ष र अप्रत्यक्ष अभिव्यक्तिमा संयम राखेरै बोल्नुपर्छ ।अब नेपाली काँग्रेसको आसन्न महाधिवेशनको चर्चा गरौं । तपाईं यसपटक सभापतिको उम्मेदवार हो कि होइन ?म अहिले उम्मेदवार हुँ भनेर घोषणा गर्ने स्टेजमा पुगेको छैन । हाम्रो पार्टीमा टीम छ । त्यसमा एउटा सहमति भएको छ, कलेक्टिभ लिडरसिप । हामी जे गर्छौं सामुहिक भावनाले काम गर्छौं । सामुहिक रुपमा सरसल्लाह गरेर अगाडि बढ्ने हाम्रो सल्लाह छ । मैले त्यसको मर्मलाई बुझेर अहिले उम्मेदवार हुँ भन्नु उचित लाग्दैन ।काँग्रेसको नेतृत्व भनेको राष्ट्रकै नेतृत्व हो । साथीहरुसँग अन्तरक्रिया, कुराकानी र सरसल्लाह गरी एउटा निष्कर्ष निकालेर अहिलेको देश र काँग्रेसको आवश्यकता के हो, देशले कस्तो काँग्रेस खोजेको छ, राष्ट्रले कस्तो नेतृत्व चाहेको छ, राष्ट्रको नेतृत्व कसले गर्ने हो, नेपाली जनताको अपेक्षा के छ, त्यो कुरालाई पनि विश्लेषण गरौं ।साथीहरुले आफ्नो अपेक्षालाई अगाडि सार्नु भएको छ । त्यसको सीमा कहाँ हो ? मिलनविन्दु कहाँ हो, त्यो खोजौं । एउटा मिलन विन्दुमा त पुग्नुपर्यो । पार्टीभित्रको जुन प्रवृति र कार्यशैलीसित हामी असन्तुष्ट भएर लडिरहेका छौं । एउटै एजेण्डामा उभिएकाहरुको बीचमा आपसमा विरोधाभाष त हुनुभएन नि । त्यसको समाधान कसरी गर्ने त ? कुन फर्मुलाले गर्ने ? मैले यिनै कुराहरु राखिरहेको छु । निष्पक्ष ढंगले पार्टी र राष्ट्रको आकांक्षालाई हेरौं । हामी सबैका  आकांक्षा त छन् । तर, कुन पोइन्टलाई मिलन विन्दु बनाउन सक्छौं र कहाँ हामी सबै ‘एडजस्ट’ हुन सक्छौं ।यहाँको जवाफ बढी कूटनीतिक भयो । यसको अर्थ, रामचन्द्र पौडेल सभापतिको उम्मेदवार नहुन पनि सक्नुहुनेरहेछ, होइन ?मैले साथीहरुलाई यो कुरा भनिराखेको छु । सही किसिमले यथार्थ परक विश्लेषण गरेर अगाडि बढौं । के हो यथार्थ ? यथार्थलाई साक्षात्कार गर्न त सबै तयार हुनुपर्यो नि ।तपाईं सभापति त्याग्न पनि तयार हुनुहुन्छ ?त्याग्ने र लिने भन्ने कुरा नै होइन । म प्रधानमन्त्री, राष्ट्रपति र सभापति हुनु भन्ने मेरो एजेण्डा होइन । राष्ट्रपति त म हुनै चाहन्नँ । किनभने मैले गिरिजाबाबुकै पालामा देशमा लोकतन्त्रको लडाईं अझै लड्न बाँकी छ, त्यो लडाईं म मैदानबाटै लड्न चाहन्छु । म राष्ट्रपतिमा गएर थन्किनेवाला छैन भनेर मैले पनि भनेको थिएँ । अहिले पनि भन्छु ।मेरा लागि प्रधानमन्त्री र सभापति गौण कुरा हुन् । ६०–६५ वर्ष लगातार संघर्ष गरेको छु । ०१७ साल पुस १ गतेको काण्डपछि मैले लोकतन्त्रको लडाइँ त्यही विन्दुबाट सुरु गरेको हुँ । त्यो बेलासम्म म काँग्रेस र डेमोक्रसीको पक्षमा थिइनँ । काँग्रेसको विपक्षको सम्मेलनमा भाग लिन काठमाडौं आएको मान्छे हुँ म । तर, जब राजाले पुस १ गतेको काण्ड घटाए । त्यसपछि मेरो कलिलो दिमागमा जनताले चुनेका प्रतिनिधि र सरकारलाई राजाले थुने, यो त अन्याय भयो भन्ने मनमा लाग्यो । अनि लोकतन्त्रका लागि लागें । जेलनेल भोगें । कहीँ नझुकिकन ३० वर्ष लगातार लडें ।सत्तामा बस्दा पनि म डेमोक्रेसीको सिपाही भएकाले मेरा कारणले प्रजातन्त्र बदनाम नहोस्, पार्टी बदनाम नहोस् भन्ने कुरालाई मैले महत्व दिन्छु । अहिले सत्तालाई महत्व दिने व्यक्तित्व भन्दा व्यवस्थालाई महत्व दिने व्यक्तिको खाँचो राष्ट्रलाई छ ।यो राष्ट्रलाई एउटा वैचारिक धरातलमा उभिएर कसरी नेतृत्व गर्नुपर्छ भन्ने हो । कम्युनिस्टसँग सिद्धान्तको बहस गरौं न । कम्युनिस्टसँग लड्दा हामीले सिद्धान्तमा लड्नुपर्छ । हाम्रो पार्टीका सभापतिसँग कतिपय कुरामा सहमत छैनौं, उहाँको कार्यशैलीबाट पार्टीलाई मुक्त कसरी गर्ने भन्नका लागि के गर्दा हुन्छ, त्यो गरौं ।तपाई त पार्टी सभापतिको हकदार पनि त हुनुहुन्छ....म अस्ति (१३ औं महाधिवेशन) को घाइते हो । मैले चुनाव हारेको छु, मैलाई छोड, तिमीहरु कोही पनि उम्मेदवार नबन भनेको छैन । तर, साथीहरुले यथार्थ बुझ्नुहुन्छ र सल्लाहबाटै निष्कर्षमा पुग्छौं भन्नेमा म विश्वस्त छु ।तपाईकै टिमबाट सभापतिमा दाबी गरिरहेका शशांक, शेखर, सुजाता, प्रकाशमान सिंह सबैले रामचन्द्र पौडेललाई एकचोटि काँग्रेसको नेतृत्व गर्न दिनुपर्छ भन्ने तपाईको भनाइ हो ?मेरो भनाइ भन्दा पनि देशका अधिकांश साथीहरुको न्याय त हुनुपर्छ नि भन्ने भावना म बुझ्छु ।यतिबेला नेपाली काँग्रेसमा पुस्ता हस्तान्तरणको बहस पनि चलेको छ । १४ औं महाधिवेशनमा दोस्रो पुस्तालाई दिनुपर्यो र १५ औंमा तेस्रो पुस्ता आउनुपर्यो भन्ने सुनिन्छ । यहाँको विचारमा यसपटक शेरबहादुर देउवा र रामचन्द्र पौडेलबाट दोस्रो पुस्तामा नेतृत्व सार्दा के हुन्छ ?मेरो एउटा भनाइ के छ भने समयवद्ध काम गरौं । समयवद्ध काम गर्दै आएको भएदेखि नयाँ नेतृत्व आएको डेढ÷दुई वर्ष भइसक्थ्यो । मै सभापति भए पनि नेतृत्व बुझाउने बेला आउन लाग्थ्यो झण्डै झण्डै । तर, यहाँ त सभापति (देउवा) जी बसेको बस्यै गर्नुभयो । कार्यकाल लम्ब्याएको लम्ब्यायै गर्नुभयो । मेरो यसैमा असहमति हो ।पदमा पुगिसकेपछि सधैं त्यस्तै । नेपाल विद्यार्थी संघ स्थापना गर्दा पहिलो कार्य समितिमा हामी थियौं । एकवर्षमै नारायणघाटमा दोस्रो महाधिवेशन गरेर हामी उहाँलाई (देउवा) लाई नेतृत्व बुझायौं । उहाँ ०३६ सालसम्म पनि नेतृत्व हस्तान्तरण नगरी बसेको बस्यै गरिदिनुभयो । त्यही पारा अहिले पनि हो कि भनेर उहाँलाई कहिलेकाहिँ मैले भन्ने गर्छु । समयमा चुनाव भइदिएको भए नेविसंघमा पनि कतिले असर पाउने थिए नि । काम गरेर देखाउन पाउथे नि । कसले कस्तो गर्दोरहेछ भनेर जनताले टेस्ट गर्न पाउनुपर्यो नि । को टेस्टेड हुने, कुन अनटेस्टेड हुने, यो पनि सवाल छ ।पुस्ता हस्तान्तरणको कुरा अराजनीतिक हो, उमेर केही होइन । मान्छेको विचार, सम्झने शक्ति र योजना, कार्यक्रम ह्यान्डल गर्ने क्षमता भएको मान्छे युवा हो । युवा भनेको विचार हो भन्नुहुन्थ्यो वीपीले पनि । मान्छे विचारले युवा पनि हुन्छ, बुढो पनि हुन्छ । त्यसैले आजको समस्यालाई जसले प्रतिनिधित्व गर्न सक्छ, त्यही युवा हो । उमेर हेरेर यसलाई जिम्मा लगाउने, यसलाई जिम्मा लगाउने... कुरा त्यति सहज नहोला ।कसैले कसैलाई दिने कुरा होइन । भारतमा एकाएक नरेन्द्र मोदी आए । सारा देशलाई प्रभावित पारिदिए । आडवाणीहरुले भन्नुपर्यो ‘तपाईले हाम्रो पार्टीको उद्धार गरिदिनुभयो’ भनेर ।म पनि एउटा धुलोबाट उठेर आएको व्यक्तिलाई स्वागत गर्न पर्खेर बसेको छु भनेर मैले भन्ने गरेको छु । रुखको पुरानो पात झर्छ, नयाँ पलाउँछ । त्यसलाई कसैले इन्कार गर्न सक्दैन । तर, पुरानो पात कतिसम्म रुखमा अडिन्छ, त्यसको क्षमतामा भर पर्छ ।त्यसोभए, एकपटक टेस्ट हुन पाउनुपर्यो भन्ने तपाईंको माग हो ?मलाई पदै मात्र पनि होइन बाबा ! यो मुलुकको अहिलेको राजनीतिक संकट सामना गर्ने भूमिकाबाट बञ्चित हुँदा देशलाई कति नोक्सान हुन्छ, कति फाइदा हुन्छ । आचार्य रजनीशले महात्मा गान्धीलाई भने, राम्रो मान्छेले सक्रिय राजनीति छोडिदिन्छु भनेर भारतीय जनतामाथि सबैभन्दा ठूलो बेइमानी गरे । गान्धीले छोडेपछि उनीभन्दा असल मान्छे कम हुँदै गए ।यतिबेला कर्तव्य निर्वाह गर्नु छ । कहाँ बसेर राम्रोसँग प्रभावकारी ढंगले गर्न सकिन्छ, कुन मोर्चामा को बस्ने हो मिलाएर गरौं भन्ने मेरो भनाइ हो ।महाधिवेशन आउनै लागिसक्यो, सभापतिको उम्मेदवारबारे तपाई अझै टिममा छलफल भइरहेको छ, भन्नुहुन्छ । उपसभापति विमलेन्द्र निधिले उम्मेदवारी घोषणा गरिसक्नुभयो । देउवाजीले पनि सभापति दोहोर्याउँछु भनिसक्नुभयो । तपाईंहरु चाहिँ कहिले मिलाउनुहुन्छ ?मुख्य कुरा क्रियाशील सदस्यताको छ । अहिले मेरो सबैभन्दा बढी चिन्ता पार्टीको महाधिवेशनलाई सुनिश्चित गर्ने हो । मेरो ध्यान त्यतातिर बढी केन्द्रित छ । पार्टीको महाधिवेशन पारदर्शी ढंगले होस् । पार्टीको महाधिवेशनमा हेराफेरी नहोस् । आम कार्यकर्ताको भावनाअनुरुपको नेतृत्व आओस् । कसैले कृत्रिम ढंगले नेतृत्व प्राप्त गर्ने कुरा नहोस् । क्रियाशील सदस्यता छानविन समितिले क्रियाशील सदस्यताको टुंगो लगाएर, निर्वाचन समितिलाई जिम्मा दिनुपर्ने छ ।हिजो समायोजनको कुरा थियो । अब त्यो करिब–करिब टुंगो लागेको छ । तर, पार्टी कार्यालयले चिठी लेख्न ढिलाढाला गर्छ । आफू अनुकुलको कुरा हुँदा तुरुन्त परिपत्र जारी गर्ने र आफूलाई अलिकति मन नपरेको कुरा भए आलटाल गर्ने बानी छ । त्यस्तो कार्यशैलीसित दिक्क भएकाले मूल समस्या त्यहाँ छ भनेर त्यतातिर ध्यान लगाइरहेको छु । उम्मेदवारी खडा गरेर दगुर्नुभन्दा महाधिवेशनको पृष्ठभूमि तयार गरौं न त ।यहाँले क्रियाशील सदस्यताको विषयमा सभापतिसँग आइतबार छलफल गर्नुभएको थियो, के भयो ?एउटा मापदण्ड बनाएर जाउँ भन्ने हाम्रो भनाइ हो । क्रियाशील सदस्यता छानविन हुँदा एउटा मापदण्ड बनाएर मात्र छानविन होस् भन्ने एउटा कुरा छ । अर्को, ए बाबा काँग्रेसका बीचमा प्रतिस्पर्धा हुनुपर्यो । ल ठीक छ, काँग्रेसमा प्रवेश गर्नुभएको छ, उहाँहरुलाई पनि स्वागत छ । विजय गच्छदार र सुनील थापालाई स्वागत छ । हामी संकीर्णता राख्दैनौं । तर, विजय गच्छदारको नाममा अरु नै मान्छे हालेर वा सुनीलका नाममा ब्याक डोरबाट मान्छे थपेर पार्टीलाई पकड राख्ने दृष्टिकोणमा काम भइरहेको छ । अरु–अरु पनि पार्टी प्रवेश गराएर तेरोमा यति लैजा भनेर पहिला हामीले गरेका थिएनौं । पार्टीको अफिसियल ग्रुपले त्यो गर्न थालेको छ । यो तरिका भएन ।पार्टीभित्र आउनेलाई सम्मानपूर्वक राखौं । यो कुरालाई ‘मिस युज’ नगरौं । पारदर्शी ढंगले क्रियाशील छानविन होस् भन्ने ढंगमा छलफल भयो ।तर, आगामी नेतृत्व कसले गर्ने भन्नेमा त तपाईंहरुले ढिलाढाला गरिराख्नुभएकै देखियो नि ?केही ढिलाढाला छैन । क्रियाशील सदस्यता सकियोस् । वडाबाट चुनाव सुरु होस् न । चुनावमा एकमत हुनुपर्यो । अहिले क्रियाशील निष्पक्ष बाँडियोस् भन्ने हामी सबैको एउटै मत छ ।तपाईको टिममा रहेका डा. शशांक कोइराला १३ औं महाधिवेशनमा देउवासँग मिलेको देखियो । उहाँले देउवा समूहको पनि भोट लिनुभयो ....म त्यो भन्न सक्दिनँ । होला, उहाँ वीपीको छोरा भएर, मन पराएर हाले होलान् मान्छेले ।वीपी कोइराला, गणेशमान सिंह र महेन्द्रनारायण निधिका छोराहरुसँगै बैठक बसेको फोटो सार्वजनिक भएको छ । तपाईंको टीममा रहेका उहाँहरु (शशांक, प्रकाशमान, शेखरहरु) यसपालि फुत्किनुहुन्छ कि ?आइतबार पार्टी अफिसमा बीपी र गणेशमानका छोराहरु (शशांक र प्रकाशमान) सँग एउटा प्रश्न गरेको थिएँ– हैन प्रकाशजी, शशांकजी, अहिले विमलेन्द्र निधि त्यत्रो वर्ष शेरबहादुर देउवासँग सहयात्रा गरेर शेरबहादुरकै नेतृत्वमा उपसभापति बनेर उहाँको हालीमुहाली यस्तो चलिराखेको छ ।त्यसलाई एकैचोटि स्वाट्टै छाडेर तपाईंहरुलाई सभापति बनाउन खोज्दै आएको आउनुभएको हो ? अथवा, शेरबहादुरजीसँगको नेतृत्वमा मान्छेले भोगेको उत्पीडनमा उहाँ (निधि) पनि त्यतिकै सहभागी भएको कुरा प्रकाश र शशांकले बुझेकै छैनन् भनेर उनीहरुले मलाई सभापति मानिदिन्छन् भनेर आएको होला त त्यति बाठो मान्छे ? उनको जुन नाटकीय अभिनय छ, यसको उद्देश्य के हो भन्ने कुरा साथीहरुले बुझ्नुभएकै होला भनेर मैले भनेँ ।भनेपछि, उहाँहरुको मिटिङ सार्वजनिक खपतका लागि मात्रै हो त ?यो त त्यस्तै देखिएको छ । जुन कुराको सम्भावना छैन, त्यही कुरालाई देखाएर यो अभिनय देखाएर सबै काम गर्ने ? यो नक्कली र कृत्रिम कुरा हो ।अन्तिम घडीमा विमलेन्द्र निधि र देउवाबीच सहमति जुट्छ कि उहाँहरु छुट्टाछुट्टै मैदानमा आउनुहुन्छ ? तपाईंको ब्रह्मले के भन्छ ?त्यसलाई मैले रुलआउट गर्न सक्दिनँ । उहाँहरुको बीचमा एकता नै भएर लड्नुहुन्छ भन्ने कुरामा अहिलेसम्मको उहाँहरुको गतिविधि हेर्दा मैले त्यसलाई इन्कार गर्न सक्दिनँ ।तपाईं आफूलाई तेह्रौं महाधिवेशनको घाइते बाघ भन्नुहुन्छ, दुबै जना (देउवा र निधि) मिलेर आउँदा पनि लड्न त तयार हुनुहुन्छ ?पार्टीमा न्यायको लडाईं हो । काँग्रेसमा लोकतान्त्रीकरण कसरी गर्ने ? यो देशमा लोकतान्त्रिक अभ्यासको कमी छ । यत्रो परिवर्तन आयो । तर, पार्टीहरु विखण्डित भए । यत्रो विश्वास गरेर जनताले भोट दिएर कम्युनिस्टलाई पठाए, आफूले आफैंलाई धान्न सकेनन् । पार्टीभित्र यत्रा समस्या आउँदा रहेछन् । काँग्रेसभित्रै पनि कतिपय समस्या बेला–बेलामा भुल्काका रुपमा आएका छन् । लोकतान्त्रिक संस्कार र अभ्यासको कमी छ । यो समाजलाई लोकतान्त्रीकरण गर्नु आवश्यक छ । जता सत्ता त्यतै, ‘जता मल्खु त्यतै ढल्कु’को अवस्था छ ।सेतो बाघको युग अझै पनि बाँकी छ । जंगबहादुरका पालाको युग पूरै सकिएको छैन । यो सोसाइटीलाई लोकतान्त्रीकरण गर्ने नेपाली काँग्रेसको जिम्मेवारी छ । त्यो जिम्मेवारी बोकेको पार्टीभित्र आफैंमा लोकतान्त्रीकरण गर्नुपर्ने जरुरी छ । आफू लोकतान्त्रिक नभइकन अरुलाई लोकतान्त्रीकरण गर्छु भनेर कसैले शिक्षा, उपदेश दिएर कोही मान्छ ? पहिले  आफू सच्चिनुस् ।नेपाली जनता नेतासँग किन विरक्त भएका छन् ? किनभने नेताको चालचलन उनीहरुलाई चित्त बुझेको छैन । तिमीहरु लडेर लोकतन्त्र ल्यायौ, त्यो अनुकुलको किन नभएको भन्ने जनताको गुनासो छ नि, त्यही गुनासो मेटौं भन्ने मेरो प्रयास हो ।काँग्रेसमा पुरानो पुस्ताका तपाईं र शेरबहादुर देउवाजी हुनुहुन्छ । तपाईंहरु मिलेर काँग्रेसलाई एउटै बनाउने उपाय र सम्भावना छ कि छैन ? जस्तो– पार्टी सभापति एकजना र प्रधानमन्त्री एकजना भएर चलाऊँ भनेर देउवा र तपाईमा कुनै समझदारी बन्ने सम्भावना छ कि छैन ?कुरा के हो भन्दा शेरबहादुरजी असाध्यै ठूलो खेलाडी हुनुहुन्छ । उहाँले तँलाई प्रधानमन्त्री बनाउछु भनेर १० चोटी कसम खाइदिनुहुन्छ । म प्रधानमन्त्री बसौंला, तँ सभापति हो न त भन्ने कुरा उहाँको मुखबाट आउलाजस्तो लाग्दैन । यहाँ सवाल त पार्टी सुधार्नु छ । यहाँ सवाल काँग्रेस करेक्सनको छ । काँग्रेसको लोकतान्त्रीकरण जरुरी छ । यही पोइन्टमा गइसकेपछि कहाँनेर कुरा मिल्छ, कसरी मिल्छ, म भन्न सक्दिनँ ।देउवाजीले तपाई पार्टी सभापति बन्नुस्, म एकचोटि प्रधानमन्त्री बन्छु भन्नुभयो भने तपाईं तयार हुनुहुन्छ ?अहिले उहाँलाई प्रधानमन्त्रीमा अगाडि सारेकै छ । यता (सभापति) छोडिदिए पनि भयो नि त उहाँले । उहाँ त दुईटै पद मलाई चाहिन्छ भन्नुहुन्छ भोलि पनि ।प्रधानमन्त्री र सभापति पद बाँडेर उहाँ र मैले मिलेर मात्र मिल्ने कुरा होइन । तर, उहाँलाई एउटा कुरा भनेको छु, धेरै लोभ गरेर कहीँ पुगिँदैन । हेर्नुस्, यो नेपाल भनेको त साधु सन्तलाई पूजा गर्ने देश हो । यहाँको सबैभन्दा ठूला देउता शिवजी नांगा बाबा हुन् । गणेशमानजी सबैभन्दा ठूलो नेता । किनभने, उहाँले प्रधानमन्त्री पद नै अर्कोलाई छाडे भनेर । यहाँ त्यागले नेता बन्छ । त्यागले देउता बन्छ । भोगले देउवा बन्दैन । तपाई देउता बन्नुपर्यो भनेर मैले केन्द्रीय कार्यसमितिमा उहाँलाई भनेको थिएँ । त्यागको भावना उहाँको भित्रको कुरा हो । जीवनको उत्तरार्धमा नेपाल र नेपाली जनतामा छाप राख्छु भन्ने उहाँको घैंटोमा घाम लाग्यो भने पार्टीभित्रको राजनीतिमा व्यवस्थापन सजिलो होला ।तर, म र शेरबहादुजी सबैथोक होइनौं नि त । कयौंको दुःख, योगदान र लगानी छ यो पार्टीमा । सबैको सहयोग, चाहना र भावना मिलेर यो पार्टीलाई नयाँ दिशामा, लोकतान्त्रिक बाटोमा अगाडि बढाउनुपर्छ ।महाधिवेशनमा देउवा र पौडेल नमिल्दा दुबै रिङआउट हुने सम्भावना छ कि छैन ?मैले त्यस्तो देख्दिनँ । काँग्रेसका आम कार्यकर्ता मैले पनि चिनेको छु । मैले एक ठाउँमा भनेको पनि थिएँ, वनले नचिनेको बाघ होइन, बाघले नचिनेको वन होइन । आम काँग्रेसले नचिनेका हामी होइनौं । हामीले नचिनेको आम काँग्रेस होइन । हाम्रा सारा साथीहरुको चाहना र भावना के छ भन्ने कुरा मलाई पनि थाहा छ ।तपाईहरुले आफ्नो पक्षबाट सभापतिको उम्मेदवार चाहिँ वडासमितिहरुको अधिवेशनपछि मात्रै तय गर्नुहुन्छ ? कहिलेसम्म निश्चित होला ?अहिले मैले यसरी ठ्याक्कै यो टाइम भन्दिनँ । वडाको चुनावको लगभग त्यतैतिर । सकेसम्म छिटो देशलाई एउटा सन्देश दिने हामी कोसिस गर्छौं । हामी देशलाई एकताको सन्देश दिन सक्छौं । यो हाम्रो आवश्यकता हो । बाध्यता हो । दिन सक्दैनौं भनेदेखि हामीलाई प्रश्न जनताले गर्छन् नि ।तपाईले सहमतिमै उम्मेदवार चयन गरिने बताउँदै गर्दा धेरै नेताहरुको भनाइ के छ भने एक जनामा सहमति जुटेन भने हामी सबैले चुनावमा जानुपर्ने परिस्थिति हुन सक्छ । त्यसपछि दोस्रो राउण्डमा पुर्याउने प्रयास हुन्छ....साथीहरुलाई म यो मिडियाको माध्यमबाट के भन्न चाहन्छु भने सेकेन्ड राउण्डमा लैजाने यस्तो कच्चा सोच नबनाऔं । जे गर्ने हो, सुरुकै चरणमा गर्नुपर्छ । किनभने, यसले पछि अनेक विकृति ल्याउन सक्छ । सबैभन्दा ठूलो समस्या त तल अरु साथीहरुमा आउँछ । अरु साथीहरु, जो पीडित भएर बसेका छन्, तिनलाई मर्का पर्छ । ती साथीहरुको मर्का हामीले नबुझ्ने ?सभापतिका दाबेदार विमलेन्द्र निधिले के भनिरहनुभएको छ भने पार्टीभित्रबाट सहमतिका आधारमा नेतृत्व चयन गर्नुपर्छ, हामी ७ जना जो दाबेदार छौं, यसमध्ये एकजनामा सहमति भयो भने ठिकै छ, हैन भने १३ औं महाधिवेशनका उम्मेदवारहरुले दोस्रो तहबाट उम्मेदवार चयन गरिदिनुपर्छ । रामचन्द्र पौडेल र शेरबहादुर देउवा मेरो प्रस्तावक र समर्थक बसिदिनुपर्छ भन्ने उहाँको अपेक्षा छ । यस सन्दर्भमा के सोचिराख्नुभएको छ ? यो त एउटा सुमधुर कल्पना हो । यहाँभन्दा बढी त म के भनौं ।तपाईको समूहमध्ये कोइराला परिवारबाटै शशांक, शेखर र सुजातासमेत तीनजना सभापतिका दाबेदार छन् । उनीहरुले तीनमध्ये एकजनामा सहमति जुटाइन्छ भनिरहनुभएको छ । त्यस्तो हो ?यो पनि वास्तविकतामा आधारित छैन । मैले पनि कोइरालामध्येकै तीनजनासँग संगत गरिराख्या छुृ । छलफल भइ नै राख्या छ । त्यस्तो सोचमा विश्वस्त नै उहाँहरु भएको मैले मान्दिनँ । उहाँहरु पनि यो काँग्रेसमा कस–कसको लगानी छ, अहिलेको समस्या पनि उहाँहरुले बुझ्नुभएको छ नि त ।  अहिले जुन पकडमा पार्टी फसिराख्या छ, त्यसबाट कसरी मुक्त गर्ने भन्ने चिन्ता त उहाँहरुलाई पनि छ नि । पहिलो चिन्ता त यो पकडबाट मुक्त गराउने कुरामा उहाँहरुले पनि सोच्नुभएकै छ ।तपाईले मण्डीखाटारमा सुजाता कोइराला र कृष्णप्रसाद सिटौलासँग लञ्च मिटिङ गर्नु भएछ, के–के कुराकानी भयो ?मलाई खाना खान बोलाउनुभएको थियो । अरु को–कोलाई बोलाउनुभएको थियो, मलाई थाहा थिएन । त्यहाँ सिटौलाजी पनि हुनुहुन्थ्यो । हामी बस्यौं । एकछिन कुरा गर्यौंं । पार्टीको हिजोको घटनाका बारेमा छलफल भयो । महाधिवेशन स्वच्छ ढंगले कसरी सम्पन्न गर्ने भन्नेबारेमै छलफल बढी केन्द्रित रह्यो ।तपाईंहरुबीचको लञ्च मिटिङलाई १४ औं महाधिवेशनमा सिटौलाजीलाई पनि सँगै मिलाएर लैजाने प्रयत्न हो भनेर बुझ्दा हुन्छ ?त्यही प्रयत्नका लागि भनेर मैले कोशिस गरेको होइन । मेरो प्रस्ताव होइन । त्यो छलफल मेरो आयोजना पनि होइन । आयोजना सुजाताजीको हो । सुजाताजीको सतप्रयास भनौं न । उहाँको ईच्छा, चाहना र कामना पार्टीका साथीहरुमा एउटा समझदारी भए राम्रो हुन्थ्यो भन्ने आशयका कुरा उहाँले गर्नु भएको थियो । मिलेर जानुपर्छ भन्नेखालको । यसबारेमा तपाईं र सिटौलाबीच के कुराकानी भयो ?– धेरै केही नभनौं । प्राइभेट कुरा ।आफ्नो टिमबाट एकजना मात्रै उम्मेदवार बनाउने तपाईको प्रयत्न त रहने नै भयो । तर, तपाईको टिमबाट दुईजना उम्मेदवार खडा हुने परिस्थिति भयो भने रामचन्द्र  पौडेल चुनावी मैदानमा देखिनुहुन्छ कि ‘ब्याक’ हुनुहुन्छ ?मैले देशभरिका साथीहरुसँग विस्तार–विस्तार सम्पर्क पनि गरिराखेको छु । साथीहरुको चाहना, भावना के छ । उहाँहरुले तल बसेर कसरी हेरिरहनुभएको छ, यसको पनि अध्ययन गरिराखेको छु ।यही टिमबाट दुईजना सभापतिका उम्मेदवार हुँदाखेरि तपाईलाई पनि देख्न सकिन्छ भनेर बुझ्दा हुन्छ ?चुनाव लड्ने उम्मेदवारले आफ्नोतर्फबाट विश्लेषण गरेर लड्ने हो । यस्तो–यस्तो परिस्थितिमा मेरो आवश्यकता छ र मेरो सम्भावना छ भनेर आफूले विश्लेषण गर्ने हो ।यहाँले अघि भन्न्नुभयो, हामी उम्मेद्वारका रुपमा अगाडि आउनका लागि क्रियाशील सदस्यताको विषयलाई कुरिराखेका छौं । अस्ति, पत्रकारसँगको अन्तरक्रियामा सभापति देउवाले भन्दैहुनुहुन्थ्यो, मैलेचाहिँ उम्मदेवारी दिइसकें, रामचन्द्रजीले उम्मेदवारी दिनुभयो कि भएन, उहाँलाई पनि सोध्नोस् भन्नुभएको थियो । उहाँले तपाईको उम्मेदवारी खोजिराखेको स्थिति छ नि ?हैन, मलाई हतार र आतुरी केही पनि छैन । महाधिवेशन अझै परै छ ।देउवाको उम्मेदवारी घोषणाले रामचन्द्र पौडेललाई केही राहत भएको भन्ने सुनिन्छ, त्यस्तो विश्लेषण भएको हो ?खै, मलाई त्यस्तो लाग्दैन । शेरबहादुरजीको उम्मेदवारी हुँदाखेरि अलिकति साथीहरु जो हौसिएर उत्साहित हुनुहुन्थ्यो, त्यसमा थोरै थोरै संयमित हुनुभएको छ । शेरबहादुरजी जे भए पनि ठूलै खेलाडी हो । प्रधानमन्त्री चारचोटि भैसक्या मान्छे हो । यो पार्टी छाडेर गएर अर्को पार्टी खोलेर पनि फेरि यता आएर सभापति बन्ने सामथ्र्य राख्या मान्छे हो । त्यसकारण उहाँको उपस्थितिले गर्दा साथीहरु अलि संयमितचाहिँ हुनुपर्छ ।देउवा प्रधानमन्त्री बनेर महाधिवेशनमा आउँदा तपाईहरुलाई थप थ्रेट त होला नि ?मचाहिँ जीवनभर सत्तासँग लडेको मान्छे हो । राजाको सत्तासँग पनि निर्धक्कसँग लडेको हो । पछि आएर ज्ञानेन्द्रको सत्तासँग पनि निर्धक्कसँग लडेको हो । कम्युनिस्टको सत्तासँग पनि लडेको हो । त्यसकारण म सत्तासित डराउने मान्छे होइन । यो लोकतन्त्र संस्थागत गर्नलाई हामी सत्तासँगै लडेका मान्छे हौं । हाम्रो यो संघर्षले लोकतन्त्र अझ परिस्कृत हुन्छ र अझ खारिन्छ भन्ने मलाई लाग्छ ।#रामचन्द्र पौडेल