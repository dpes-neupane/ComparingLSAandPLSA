
 देशभरिका वकिलहरुको संगठन नेपाल बार एशोसिएसनको नयाँ नेतृत्व चयनका लागि चुनाव आउनै लागेको छ । सर्वोच्च अदालतमा न्यायाधीश सिफारिस प्रकरण र न्यायपरिषद सदस्यको पुनर्नियुक्तिसम्बन्धी विवाद चर्किइरहेका बेला हुन लागेको नयाँ निर्वाचनको सेरोफेरोमा बारका उपाध्यक्ष अधिवक्ता टीकाराम भट्टराईसँग अनलाइनखबरले गरेको कुराकानीः
वकिलहरुको साझा संगठन नेपाल बारको चुनाव कसरी हुँदैछ ?
आउँदो चैत २० गते बारको नयाँ नेतृत्वका लागि चुनाव हँुदैछ । देशभरका कानूनव्यवसायीहरु निर्वाचनलाई व्यग्रतापूर्ण प्रतिक्षा गरिरहेका छन् । नेपाल बारको एउटा असल परम्परा के छ भने समूहरुपमा निर्वाचन लडेर आए पनि भोलिपल्टदेखि एकतावद्ध भएर अगाडि बढ्ने प्रचलन रहेको छ । यो २४ औं कार्यसमितिको निर्वाचन हो ।
यस सन्दर्भमा म विकृति र विसंगतिका विरुद्धमा, संविधानवादका पक्षमा र भ्रष्टाचारका विरुद्धमा अनि सर्वोच्च अदालतलाई न्यायाधीशविहीन बनाउने शक्ति वा व्यक्तिका विरुद्धमा मतदान गर्न आग्रह गर्दछु ।
प्रगतिशील समूहमा राप्रपा नेपालका वकिलहरुले पनि तालमेल गरेको देखियो । के राप्रपा नेपाल पनि प्रगतिशील हो ?
प्रगतिशील मात्र छैन । प्रगतिशील-राष्ट्रवादी समूह भनेको छ । नेपाल बारको एउटा परम्परा के छ भने लोकतन्त्रवादी साथीहरु एक पक्षमा र गैरकांग्रेसहरु एक ठाँउमा उभिएर निर्वाचन लड्ने परम्परा छ । अहिले विजयकान्त मैनाली उठेको समूहका कृष्णप्रसाद पन्त पनि निर्वाचन लड्नुभएको थियो । पूर्वमहान्यायधिवक्ता सुशील पन्त पनि यही समूहबाट निर्वाचन लड्नुभएको थियो । विजयकान्त मैनाली प्यानल पनि त्यसैको निरन्तरता हो ।
बारका अघिल्ला कार्यसमिति भन्दा वर्तमान कार्यसमिति झूर रह्यो भन्ने चर्चा छ नि ? उपाध्यक्षको हैसियतले यो आरोपबारे के भन्नुहुन्छ ?
यो आरोपमा सत्यता छैन । जव हामी बारमा निर्वाचित भएर आयौं,ं त्यतिबेलादेखि नेपालको प्रधानन्यायाधीशलाई कार्यपालिकाको प्रमुख बनाउनुपर्छ भन्ने आयो, जसमा हामी खरो उत्रियौं । र, संसारका कानुन व्यवसायीहरुले देख्दा पनि लाज लाग्ने उक्त कामको विरोधमा हामीले जनमत तयार पार्‍यौं ।
तत्कालीन प्रधानन्यायाधीश खिलराज रेग्मीलाई त्यो नगर्न पटक-पटक आग्रह गर्‍यौं, तर त्यसलाई पनि लत्याउँदै उहाँ कार्यपालिकाको पनि प्रमुख भएर जानुभयो । यो संसारको सभ्य संवैधानिक इतिहासमा लज्जास्पद घटना हो । त्यसबाट भएर बार र बेञ्चको सम्बन्ध बिगि्रयो ।
अर्को कुरा, न्यायपालिकामा जसरी प्रकाश वस्ती र भरतराज उप्रेतीहरुलाई बहिर्गमन गराउने षड्यन्त्र भयो, त्यसको विरोधमा संस्थागत रुपमा उत्रँदा त्यतिखेरको नेतृत्वसँग पनि बारको सम्वन्ध विग्रियो ।
तेस्रो, ८ जना न्यायाधीशहरुको नियुक्तिका बेला जुन जनमत बन्यो, त्यो के थियो भने असल न्यायाधीशहरुलाई विदा गरेर त्यो स्थानमा ल्याइएका पात्रहरुका विषयमा कुरा उठाइए ।
पछिल्लो पटक सर्वोच्च अदालतमा भएको नियुक्तिको सन्दर्भमा बार सहमत हुन सकेन । यो कारणले पनि हरिकृष्ण कार्कीको नेतृत्व र न्यायपालिकाबीच टकराव आएको देखियो । तर, यी सबै मुद्दाहरुमा अदालतभित्रका नैतिकवान, असल र इमान्दार न्यायाधीशहरु पनि नेपाल बारका साथमा थिए । त्यसैले हामी गौरव महसुस गरिरहेका छौं । असल मूल्य मान्यता र संविधानवादका पक्षमा उभिँदा न्यायपालिकासँग जुट टकराव भयो, त्यसमा खेद होइन गौरव छ ।
तपाईले माथि भनेका सबै विषयमा बारले अदालतसँग हारेकै देखियो….
प्राविधिकरुपमा हेर्दा हामीले हारेको जस्तो देखिए पनि राजनीतिक रुपमा हामीले विजयी प्राप्त गर्‍यौ । खिलराज रेग्मीलाई कार्यपालिका प्रमुख बनाउनुपर्छ भनेर जसले प्रस्ताव गरेको थियो, एमाओवादीको बैठकले त्यो गल्ती भएछ भनेर निर्णय गरिसकेको छ ।
त्यसपछि सर्वोच्च अदालतका निवर्तमान न्यायाधीश गिरीशचन्द्र लालले प्रधानन्यायाधीशको नामले रेग्मीलाई परिचय नगराउनू भनेर अन्तरिम आदेश जारी गर्नुभयो । तर, प्राविधिक रुपमा हामीले रेग्मीलाई रोक्न सकेनौं । तथापि यसमा विश्वभरका संविधानविदलेे नेपाल बारले लिएको अडान सही रहेछ भनेर समर्थन गरे ।
नेपालको संविधानमा त्यसखालका अवस्था नआउन् भनेर त्यसबाट पाठ सिकेर बाधाअड्काउ फुकाउँ आदेश जारी गर्ने ढोका नै बन्द गर्न सफल भयो । यो हिसावले हामी प्राविधिक रुपमा सफल भयौं ।
बारले राम्रो काम गर्‍यो भन्नुभयो, तर तपाईकै अध्यक्ष हरिकृष्ण कार्कीले वीचैमा छाडेर महान्यायाधिवक्ता बन्नु पदलोलुपता भएन ? यसैले गर्दा अहिले प्रगतिशील समूहले आलोचनाको शिकार हुनुपरेको छ….
यसलाई कसरी हेर्नुपर्छ भने निर्वाचनको समयमा एउटा समूहको प्रमुख मुद्दा नै यही भएको हामीले पाएका छौं, जुन गलत छ । पहिलो, हरिकृष्ण कार्कीले पदमा रहँदा रहँदै महान्यायाधिवक्ता खान जानुभएको होइन । उहाँले केन्द्रीय कार्यसमितिा राजिनामा बुझाएर केन्द्रीय कार्यसमितिको सर्वसम्मत निर्णका आधारमा उहाँको राजीनामा स्वीकृति भएको हो । त्यो कार्यसमितिमा शेरबहादुर केसी समूहका पनि मानिसहरु भएकाले सहमति जनाएर नै उहाँको राजीनामा स्वीकृत भएको हो ।
उहाँले फिल्ड नै छाडेर जानुभएको होइन । खिलराज रेग्मी मन्त्रिपरिषदको अध्यक्ष हुन गएको जस्तो विषय होइन । उहाँ न्याय र कानुनको विषयमै रहेका कारण त्यति ठूलो विषय होइन । धेरै कुराहरु व्यक्तिका निजी इच्छा र चाहना अनुसार पनि हुन्छ । उहाँले सबै समक्ष राजीनामा दिएका कारण त्यही समूहका साथीहरुले यही कुरा उठाउनु कुरा अनैतिक कार्य हो ।
महान्यायाधिवक्ता बनेको केही महिना नबित्दै कार्कीलाई फेरि सर्वोच्चको न्यायाधीशमा सिफारिस गरियो….
महान्याधिवक्ताबाट न्यायाधीशमा यसभन्दा अघि डा. भरतबहादुर कार्की पनि सिफारिस हुनुभयो । त्यसभन्दा अगाडि पवन ओझा पनि हुनुभयो । त्यसैले यो चुनावी मुद्दा बनाउनुपर्ने मुद्दा होइन । यो कुनै अनैतिक काम होइन । कानूनले वर्जित गरेको काम पनि होइन । महान्यायधिवक्ताबाट सर्वोच्च अदालतको न्यायाधीश हुने कुरा आफैमा नराम्रो कुरा होइन ।
अदालतमा त एमालेकरण नै हुन थाल्यो भन्ने सुनिन्छ नि ?

दुई जना लोकतन्त्रवादी समूहसँग नजिक र दुईजना प्रगतिशीलसँग नजिक हुनुहुन्छ । चारजनामा दुई-दुई भएको छ, अनि यो एमालेकरण भयो भन्नु तथ्यसंगत होइन ।

कसरी एमालेकरण भयो ? जो मानिस आफू न्यायाधीश बन्न असफल भयो, आफूले निकै तानाबाना बुन्दा पनि बन्न सकेन, त्यो मानिसको अन्तरवार्ता र लेखहरुमा एमालेकरण भयो भन्ने आइरहेको छ । यो तमाम कानून क्षेत्रका मानिसहरु किन र कुन क्षेत्रबाट यो कुरा आइरहेको छ भन्नेबारे जानकार छन् ।
तथ्यभित्र प्रवेश गरेर हेर्दा पनि सर्वोच्च अदालतका ११ न्यायाधीशमध्ये ७ जनाको नाम मुख्य न्यायाधीशहरुका तर्फबाट सिफारिश गरिएको छ । उहाँहरु कुनै दलमा हुने कुरा भएन । बाँकी चारजना, जो कानून व्यवसायीहरु हुन्नुहुन्छ, उहाँहरु जुनकुनै रुपमा दुई जना लोकतन्त्रवादी समूहसँग नजिक र दुईजना प्रगतिशीलसँग नजिक हुनुहुन्छ । चारजनामा दुई-दुई भएको छ, अनि यो एमालेकरण भयो भन्नु तथ्यसंगत होइन ।
तपाईले कांग्रेसीकरण पनि भएको छ भन्न खोज्नुभएको हो ?
सर्वोच्चको न्यायाधीशमा चारजना कानून व्यवसायीहरु सिफारिस हुनुभएको छ । बारको राजनीतिको सन्दर्भमा लोकतन्त्रवादी समूहबाट प्रकाश राउत, अनिलकुमार सिन्हा नेपाल बारमा प्रतिनिधित्व गरेकै मान्छे हो । त्यस्तै, सपना प्रधान मल्ल र हरिकष्ण कार्की प्रगतिशीलबाट प्रतिनिधित्व गरेका मानिस हुन् ।
तसर्थ एमालेकरण भयो भन्नु आफ्नो व्यक्तिगत तुष्टि पूरा हुन नसक्नेहरुको अभिव्यक्ति हो । या त यो आवरणमा मतदातालाई झुक्याउन सकिन्छ कि भनेर राखेको तर्कमात्रै हो ।
पूर्वसांसदलाई न्यायाधीशमा सिफारिस गरिँदा बारले किन विरोध नजनाएको ? बारका अध्यक्ष आफैं यसमा सहभागी भएर हो कि ?
तपाईले पूर्वसभासदको कुरा गर्नुभयो, म त्यसमा जान्छु । अमेरिका, क्यानडा, बेलायत, भारतको कानून प्रणाली एउटै हो । त्यसलाई हेर्नुहुन्छ भने राजनीतिमा भएका असल कानुन व्यवसायीहरु न्यायाधीशमा पनि अब्बल दर्जाका भएका छन् ।
नेपालको इतिहासमा कृष्णजंग रायमाझी पनि नेपाल बारको महासचिवबाट सर्वोच्च अदालतको न्यायाधीश हुँदै विदा हुनुभयो । लक्ष्मण अर्याल नेपाली कांग्रेसको बौद्विक व्यक्तित्व हो, उहाँले न्यायिक क्षेत्रका महत्वपूर्ण योगदान गर्नुभयो ।
नेपालको न्यायिक इतिहासमा पनि राजनीतिसँग जोडिएका व्यक्तिहरु जो-जो न्यायपालिकामा जानुभयो, उहाँहरुले न्यायपालिकामा गए पनि आफ्नो साखलाई कायम राख्नुभयो ।
भारतकै उदाहरण हेर्ने हो भने कृष्ण ऐयर, जो संसारको उत्कृष्ठ विधिशास्त्री मानिन्छन्, उनी मुख्यमन्त्री हुँदै हाइकोर्टको जर्जमा नियुक्ति हुँदै सर्वोच्च अदालतको न्यायाधीश भए । उनी कम्युनिष्ट पार्टीको सक्रिय कार्यकर्ता थिए ।
एमालेकी पूर्वसांसद सपना मल्ल प्रधानलाई न्यायाधीश बनाउन मिल्छ भन्ने तपाईको तर्क हो ?
जहाँसम्म सपना प्रधान मल्लको कुरा छ, उहाँ कुनै पार्टीको सदस्य हुनुहुन्नथ्यो । अघिल्लो संविधानसभालाई समावेशी बनाउने क्रममा उहाँ एउटा पार्टीले लिएर गयो । सपना प्रधान त्यहाँ जानूपूर्व न कुनै पार्टीको सदस्य हुनुहुन्थ्यो, न त्यसभन्दा पछि पार्टीको सदस्य हुनुहुन्थ्यो । यो नवुझ्नेहरुले लगाएको आरोप हो ।
उहाँ प्राविधिक रुपमा एमाले होइन । एमालेको समानुपातिकको सूचिमा विज्ञको रुपमा पर्नुभएको हो, तसर्थ उहाँ एमाले होइन । उहाँ नेपालमा मात्र होइन, संसारमै आफ्नो विधामा दख्खल राख्ने महिला हुनुहुन्छ । त्यसैले उहाँको विषय पूर्वाग्रही रुपमा उचालिएको छ । राजनीतिमा मुछिएका मानिसले त त्यति राम्रोसँग काम गरेर निस्किएका छन् भने उहाँ त राजनीतिमा मुछिएको मानिस नै होइन । त्यसैले यो विषयलाई पनि नेपालका महिला तथा समस्त नेपाली महिलाहरुको गौरवका रुपमा लिनुपर्छ ।
यसरी सांसदलाई भटाभट न्यायाधीश बनाउन थालियो भने अरुले पनि त दाबी गर्लान् नि ?
पार्टीका मान्छेहरु नै न्यायाधीशमा जानुहुँदैन भन्ने छैन । त्यो मानिस गएर पार्टीको पक्षमा फैसला गर्न थाल्यो भने महाअभियोग लगाउने कुरा छँदैछ । दलीय व्यवस्थामा, त्यो पनि गणतन्त्रको युगमा कुनै पार्टीसँग नजिक भएका आधारमा संविधान र कानूनले दिएको अन्य योग्यता पुग्छ भने ऊ जानुहुँदैन भन्ने विषय गलत हो ।
अदालतमा राजनीतिकरण नहोस् भन्ने मानिसहरुको चिन्ता छ…
त्यो सही हो । राजनीतिकरण हुन्छ कि भन्ने जुन चिन्ता छाएको छ, यो सबैभन्दा राम्रो कुरा हो । सपना प्रधानको सन्दर्भमा जसरी यो बहस उठ्यो, यसले न्यायपालिकालाई स्वतन्त्र र सक्षम बनाउन र स्वयं उहाँलाई पनि भविष्यमा कार्यसम्पादन गर्न एउटा मार्गदर्शन गरेको छ ।
न्यायालयमा राजनीतिकरण गर्नुहुँदैन भन्नेमा हामी सवै सहमत छौं । तर, त्यसकारण राजनीति भएको मान्छे न्यायाधीशमा जानुहुँदैन भन्नु गलत हो । गइसकेपछि उसले राजनीतिसँग निकटता वा दूरता देखायो भने त्यो चाँहि उसको कार्यक्षता भएका कारण संविधानले गरेको व्यवस्था अनुरुप नै हुनेछ ।
फेरि एकपटक बारको भूमिकाकै कुरा गरौं, आफैंले न्यायपरिषदमा सिफारिस गरेर पठाएका सदस्य रामप्रसाद श्रेष्ठलाई प्रधानन्यायाधीशले बैठकमा उपस्थिति गराएनन् । उनीमाथि संविधानमै नभएको पुनर्नियुक्तिको डण्डा चलाइँदा बारले चुइँक्क बोल्न सक्यो ?
न्यायपरिषद सदस्य रामप्रसाद श्रेष्ठको पद खाली गराउनका लागि रामप्रसाद सिटौलालाई जसरी राजीनामा गराइयो, मैले अघि नै भनेको तत्व र समूहले नै सिटौलालाई राजीनामा गरायो । सिटौलाले राजिनामा गरिसकेको सन्दर्भमा श्रेष्ठलाई निरन्तरता दिन नसकिने न्यायपरिषदले निर्णय गर्‍यो, त्यो निर्णय नै त्रुटिपूर्ण थियो । जसलाई बार एसोशिएसनले संस्थागत निर्णय गर्न सकेन, यो गलत थियो कि सही भन्नेबारे ।
निर्णय गर्न नसक्नुको कारण ?
किन सकेन भने नेपाल बारको महत्वपूर्ण विशेषता र एउटा असल परम्परा के छ भने महत्वपूर्ण राजनीतिक वा संवैधानिक विषयमा सर्वसम्मत निर्णय गछौर्ं । कार्यसमितिमा यो विषय प्रवेश गर्दा सर्वसम्मत निर्णय हुन नसक्ने भएका कारण यो विषयलाई हामीले कार्यसमिति बैठकमा लान सकेनौं ।
संविधान बनेपछि अरु कसैले पुनर्नियुक्त हुनु नपर्ने, रामप्रसाद श्रेष्ठले मात्रै हुनुपर्ने किन ?
यो संविधानबमोजिम उहाँले निरन्तरता पाउने ठाउँ थियो । यो कुरा कसरी पुष्टि भयो भने पछिल्लोपटक जसरी पुनरावेदन अदालतमा कार्यरत न्यायाधीशहरुलाई सर्वोच्च अदालतमा सिफारिस गरियो, त्यही समान व्यवस्था रामप्रसाद श्रेष्ठको हकमा पनि लागू हनु सक्थ्यो । रामप्रसाद श्रेष्ठको बहिर्गमन गर्ने काम न्यायपरिषदले जसरी गर्‍यो, त्यो त्रुटिपूर्ण थियो भन्ने नै मेरो निष्कर्ष हो ।
यसमा बारको कुनै भूमिका छैन त ?
जहाँसम्म न्यायपरिषदसँग टकरावको कुरा छ, न्यायपरिषदमा हाम्रो कार्यकालभन्दा पहिल्यै गएका उपेन्द्रकेशरी न्यौपाने र खेमनारायण ढुंगानाको कार्यशैलीसँग हामी सहमत हुन सकेनौं । न्यौपानेले त्यही आधारमा राजिनामा पनि दिनुभयो । र, अहिले जसरी हामीले आफ्नो कार्यकाललाई मूल्यांकन गरिरहेका छांै, त्यसमा न्यायपरिषदले गरेको गलत कामका विरुद्धमा हामी उत्रियौं, जसलाई हामीले गौरवपूर्ण मानिरहेका छौं ।
अर्को महत्वपूर्ण कुरा, हामीले हरिकृष्ण कार्कीको नेतृत्वमा लडिरहँदा नेपाल बारालाई समावेशी बनाउँछौं भनेका थियौं जुन हामीले पूरा गर्‍यौं । अहिले त्यही आधारमा समावेशी कोटामा बारको नयाँ नेतृत्व चयन हुँदैछ ।
दोस्रो, हामीले विशेष संवैधानिक सम्मेलन गरेर संसदलाई नेपाल बारका तर्फबाट एकीकृत धारण बुझाउछौं भनेका थियौं । त्यसलाई पूरा गर्न हामीले तीन दिने सम्मेलन गरेका थियौं । नीतिगत रुपमा हामीले यो विशेष सम्मेलनबाट संविधानका अन्तरवस्तुमा राष्ट्रिय एकता कायम गर्नु , न्यायालयमा भएका विकृति र विसंगितामा उत्रिनु लगायतका उपलव्धि हुन् ।
त्यसको परिणामस्वरुप न्यायपालिकामा भएको भ्रष्टाचारको बिरुद्धमा चितवन सम्मेलनमा घोषणा गरेबापत नेपाल बारको अध्यक्ष र मलाई समेत पत्र काटेर स्पष्टीकरण मागियो । हामीले स्पष्ट शव्दमा भनेका थियौं, न्याय क्षेत्रमा भ्रष्टाचार छ, र त्यो भ्रष्टाचारको कानुनबमोजिम कारवाही हुन्छ भने हामी नाम दिन तयार छौं भनेका थियौं । तर, न्यायापरिषदले औपचारिक रुपमा कारवाही गर्न सकेन ।
यसको अर्थ हामी भ्रष्टाचारका विरुद्धमा उत्रिएका छौं । नेपाल बार एसोशिएसनको निगरानीमा मात्रै न्यायिक काम कारवाही हुन सक्छन् । तसर्थ हामी हाम्रा काममा सन्तुष्ट छौं ।
तर, मिश्रति रुपमा हामी बारमा भएको हुँदा सोचे जति काम गर्न नसके पनि सैद्धान्तिक कुराहरुमा भने हामी सफल भयौं ।
यसपालिको चुनावमा चाँहि प्रगशितील वा प्रजातन्त्रवादीमध्ये कुनै एउटा समूहले स्पष्ट बहुमत पाओस् भन्न खोज्नुभएको हो ?
म नेपाल बारको उपाध्यक्षको हैसियतमा रहेकाले कुनै पक्ष वा विपक्षमा मत माग्न मेरो नैतिकताले दिँदैन । तर, म मतदातासँग के अपेक्षा गर्दछु भने ०६७ सालदेखि ०७१ सालसम्म सर्वोच्च अदालतमा न्यायाधीश नियुक्त गर्न नदिने समूह र तत्व कुन थियो ? त्यो पहिचान गर्दिनुपर्‍यो ।
न्यायपालिकालाई इतिहासमा कमजोर बनाउने को थियो ? त्यो पहिचान गर्नुपर्‍यो । भ्रष्टाचार विरुद्धको अभियानमा को लागे, को लागनेनन् ? त्यो पनि मतदातले विचार गरिदिनु पर्‍यो ।
कालो कोट लगाएर भन्न र सुन्न पनि नसकिने कार्यपालिका र न्यायपालिकाको नेतृत्व गर्ने व्यक्ति एकै हुनुपर्छ भनी वकालत गर्ने व्यक्ति र समूह कुन थिए ? त्यसलाई मतदाताले विचार गरिदिनुपर्‍यो । संविधानवाद कानूनको शासन, मानवअधिकारको रक्षा र भ्रष्टाचारविहीन न्यायापालिको पक्षमा को उभिएको छ ? ती पात्र र व्यक्ति मतदाताको आँखामा झलझली आउनुपर्छ ।
त्यसैले न्यायपालिकालाई अहिलेकै जस्तै बनाउने वा परिवर्तन गर्ने ? बार एसोसिएशनलाई सक्षम संगठनका रुपमा अघि बढाउने वा यथास्थितिमा चलाउने ? न्यायपालिकालाई विकृति र विसंगतिविहीन बनाउने वा न्यायपालिकामा भ्रष्टाचारलाई प्रश्रय दिने ? कस्ता पात्र र प्रवृतिलाई अघि बढाउने भन्ने मूल्यांकन मतदाताले गर्न सके नेपाल बारको साख अघि बढ्छ ।
तर, न्यायाधीशमा नियुक्त हुनासाथ कोट लगाएर एमाले पार्टी कार्यालयमा पुग्ने न्यायाधीशहरुलाई सिफारिस गर्ने को हुन् ?
न्यायाधीश भएर जुनसुकै पार्टी कार्यालयमा होस्, त्यहाँ जाने कुरा गलत हो । त्यसलाई जुनसुकै समूहको नजिक भए पनि समर्थन गर्न सकिँदैन । र, बारले त्यसलाई समर्थन गरेको छैन ।
