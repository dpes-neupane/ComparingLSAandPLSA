मोहनविक्रम सिंह नेपाली कम्युनिस्ट आन्दोलनका एक इतिहास । ८४ वर्षको उमेरमा पनि सक्रिय राजनीति र पार्टीमा प्रमुख कार्यकारी भूमिका । हाल नेकपा मसालका महासचिव, यद्यपि लामो समयदेखि उनी यो पार्टीको महासचिव पदमा छन् । पार्टीमा कमरेड एमबी नामले चिनिने सिंहको राजनीतिक जीवनको सुरुवात भने काङ्ग्रेसबाट भएको थियो ००७ सालमा । त्यसबेला काङ्ग्रेस प्रवेश गरेका सिंह  प्यूठान तथा सल्यानको मोर्चाहरूमा सहभागी भए ।००९ सालमा भारतीय हस्तक्षेप विरोधी विद्यार्थी आन्दोलनमा एक महिना भद्रगोल जेल बसका सिंह त्यसलगत्तै ०१० सालमा नेपाल कम्युनिस्ट पार्टीमा प्रवेश गरेका थिए । त्यसपछि उनले पटक–पटक जेल जीवन विताए । सिंह ०१४ सालमा पार्टीको द्वितीय महाधिवेशनमा केन्द्रीय समितिमा र ०१९ सालमा जेलमै रहेको बेला पार्टीको तेस्रो महाधिवेशनबाट पोलिटब्युरोमा निर्वाचित भए । ०२९ सालदेखि भूमिगत बने उनी । ०३१ सालमा नेकपा (मसाल)को चौथो महाधिवेशनमा पार्टीको महामन्त्रीमा सिंह निर्वाचित भए । २०४१ सालमा रिमको स्थापना सम्मेलनमा सहभागिता जनाए ।०४६ सालदेखि उनले अर्ध–भूमिगत राजनीति थालेका हुन् । प्रेम, यौन र विवाहका विषयमा सिंह बेला–बेला विवादमा पनि तानिए । यो उनको व्यक्तिगत पाटो हो । तर वृद्ध उमेरमा पनि राजनीतिमा उनको सक्रियता र दैनिकी लोभलाग्दो छ । सिंहका दर्जनौँ पुस्तक प्रकाशित छन् । अहिले पनि उनले पत्रिकामा नियमति लेख लेख्छन् । अङ्कगणित र सङ्गठनका हिसाबले मसाल सानो राजनीतिक शक्ति हो तर यो पार्टीले राष्ट्रिय महत्वका विषयमा लाभका लागि ढुलमुले होइन, सधैँ स्पष्ट अडान र दृष्टिकोण राख्दै आएको छ ।अन्य कम्युनिस्ट पार्टीहरूप्रति आलोचनात्मक दृष्टिकोण राख्ने मसाल आफै अर्धभूमिगत पार्टी हो । तर उसको मोर्चाका रूपमा रहेको राष्ट्रिय जनमोर्चाले भने चुनावमा समेत भाग लिँदै आएको छ । सिंह पत्नी दुर्गा पौडेल प्युठानबाट बागठबन्धनको साँझा उम्मेदवार थिइन् । हाल उनी सङ्घीय संसदको प्रतिनिधिसभामा सदस्य छिन् । तत्कालीन एमाले र माओवादीबीचको एकता, ओली नेतृत्वको सरकारले लिएको नीति तथा कार्यक्रम कति कम्युनिस्ट चरित्रका छन् भन्ने लगायतका विषयमा सिंहसँग रातोपाटीका राजनीतिक संवाददाता बबिता शर्माले लामो कुराकानी गरेकी छिन्, प्रस्तुत छ कुराकानीको सम्पादित अंश । –मोदीबाट नेपाललाई गम्भीर खतरा छ  –ओली सरकारमा कम्युनिस्ट चरित्र त छैन  –ओली–प्रचण्ड समाजवादउन्मुख दिशाबाट नै पछि हट्नुभयो –तपाईंले ६ दशकभन्दा बढी समय नेपालको कम्युनिस्ट आन्दोलनमा विताउनुभयो । नेपालकै इतिहासमा यति धेरै शक्तिसहित कम्युनिस्ट पार्टीको सरकार छ । तपाईं यसलाई कसरी लिनुहुन्छ ? यो सरकारलाई हामीले सकारात्मक रूपबाटै हेरेका छौँ । किनभने चुनावभन्दा पहिले देशमा दुईवटा गठबन्धन बनेका थिए । एउटा नेपाली काङ्ग्रेसको नेतृत्वमा र अर्को एमाले–माओवादीको । एमाले–माओवादीको बाम गठबन्धन नभएको भए राष्ट्रियता, गणतन्त्र, धर्म निरपेक्षतामा खतरा पुग्छ भन्ने हामीलाई लागेको थियो । त्यसकारण हामीले वामगठबन्धनलाई समर्थन गरेका थियौँ । केही ठाउँमा हामीले चुनावी तालमेल पनि गरेका थियौँ । सरकार बनेपछि बीचमा दुई पार्टी मिल्दैनन् कि भन्ने आशङ्का त थियो । उनीहरू नमिलेको भए त्यसको असर सरकारमा देखिन्थ्यो । फेरि अस्थिरता पैदा हुन्थ्यो । प्रतिक्रियावादी पुनः सरकारमा जाने अवस्था आउन पनि सक्थ्यो । पछि एमाले माओवादीले पार्टी एकता गरे । त्यसलाई हामी सकारात्मक भन्यौँ । त्यसकारण यो सरकारलाई हामी सकारात्मक मानेका छौँ र सरकारलाई समर्थन गर्यौँ । तर सरकारका नीति कार्यक्रमप्रति हाम्रो केही मतभेद छन् । ती मतभेद हामी पेश गर्छौँ । आवश्यकताअनुसार आलोचना गर्छौँ, विरोध गर्छौँ । तर मूलभूत रूपमा यो सरकारलाई हामीले सकारात्मक रूपमा नै लिएका छौँ । –नेकपाको सरकार छ । यसमा कम्युनिस्ट पार्टीको सरकारको चरित्र कति छ जस्तो लाग्छ ? निश्चित रूपमा यो सरकारमा कम्युनिस्ट चरित्र त छैन । कम्युनिस्ट चरित्र छैन भन्नुको अर्थ कम्युनिस्ट चरित्र नभएकालाई सबैलाई विरोध गर्छौँ वा निषेध गर्छाँै भन्ने होइन । किनभने आजको देशको आवश्यकता, जस्तो भनाँै गणतन्त्र, धर्मनिरपेक्षता, राष्ट्रियता साथै जनताका मागहरूको पक्षमा काम गर्छन् भने त्यहाँ कम्युनिस्ट नै चाहिन्छ भन्ने होइन । कम्युनिस्टभन्दा बाहिरका शक्तिहरूले पनि काम गर्न सक्छन् । अब यो सरकारको केही न केही कम्युनिस्ट पृष्ठभूमि छ । मूलरूपमा यो सरकार कम्युनिस्ट सरकार भए पनि नभए पनि उनीहरूले ल्याएका नीति कार्यक्रमप्रति हाम्रो मतभेद छ ।–तपाईंहरूले चुनावमा केही ठाउँमा बाम गठबन्धनसँग सहकार्य गर्नुभएको थियो । कम्युनिस्ट चरित्र नभए पनि राष्ट्रवादी र बामपन्थी सरकार पनि भन्नुहुन्छ, ओली–प्रचण्डले सरकारमा नलगेका कि तपाईंहरू नगएको हो ? सरकारमा जाने हाम्रो नीति खुला छ । तर सरकारमा सामेल हुनेबारे हाम्रो कुरा चलेको छैन ।  हामीले कुनै अनुरोध गरेका छैनौँ । उहाँहरूले पनि कुनै प्रस्ताव राख्नुभएको छैन । त्यसकारण सरकारको विषयको कुनै एजेन्डामा आएको छैन । –केपी ओली प्रधानमन्त्री भएपछि उहाँसँग केही कुराकानी भएको छ कि ? उहाँ प्रधानमन्त्री भएपछि मेरो कुरा भएको छैन । –केपी ओली नेतृत्वको सरकार गठनको पाँच महिना पूरा भएको छ । यो अवधिको समीक्षा कसरी गर्नुहुन्छ ? पहिलो कुरा त संविधानमा समाजवाद उन्मुख नीति भनेर लेखिएको छ । पूर्व एमाले र माओवादीको पनि समाजवादउन्मुख दिशामा जाने भन्ने थियो । उहाँहरूले चुनावी घोषणापत्रमा पनि लेख्नुभएको छ । तर उहाँहरूले जे लेख्नु भएको छ, त्यसबाट पछाडि हट्नुभएको छ । उहाँहरूको समाजवादउन्मुख कुनै गतिविधि भएनन् । सरकारले आफ्नो पहिलो नीति कार्यक्रम र बजेट प्रस्तुत गर्यो । यो समाजवादउन्मुख दिशातर्फ जाँदैन । हुन त एकै पटक समाजवादमा जान सकिन्छ भन्ने होइन । समाजवादमा जानका लागि कृषि, व्यापार, उद्योग सबैलाई राष्ट्रियकरण गर्नुपर्छ । अहिले त्यसका लागि स्थिति तयार भएको छ जस्तो लाग्दैन । तर पनि समाजवाद उन्मुख दिशाका लागि केही अग्रगामी कदम लिनु पथ्र्यो । उहाँहरूले जुन नीति कार्यक्रम, बजेट ल्याउनुभयो, त्यो यथास्थितिवादी प्रकारको छ । जस्तो भनौँ, उद्योगहरूको संरक्षणमा जोड गर्नुपथ्र्यो । मजदुर र किसानहरूका लागि केही सुविधा दिनुपर्थ्यो । सामान्यतया पुजीँवादीहरूले जुन प्रकारको विकास गर्छन्, त्यही प्रकारको बजेट आयो । त्यसकारण समाजवादउन्मुख दिशाबाट नै उहाँहरू पछि हट्नु भयो । उहाँहरूले केही महत्वपूर्ण कदमहरू उठाउनु खोज्नुभयो, जस्तो यातायात क्षेत्रको सिन्डिकेट हटाउने । त्यसलाई हामीले स्वागत गर्यौँ तर त्यसमा पनि शिथिलता आउँदै गयो । जति प्रभावकारी हुनु पर्थ्यो त्यो भएन । वास्तवमा यातायातमा मात्रै होइन कृषि, स्वास्थ्य, शिक्षालगायतका क्षेत्रमा जनताको पहँुच कम भएको छ । यी विषयमा ठोस कदम चाल्नु पर्थ्यो । उहाँहरूलाई माफिया, स्वार्थीले जुनप्रकारले घेराबन्दी गरेका छन्, त्यसबाट निस्कन गाह्रो भएको देखिन्छ । चाहे नाम मात्रको कम्युनिस्ट सरकार होस् वा अरू कसैको होस्, माफिया, स्वार्थीको घेरामा सरकार परेको कुरा कसैले राम्रो मान्दैनन् । यो सरकारले माफियाको सामना गर्नुपर्छ । तर उहाँहरूले माफिया, स्वार्थीहरू, अन्तर्राष्ट्रिय स्तरका प्रतिक्रियावादी, साम्राज्यवादीहरूको अस्तित्व कायम गर्ने प्रयत्न गरिरहनुभएको जस्तो देखिन्छ । त्यो गलत बाटो हो । जनताप्रति उत्तरदायी हुँदै विकास निर्माणका काममा जति तीव्रता हुुनु पर्थ्यो, त्यता भएको छैन । हुन त सरकारलाई प्रशासनिक चुनौती पनि छ । सरकारले जनपक्षीय नीति अवलम्बन गर्न थाल्यो भने प्रशासनले बाधा उत्पन्न गर्छ । उनीहरूको स्वार्थ वरिपरि सरकार घुमेको हुन्छ । त्यसलाई सुधार गर्नुपर्छ । तर त्यो दिशामा पनि सुधारका लागि केही  देखिन्न । –बामगठबन्धनको चुनावी घोषणापत्रमा जे–जस्ता विषय उठाइएका थिए, सरकारले त्यसअनुसार काम गरेन भन्ने तपाईंको कुरा हो ? हो, बामगठबन्धनको चुनावी घोषणापत्रअनुसार सरकारले काम गरेको छैन । सामान्य उदाहरण लिऊँ, वृद्धभत्ता पाँच हजार पुर्याउने भनेको थियो, त्यो अहिले पूरै नभए पनि कमसेकम सुरुवात गर्नुपर्थ्यो, सरकारले त्यसो गरेन । घोषणापत्रमा धेरै कुरा छन् । तर सरकारलाई एउटा बाध्यता छ, त्यो हो सङ्घीयता । सङ्घीयताका कारणले देशको राष्ट्रिय अखण्डतामा बाधा पुग्छ नै । त्योसँगै जातीयता, क्षेत्रीयता पैदा हुन्छ । त्योबाहेक आर्थिक हिसाबले नेपालजस्तो कमजोर देशका लागि सङ्घीयता धान्न सजिलो छैन । उहाँहरूले अहिले प्रादेशिक संरचना बनाउनुभएको छ । सङ्घीयतामा गएपछि त्यसैअनुसार बनाउनु नै पर्यो, यो अनावश्यक नै हो । त्यहाँको मन्त्रीमण्डल, सरकार, सचिव, राजधानीको पूर्वाधार लगायतमा धेरै रकम खर्च हुन्छ । प्रदेश सरकार चलाउनकै लागि विगतमा छुट्टिँदै गएको बजेट पनि सबैतिर कटौती गरिएको छ । शिक्षा, स्वास्थ्य जस्ता संवेदनशील क्षेत्रको बजेट कटौती भएको छ । यो सरकार मात्र होइन, जुन सरकार आए पनि सङ्घीयताको खर्चले विकास, समृद्धिको यात्रा अघि बढ्न दिँदैन । त्यसकारण उहाँहरू आफैले बनाएको पासोमा आफै पर्नुभएको छ । –केही समय अगाडि बजेट आयो । सरकारको नीति तथा कार्यक्रम पनि आयो, बजेट राष्ट्रिय आवश्यकता हल गर्ने खालको रहेन भन्ने यहाँको बुझाइ हो ? सरकारले अहिले ल्याएको नीति कार्यक्रम र बजेटले राष्ट्रिय आवश्यकता हल गर्दैन । जस्तो सानो उदाहरण, भूमिसुधारको क्षेत्रमा हेरौँ । राजा महेन्द्रले ल्याएको भूमिसुधार नीतिमा बहुदलीय व्यवस्थापछिका सरकारले परिवर्तन गर्नेबारे कुनै कदम चालेनन् । अरू सरकारले त सकेनन् । यो सरकारले सक्थ्यो । तर नीति कार्यक्रममा यो कुरा आएन । राष्ट्रिय उद्योग कमजोर छन् । विदेशी पुजीँबाट अथवा त्यसको प्रभुत्वबाट वा प्रतिस्पर्धाबाट राष्ट्रिय उद्योगलाई बचाउनुपर्ने आवश्यकता थियो । त्यो दिशातिर पनि यो सरकारले कुनै कदम चाल्न सकेन । विदेशी पुँजी, बहुराष्ट्रिय कम्पनीको प्रतिस्पर्धाबाट राष्ट्रिय उद्योगलाई बचाउन सकिन्थ्यो । कृषिको क्षेत्रमा अनुदान दिन सकिरहेको छैन । वृद्धहरूको सुरक्षाका लागि केही कानुन बनेका छन् । अर्को कुरा बजेटको ठूलो हिस्सा खर्च हुँदैन । जसले गर्दा विकासका काम अघि बढ्दैनन् । विकास सन्तुलित र विकेन्द्रित हुनुपर्छ । देशका सबैभागमा समान विकास हुनुपर्यो । राजधानी र ठूला सहरमा मात्रै होइन । देशव्यापी रूपमै विकास नीति समान हुनुपर्छ । बजेट पनि त्यही अनुसार हुनुपर्छ । सरकारले त्यसमा ध्यान दिएको छैन । सबै हेर्दा सरकार कतै अल्मलिएको छ या कुनै माफियाका बीचमा परेको छ । विदेशी शक्तिहरूको दबाब, प्रभावबाट पनि सरकार अघि बढ्न सकेको छैन । –कम्युनिस्ट जनमतको बलमा दुई तिहाई बहुमत प्राप्त सरकार छ । तपाईं राष्ट्रियता र जनजीविकाका सवालमा यो सरकारबाट केही आशा गर्न सकिन्न जस्तो कुरा गर्दै हुनुहुन्छ, किन ? राष्ट्रियताको सवालमा यो सरकारले राम्रो काम गर्छ भनेर नै हामीले समर्थन गरेका हौँ । जस्तो पूर्वएमाले वा केपी ओली प्रधानमन्त्री हुँदा हामी पनि सरकारमा थियौँ । त्यो बेला पनि राष्ट्रियताका कदममा नै समर्थन गरेका थियौँ । माओवादी सरकारबाट हटेपछि सरकार अपदस्त भयो । त्यसपछि एमालेले संसदमा जुन सङ्घर्ष गर्यो राष्ट्रियताको विषयमा, हामीले त्यसमा पनि समर्थन गर्यौँ । माओवादी–काङ्ग्रेसले संविधान संशोधनका लागि ल्याएका विधेयकहरू, कार्यक्रमहरूको विरोध गर्यौँ । यी सबै कामहरू हामीले सँगै गरेका हौँ । काङ्ग्रेससँगका गठवन्धनको सरकारभन्दा यो सरकारको भूमिका राम्रो हुन्छ भनेर समर्थन–सहकार्य गरेका हौँ । अहिले सरकारले छिमेकी मुलुकसँग समान किसिमको सम्बन्ध बनाउन खोजेको देखिन्छ । चीनसँगको सम्बन्धमा काङ्ग्रेस सरकार अनुदार देखिएको थियो । प्रधानमन्त्री ओलीले चीन भ्रमण गरेर महत्वपूर्ण सम्झौता गरे । नेपालको राष्ट्रियता र विकासमा चीनको पनि महत्वपूर्ण भूमिका छ । त्यसकारण चीनसँग एकखालको सम्बन्ध विस्तार गर्नुपर्छ भन्ने हाम्रो पनि जोड हो । यस आधारमा नै चुनावमा एमाले–माओवादीसँग चुनावी तालमेल गरेका हौँ । अहिलेसम्म यो सरकारले देशको राष्ट्रियतामा आघात पुर्याउने खालका निर्णय गरेको छैन । यद्यपि केही केही त्यो दिशामा भएका छन् । जस्तो महाकाली सन्धिको प्रश्न, कर्णाली र अरुण तेस्रोको सवालमा जुन सम्झौता भए ती राष्ट्रियताको पक्षमा छैनन् भन्ने लागेको छ । मधेसवादी दलहरू संविधान संशोधन गरेर पहाडबाट अलग्गै क्षेत्र बनाउन लागिपरेको देखिन्छ । तर मधेसीको अडानका विषयमा सरकारले अहिलेसम्म कुनै सम्झौता गरेको छैन ।  यसलाई हामीले राम्रै मानेका छौँ । तर सरकारले सम्झौताको नीति अपनायो भने गलत हुनेछ । जनजीविकाका सवालमा पनि यो सरकारले केही गर्न सक्छ भन्ने आशा गरेका छौँ । तर अहिलेसम्म जनजीविकाका सवालमा सरकारले ठोस कदम चालेको देखिँदैन । –ओली–प्रचण्डले त विकास, समृद्धि र समाजवादका कुरा गरिरहनुभएको छ ?कुरा गरे पनि अहिलेको स्थितिमा देशमा समाजवाद ल्याउन सम्भव छैन । व्यक्ति सम्पत्तिको अन्त्य, कृषि, उद्योग व्यापार यी सबैको राष्ट्रियकरण नभएसम्म हामी तयहाँ जान सक्दैनौँ । त्यसको लागि देश तयार पनि छैन र आधार पनि तयार भएको छैन । हाम्रो संविधानले समाजवादी व्यवस्था ल्याउने कुरा गरेको छैन । समाजवादउन्मुख नीति अपनाउने कुरामा जोड दिएको छ । यो सरकारले जुन बजेट, नीति कार्यक्रम ल्यायो, त्यो नै  समाजवादउन्मुख छैन । जहाँसम्म देशको समिृद्धको कुरा छ, त्यसमा म दुई कुरामा जोड दिन चाहन्छु । समृद्धि भनेको कुनै खास राजधानी वा सहरको विकास हुनु मात्रै होइन । यसका लागि देशको सर्वाङ्गीण विकास हुन जरुरी छ । सहर मात्रै होइन ग्रामीण क्षेत्रको पनि विकास हुनुपर्छ । त्यसका लागि विकास नीति परिवर्तन गर्न जरुरी छ । अहिले जुनखालको विकास नीति छ, हामीले त्यसको विरोध गरिरहेका छौँ । अब समृद्धिका लागि विकेन्द्रित र सन्तुलित प्रकारको नीति अपनाउनुपर्छ । देशका सबै भागमा बजेट त्यही किसिमको हुनुपर्छ । तर यो सरकारले त्यस प्रकारको नीति अपनाएको छैन । असन्तुलित, असमान प्रकारको बजेट विनियोजन गर्दै गएको छ । त्यसले सर्वाङ्गीण विकास हुँदैन । कैयौँ देशहरूले विकास गर्छन् । पुँजीवादी विकासको स्वरूपमा केही मुठ्ठीभर उच्च प्रकारका मानिसले सम्पत्ति कमाउँदै जान्छन् । ठूलो सङ्ख्यामा जनता विकासको प्रतिफलबाट वञ्चित हुन्छन्, झन् गरिब हुँदै जान्छन् । त्यसकारण विकास र समृद्धि भन्नु मात्र प्रयाप्त छैन । त्यो जनमुखी प्रकारको हुनुपर्छ । जनताले लाभ लिने हुनुपर्छ । त्यसकारण अहिले सरकारले जुन प्रकारले विकासका कार्यक्रम ल्याएको छ, यसबाट जनतालाई लाभ मिल्दैन । नीतिगत कुरामा सरकार स्पष्ट हुनुपर्छ । –विपक्षी काङ्ग्रेस सरकारप्रति धेरै नै आक्रामक देखिएको छ । सरकारलाई घेराबन्दी गर्ने बेला सुरु भएको हो कि काङ्ग्रेसले हतार गरेको ? अहिले काङ्ग्रेसको नीतिलाई हामीले सही मानेका छैनौँ, किनभने यो पटक उनीहरूको चुनावमा हार भयो । उनीहरू सोचेका पनि थिएनन् । कमसेकम बहुमत ल्याउँछौँ भन्नेमा ढुक्क थिए । त्यसले उनीहरूमा विचलन पैदा भयो, अहिले त्यो देखिराखेको छ । अहिले काङ्ग्रेसले जे गरिरहेको छ, त्यसले काङ्ग्रेसको लोकप्रियतामा बृद्धि हुन्छ जस्तो लाग्दैन । उनीहरू त आफ्नो हारका कारण के हो भन्नेमा पनि स्पष्ट छैनन् । काङ्ग्रेसभित्रकै एउटा पक्षले शेरबहादुर देउवाका कारणले हार भयो भन्छ । देउवाको जुन कार्यशैली छ, त्यसले काङ्ग्रेसलाई नोक्सान पुगेको छ, त्यो सत्य हो । त्यो मात्रै पनि होइन । राष्ट्रियताको प्रश्नमा, तराईका प्रश्नमा, प्रधानन्यायाधीशको महाअभियोगको प्रश्नमा लगायतका आचारसंहिता लागू भइसकेपछि आफ्ना मान्छे भर्ना गर्ने प्रश्नमा काङ्ग्रेसले नीति गलत थियो । त्यसले पनि काङ्ग्रेसलाई चुनावमा घाटा भयो । त्यसको झोकमा काङ्ग्रेस जसरी प्रस्तुत भएको छ, त्यो गलत छ । उसले डा. गोविन्द केसीको मुद्दामा राजनीति गर्न खोजेको थियो । त्यो गलत भयो भनेर हामीले पनि विरोध गर्यौँ । भोलि कारणबस काङ्ग्रेसको सरकार आयो भने देशको राष्ट्रियता, गणतन्त्र, धर्मनिरपेक्षता खतरामा पर्ने सम्भावना छ । त्यसकारण काङ्ग्रेस आउनै हुँदैन, होलान् सरकारका केही कमजोरी पनि । तर तत्कालै प्रधानमन्त्रीले राजीनामा दिनुपर्छ वा सरकारलाई अपदस्त गर्नुपर्छ वा असफल बनाउनुपर्छ भन्ने कुरा उठाउनु गलत हो । एमाले–माओवादीको एकतालाई हामीले सकारात्मक रूपमा लिएका छौँ । उनीहरू नमिलेको भए देशमा अस्थिरताको खतरा झन् बढ्थ्यो । त्यसको फाइदा अरूले लिन्थे । त्यसकारण पनि यो सरकार ठीक छ । आफ्ना कमजोरीप्रति सरकारले सुधार गर्दै जानुपर्छ । अहिले डा. गोविन्द केसीसँग गरेका सम्झौता, नेपाली चेलीहरूको आत्मसम्मानमा खलल पुग्ने गरी अभिव्यक्ति दिने कानुन मन्त्रीलाई राजीनामा दिन लगाइयो, यी सकारात्मक कुरा हुन् । –सरकारले उत्तर र दक्षिणसँग सन्तुलित कूटनीति अगाडि बढाएको दाबी गरेको छ । तपाईंले कसरी हेर्नुभएको छ ? सन्तुलित अझै छैन । अहिले पनि बढी प्रभुत्व भारतकै छ, हरेक कुरामा । काङ्ग्रेस र मधेसवादी दल पनि भारतपरस्त छन् । चीनसँग डिप्लोम्याटिक सम्बन्धबाहेक भारतको जस्तो प्रभाव छैन । त्यसकारण भारतसँग धेरै सम्बन्ध छ । सरकारले उत्तरतिर नाका खोल्ने प्रयत्न गरेको छ, यो भारतलाई मन परेका छैन । अहिले पनि भारत नेपालले चीनसँग कुनै सम्बन्ध नराखोस् भन्ने चाहन्छ । भारतसँग सम्बन्ध बन्द गर्नुपर्छ भन्ने हाम्रो पनि कुरा होइन । यो सरकारले दुवैतिर सन्तुलित सम्बन्ध कायम गर्नुपर्छ । तर भारतले नै बाधा पुर्याउँछ । उत्तरतिर सम्बन्ध नराख्न दबाब दिइराख्छ । पहिला पनि त्यही हुँदै आएको हो । अहिले पनि यो सरकारले अलिकति पनि चीनसँग सम्बन्ध विस्तार गर्यो भने मोदीलाई मन पर्दैन । त्यसकारण भारत सकेसम्म यो सरकारलाई ढाल्ने, नेकपालाई फुटाउने कोसिस पनि गर्न सक्छ । उसको इतिहास त्यही छ । त्यसकारण पनि एमाले– माओवादीको एकता पार्टीका लागि भन्दा पनि देशका लागि सही छ । नेकपामा फुट आयो भने यो सरकारलाई असर गर्छ । त्यसकारण पनि यो सरकार सचेत हुनुपर्छ । –सरकारको नियत ठीक हुँदाहुँदै कहिलेकाहीँ चुक्न पनि सक्छ, तपाईंको विचारमा यो सरकार के–के कुरामा बच्नुपर्छ ? डा. केसीकै विषयमा कुरा गरौँ । हामीले सुरुदेखि डा. केसी सही छन् भनेर समर्थन गर्यौँ । तर डा. केसीलाई काङ्ग्रेसले उपयोग गर्यो भन्ने सरकारको कुरा थियो, त्यो होइन । डा. केसीका मागहरू सही थिए । सुरुदेखि नै सरकारले डा. केसीको सवालमा सही नीति अपनाइदिएको भए सरकार कम बदनाम हुन्थ्यो । सरकार बदनाम हुँदा काङ्ग्रेसलाई फाइदा भयो । त्यसकारण यस्ता गल्तीबाट जोगिनुपर्छ । अहिले आइरहेको गौरीबहादुर कार्कीको प्रतिवेदनमा कारवाही गर्ने सहमति भयो । तर युनिर्भसिटीका मान्छेहरूले त्यसको विरोध गरेका छन् । सरकारलाई दबाब आयो र गरेन भने फेरि गलत हुन्छ । यसकारण सरकारले यस्ता विषयमा सही निर्णय गर्नुपर्छ । गल्ती गर्यो भने आफैलाई खान्छ । जनप्रियता कम हुन्छ । पाँच वर्षे सरकार हो, लोकप्रियता घट्दै गयो भने अर्को पटक मौका आउँदैन । विदेशी वा अन्य शक्तिका दबाब आए पनि सरकारले के सोच्नुपर्छ भने यो बहुमतको सरकार भए पनि स्थायी होइन । त्यो सोचेर निर्णयहरू गर्नुपर्छ । जनपक्षीय काम गर्यो भने पो पाँच वर्ष सजिलै काम गर्न सक्छ । अर्को पटक पनि जनताले मौका दिन्छन्, नत्र त फाल्दिन्छन् । काङ्ग्रेस जसरी प्रस्तुत भएको छ, यसलाई पनि सामान्य भनेर उपेक्षा गर्न हँुदैन । काङ्ग्रेसलाई आन्दोलन गर्न दिउँ । तर सरकारले आफै गल्ती गर्छ वा गलत नीति अपनाउँछ भने काङ्ग्रेसले त्यही फाइदा लिन्छ । देशमा कैयौँ प्रकारका गलत तत्व छन्, त्यसले सरकारलाई भरपुर प्रयोग गर्न सक्छ । यस्ता कुराबाट सरकार बच्नुपर्छ । –प्रधानमन्त्री ओलीलाई चाहिँ तपाईंको सुझाव के छ ?पहिलो त चुनावमा आफूले गरेका प्रतिबद्धता पूरा गर्नतर्फ ध्यान दिनुपर्छ । देशको विकास र समृद्धिको कुरा, भष्ट्रचारलाई न्यूनीकरण गर्ने कुरा, देशको राष्ट्रियताको जगेर्ना गर्ने कुरा, चीनसँगको सम्बन्ध विस्तार गर्नेलगाएतका कुरा दृढतापूर्वक लागू गर्नुपर्छ । काम गर्दा व्यक्तिवादी वा स्वेच्छाचारी प्रकारको भन्दा पनि जनमत हुन्छ भने त्यसलाई आधार बनाउँदै, नीति पद्धतिलाई परिवर्तन गर्दै जानुपर्छ । मैले जे भने त्यो सही छ भन्ने होइन । डा. केसीको विषयमा सुरुमा जसरी प्रस्तुत हुनुभयो वा सही दृष्टिकोण अपनाउन सक्नु भएन । त्यसलाई हामीले पनि गलत भन्यौँ । तर त्यसलाई सन्तोषजनक हिसाबले हल गर्ने कुरामा उहाँले भूमिका राम्रो भयो । न्यायालय क्षेत्रका विषयमा पनि सही निर्णय लिनुपर्छ । अब दुर्गा प्रसाईंको अभिव्यक्तिलाई हल गर्नुपर्छ । यसलाई ठीक समयमा हल गर्नुभएन भने अरू नोक्सान पुर्याउँछ । त्यसैले व्यक्तिवादी, स्वच्छाचारीभन्दा पनि सबैको सल्लाह लिएर अघि बढ्नुपर्छ । आफ्ना सल्लाहकारबाट सही सल्लाह लिनुपर्छ । पार्टी एकता गर्नुभएको छ । सरकारको नेतृत्व गरेको हिसाबले पनि बढी जिम्मेवारी उहाँमा हुन्छ । पूर्व माओवादीसँग राम्रोसँग सम्बन्ध कायम गर्ने, सरकार भित्रका अन्तर्विरोध मैत्री हिसाबले हल गर्ने जस्ता कुराम ध्यान दिनुपर्छ । यो सरकारले जनताको हितमा काम गरोस्, विकास र समृद्धि कायम गरोस् र देशमा स्थिरता पैदा गरोस् प्रधानमन्त्री र सरकारलाई हाम्रो सुझाव हो । –प्रचण्ड नेकपाको अध्यक्ष हुनुहुन्छ, उहाँलाई पनि केही सुझाव छ कि ? प्रचण्डमा एउटा राम्रो क्षमता देखेका छौँ । उहाँले अफ्ठ्यारो परेमा सही निर्णय लिने क्षमता राख्नु हुन्छ । ओली सरकार अपदस्त गराएर काङ्ग्रेससँग जानुभयो । त्यसलाई हामीले गलत भन्यौँ । गलत कदम चाल्नुभयो, पुनर्विचार गर्नुपर्छ भनेर भन्यौँ । पछि त्यो गर्नुभयो पनि । काङ्ग्रेससँगको सम्बन्ध तोडेर एमालेसँग मिल्नुभयो । यस्ता निर्णय गर्ने कुरामा उहाँको क्षमता राम्रो छ । जसलाई उहाँले आफूले भन्ने गर्नुभएको छ, क्रमभङ्गता । क्रमभङ्गता गर्ने क्षमता राम्रो छ । पोलिटिकल नेताले म प्रधानमन्त्री बन्छु या बन्दिनँ भनेर सोच्ने होइन । देशको कसरी विकास गर्ने, जनताको समस्या कसरी हल गर्ने, पार्टीका सिद्धान्त कसरी लग्ने भन्ने कुरामा ध्यान दिनुपर्छ । पदलाई मुख्य बनाउने होइन । पदलाई मुख्य सोचेर हिँड्नुभयो भने राजनीति सही दिशामा जाँदैन । उहाँलाई मेरो सुझाव हो । आवश्यकताअनुसार पद समाल्नुपर्छ । तर त्यसलाई नै केन्द्र बनाएर कुनै नेताले सोच्न हुँदैन । देश र जनताका लागि केन्द्रित हुनुभयो भने त्यसले उहाँलाई अझै सफल बनाउँछ । लामो इतिहास बोकेको काङ्ग्रेस अहिले कस्तो अवस्थामा आइपुग्यो । देउवाको नेतृत्वले पार्टीलाई कहाँ पुर्यायो । पाठ सिक्नुपर्छ नेकपा र उसका नेताहरूले ।    –६ दशक लामो कम्युनिस्ट राजनीतिक जीवनमा तपाईंले धेरै उतार–चढाव देख्नुभयो । नेपालको कम्युनिस्ट आन्दोलनका सबै घुम्तीहरू पनि तपाईंले हेर्नुभयो । जेठ ३ गते एमाले र माओवादीबीच एकता भयो । तपाईंको विचारमा नेपाली कम्युनिस्ट आन्दोलनका लागि एमाले–माओवादी एकता भएको जेठ ३ गते कस्तो दिन हो ?एकता भएको दिन त राम्रो दिन हो नि । सरकार बनेपछि एमाले–माओवादी मिल्दैनन् कि भन्ने आशङ्का थियो । उनीहरूमा नमिलेको भए त्यसको असर सरकारमा देखिन्थ्यो । फेरि अस्थिरता पैदा हुन्थ्यो । जसले गर्दा प्रतिक्रियावादी पुनः सरकारमा हुने अवस्था आउन पनि सक्थ्यो । पछि एमाले माओवादीले पार्टी एकता गरे । त्यो दिन बधाई दियौँ । स्वागत गर्यौँ । –तपाईंले एकता देशको हितमा छ भन्नुभएको थियो, के आधारमा हो र अहिले पनि त्यहीँ बुझाइमै हुनुहुन्छ ? कम्युनिस्ट पार्टीको निर्माण भयो भन्ने लाग्दैन । तर एमाले माओवादीको एकतालाई हामीले सकारात्मक रूपमा लिएका छौँ । उनीहरू नमिलेको भए देशमा अस्थिरताको खतरा झन् बढ्थ्यो । त्यसको फाइदा अरूले लिन्थे । देशको राष्ट्रियता बचाउन, गणतन्त्र, धर्मनिरपेक्षता कायम गर्न र देशको विकास गर्न मद्दत पुग्छ । त्यसकारण पनि यो एकता देशको हितका लागि सही छ । –एकताका नकरात्मक र सकारात्मक दुवै पाटा होलान् ? तपाईंको विचारमा सकारात्मक र नकारात्मक पाटा के–के हुन बुँदा–बुँदामा भन्दा ? उहाँहरू माक्र्सवाद, लेलिनवादका सिद्धान्तबाट विचलित हँुदै जानुभयो । हुन त यो अहिले होइन पहिलेदेखि नै हो । संसदवादी दिशामा जानु नै उहाँहरूको कमजोरी हो । त्यसैले एउटा कम्युनिस्ट पार्टी निर्माण गर्न सम्भव भइराखेको छैन । यो कमजोरीलाई विचार गर्नुपर्छ, सुधार गर्दै जानुपर्छ । ठीक छ, कम्युनिस्ट पार्टी को हुन्छ हुन्न बेग्लै कुरा भयो । यो लामो सैद्धान्तिक सङ्घर्षको कुरा हो । आफ्ना मतभेद होलान्, त्यो छलफल गरौँला । तर मूलरूपमा कैयौँ पटक आन्दोलन र सङ्घर्ष गरेका छौँ । राजतन्त्र, पञ्चायतका विरुद्ध सङ्घर्ष गर्यौँ । त्यसमा हामी मिलेर सङ्घर्ष गर्यौँ । तत्कालीन रूपमा देशमा जो कम्युनिस्ट भए पनि नभए पनि संविधान बनाउन मुख्य भूमिका एमाले, माओवादी र काङ्ग्रेसको थियो । संविधान बनाउने र जारी गर्ने बेला भारतले रोक्ने प्रयत्न गर्यो । हाम्रो जोड जसरी संविधान बनाउन एक भए उनीहरूको बीचमा एकता हुनुपर्छ भन्ने थियो ।  हाम्रो उसलाई समर्थन हुन्छ भनेका थियौँ । त्यस्तै केहीपछि भारतले फुटाउँदै लग्यो । पहिला सुशील कोइरालालाई फुटायो, पछि प्रचण्ड केपीलाई फुटायो । त्यसपछि तीन पक्ष भए । पछि एमाले–माओवादी एक भए, त्यसमा हामी खुशी छौँ । त्यसमा केही कमजोरी छन् । कोही कम्युनिस्ट छ भनेर मात्रै हामीले समर्थन गरेको होइन । –एकता, प्रचण्ड र ओलीको व्यक्तिगत लाभका लागि थियो भन्नेहरूको पनि ठूलो सङ्ख्या छ । तपाईं के मान्नुहुन्छ ? होइन, हामी मान्दैनौँ । व्यक्तिगत लाभ ओली, प्रचण्ड वा अरू कुनै नेताका होलान् । तर मुख्य रूपमा त्यो एकता देशको हितमा थियो । देशलाई फाइदा पुग्ने भएर हामीले स्वागत गरेका हौँ । प्रचण्ड र ओली नमिलेको भए के हुन्थ्यो ? पार्टीसँगै सरकार सञ्चानलनमा अफ्ट्यारो आउँथ्यो । त्यसपछि गम्भीर परिणाम आउन सक्थे । कसैका व्यक्तिगत महत्वकाङ्क्षा हुन पनि सक्छन्, व्यक्तिगत लाभ हुन सक्छन् तर त्यो गौण कुरा हो । मुख्य कुरा एकताले सरकारलाई स्थिर बनाउन र देशको विकास गर्न मद्दत गरेको छ । –दुई ठूला कम्युनिस्ट पार्टी मिलेपछि अरू साना–साना कम्युनिस्ट पार्टीबीचको एकताको ढोका खुलेको छ । तपाईंहरू के गर्दै हुनुहुन्छ ?त्यसबेला नारायणकाजी श्रेष्ठ नेतृत्वको एकता केन्द्र थियो । त्योसँग चार वर्ष छलफल भयो । त्यसपछि हाम्रो एकता भयो । एकता भएपछि करिब चार साढे चार वर्ष हामी बस्यौँ । करिब नौ वर्ष खर्च भयो । तर त्यो एकता भएर पनि परिणाम राम्रो भएन । त्यसकारण एकता गर्दा पछिका परिणाम नसोची आत्तिएर एकता गर्न हुँदैन । जस्तो राप्रपाकै बीचमा एकता भयो तर पछि फेरि फुट्यो । त्यसैले सबै सैद्धान्तिक र राजनीतिक पक्ष, सङ्गठनको अवस्था सबै विषयलाई राम्रोसँग छलफल नगरी एकता गर्नु राम्रो हँुदैन । हाम्रो पनि वैद्यजी, विप्लवजीहरूसँग एकताको बारेमा छलफल नचलेका हैनन्, चलेकै हुन् । जुन प्रकारको सोचाइ उहाँहरूको छ, जस्तो भनौँ सङ्घीयताको पक्षमा यसले कुरा मिलेको छैन । सङ्घीयतालाई हामी विरोध गर्छौँ । देशका लागि यो उपयुक्त छैन भन्छौँ । उहाँहरू सङ्घीयता सही छ भन्नु हुन्छ । जातिवादको सोचाइ पनि त्यति स्पष्ट छैन । चुनाव बहिष्कार गर्नुपर्छ भन्नुभयो, त्यसलाई हामी गलत भन्यौँ । विप्लवजीहरू एकीकृत क्रान्ति भन्नुहुन्छ । त्यहाँ पनि हाम्रा मतभेद छन् । विप्लवजीले जुन प्रकारको कार्यशैली अपनाउनुभएको छ, त्यो कार्यशैली हिंसात्मक प्रकारको छ । त्यसलाई समर्थन गर्न सक्दैनौँ । त्यसकारण हाम्राबीचमा मतभेद अन्तविरोध छन् । यसले तत्काल एकता हुँदैन । चुनाव पहिला प्रचण्ड र ओलीसँग मेरो कुरा भएको थियो । एकताको सम्भावना के छ ? भन्ने कुरा गर्नुभएको थियो उहाँहरूले । मैले एकता व्यक्तिगत रूपमा हितमा हुँदैन, भागवन्डा गर्नेगरी हुँदैन, सैद्धान्तिक विषयमा एकता चाहिन्छ भनेँ । तपाईंहरू र हाम्रोबीचमा जुन प्रकारको सैद्धान्तिक, राजनीतिक मत भिन्नता छ, त्यसमा छलफल गर्नुपर्छ । त्यसपछि एकता हुने कि नहुने टुङ्गो लाग्छ भनेँ । ठीक अहिले वैद्य र विप्लवजीसँग त्यही हो । सैद्धान्तिक विषयमा छलफल गरेपछि एकता हुने वा नहुने भन्नमा पुग्नुपर्छ । त्यही पनि कार्यगत एकता गरेर जाऊँ भनेर गयौँ । तर विप्लवजीसँगको कार्यगत एकता बन्द गर्नुपर्यो । उहाँले गाउँपालिका सबैलाई खारेज गर्नुपर्छ भन्ने नीति अपनाउनुभएको छ । प्रादेशिक संरचना जुन छ, त्यो सङ्घीयताको संरचना हो । सबैभन्दा पहिला यसलाई खारेज गर्नुपर्छ र गाउँपालिकालाई अझै अधिकार दिनुपर्छ भन्ने हो । उहाँहरूले खारेज मात्रै होइन, जुन ठाउँमा हाम्रो गाउँपालिका अध्यक्षहरू छन्, त्यहाँ गएर तुरुन्त राजीनामा दिनु नत्र जनकारवाही गर्छौँ भन्नुभयो । तपाईंको जति बजेट छ त्यसको दुई प्रतिशत हामीलाई ट्याक्स तिर्नुपर्छ भनेर भन्नुभयो । जब हामी कार्यगत एकता गरेका थियौँ, हामै्र साथीहरूलाई गएर त्यस्तो धम्की दिनुभयो । त्यसपछि हामीले कार्यगत एकता नै बन्द गर्यौँ । वैद्यजीहरूसँग कार्यगत एकताको ढोका खुला छ । सहमति भए एकतामा जान पनि सक्छौँ । विप्लवजीहरूसँग पार्टी एकता टाढा भयो । नेकपासँग पनि तत्काल एकताको कुनै सम्भावना छैन । पछि सबै सुध्रेर आए अथवा कुरा मिल्दै गए त्यो पनि असम्भव भएन । हामीबीचमा सैद्धान्तिक र राजनीतिक तहमा ठूलो अन्तविरोध छ । त्यो कुरा माथिबाट हल गरेर हँुदैन । तल्लो लेभलबाटै व्यवहारमा परिवर्तन भयो भने एकता बल्ल सम्भव हुन्छ । त्यो कुरा उहाँहरूमा निर्र्भर छ ।–केही दिनअघि तपार्इंले एउटा कार्यक्रममा जनताले ल्याएको गणतन्त्र, धर्म निरपेक्षता र सङ्घीयता खतरामा रहेको भन्नुभएको थियो । त्यस्तो कसरी देख्नुभयो ? पहिला एउटा प्रसङ्ग जोड्छु । २०४६ सालपछि जब देशमा वैधानिक काम भयो । त्यो बेला संविधानसभाको माग गरेर हामीले चुनाव बहिष्कार गरेका थियौँ । त्यसबेला देशको स्थिति सम्पूर्णहिसाबले विचार गर्दा राजावादी सल्बलाउने खतरा छ । राजतन्त्रको खतरा छ भनेर भन्दा कसैले ध्यान दिएनन् । तर पछि त्यही भयो । अहिले पनि हामी के देख्छौँ भने जस्तो राप्रपाले राजसंस्थाको पुनस्र्थापना गर्ने, हिन्दुराज्य बनाउने भनेर अभियान नै चलाएको छ । अर्कोतिर भारतमा मोदीको सरकार छ । भारतको विस्तारवादी नीति सधैँ हामीमा रहन्छ । मोदीभन्दा अघिकाले कसैले नेपालमा हिन्दु राष्ट्र बनाउने कुरा गर्दैनथे, राजतन्त्रको पुनस्र्थापना गर्ने कुरा गर्दैनथे । मोदी नेपाललाई हिन्दु राष्ट्र बनाउने कुरा गर्छन्, राजालाई ल्याउने कुरा गर्छन् । नेपालको छेउमा आएर आदित्यनाथलाई मुख्यमन्त्री बनाइदिए । ऊ हमेसा नेपालमा हिन्दुराष्ट्र र राजा ल्याउनुपर्छ भन्ने मान्छे हो । यसकारण यो खतरा पनि सानो खतरा होइन हेर्नुस् । मौका पर्नेवित्तिकै यो काम गर्न सक्छन् । पूर्व एमाले र माओवादी वा नेकपामा त्यस प्रकारको सोचाइ छैन, यो सकरात्मक हो । हिन्दुराष्ट्रको सोचाइ छैन, यसले बचाएको छ । केही गरी काङ्ग्रेस आएको भए त नेपाल राजतन्त्र र हिन्दुराष्ट्रमा गैसक्थ्यो । अर्को कुरा पनि छ । पहिला राजाले राजतन्त्र कायम गरेको उसको आफ्नो शक्तिमा मात्र होइन, बहुदलीय पार्टीले आएर जे–जे गलत नीति अपनाउँदै गए, त्यसैको आधारमा राजाले जनआधार तयार पारे । अहिले नेकपाको सरकार छ । काङ्ग्रेसको कुरै छाडौँ । यदि नेकपाले गलत नीति अपनाउँदै गयो, भ्रष्टाचार बढ्दै गयो, विकास निर्माण हुन सकेन, बजेट विनियोजन हुन सकेन र प्रशासनले राम्रो काम गर्न सकेन भने जनतामा असन्तोष पैदा हुन्छ । त्यसले राजावादीलाई फाइदा पुग्छ । ज्ञानेन्द्र कुन बेला मौका आउँछ भनेर बसिराखेका छन् । त्यसकारण भारतले गर्ने बाहिरी कारण हो । नेपालभित्र बलियो स्थिर सरकार हुँदासम्म उसले हिन्दुराष्ट्र बनाउन सक्दैन । राप्रपा, ज्ञानेन्द्र कसैले सक्दैनन् । तर सबैभन्दा खतरा वर्तमान सरकारबाट छ । उनीहरूले सही नीति अपनाएनन् भने भ्रष्टाचार नियन्त्रण, विकास निर्माणका काममा ध्यान दिएनन् भने यसले जनतामा ठूलो असर पर्छ । जसले प्रतिगामि शक्ति र राजावादीलाई सहयोग पुग्छ । जनताले बरु राजा नै आएको राम्रो भने भने के हुन्छ भन्नुस् त ? त्यसले त राजतन्त्रको पुनस्र्थापना हुन सक्छ । राप्रपा र राजाबाटको खतरा गौण हो । तर मुख्य खतरा यो सरकारबाटै छ । अर्को गम्भीर खतरा मोदीबाट छ । त्यसैले यो सरकारले सही नीति लिनुपर्छ ।