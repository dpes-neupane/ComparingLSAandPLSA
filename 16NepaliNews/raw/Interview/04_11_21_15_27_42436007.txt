

फेरि सरकार परिवर्तनको हावा चल्न थालेको छ । बजेट पारित भएलगत्तै नयाँ सरकारका लागि होमवर्क सुरु हुने चर्चा बजारमा व्याप्त छ ।
तर, प्रधानमन्त्री केपी ओलीले सत्ता हस्तान्तरणको प्रश्नलाई ठाडै अस्वीकार गरिरहेका छन् । यस विषयले सत्तारुढ दुई दलहरु एमाले र एमाओवादीबीच मतभिन्नता सिर्जना गरेको छ भने एमालेकै नेताहरुबाट विरोधाभासपूर्ण भनाइहरु सार्वजनिक भइरहेका छन् । यसै विषयको सेरेाफेरोमा एमालेका सचिव प्रदीप ज्ञवालीसँग चिरञ्जीवी पौडेलले गरेको कुराकानी:
भद्र सहमति भन्ने शब्द ब्यापक चर्चामा छ । एमालेका नेताहरुबाट यस विषयमा परस्परविरोधी अभिव्यक्ति आएका छन् । यथार्थको धरातलमा भद्र सहमति के हो ?
वैशाखको तेस्रो हप्ता राष्ट्रिय राजनीतिमा अनपेक्षित तरंगहरु आए । एउटा मिसन बोकेको सरकारलाई मिसन पुुरा नहँदै असफल बनाउने प्रयत्न भयो । त्यसलाई समाधान गर्न हामीले केही समझदारी गरेका छौं, नेकपा माओवादीसँग । यस सन्दर्भमा दुई पार्टीबीच भएको ९ बुँदे सहमति सार्वजनिक भइसकेको छ । मलाई लाग्छ, नौ बुँदेको पहिलो विषयले अहिले भद्र सहमति भनेर गरिएका धेरै प्रश्नको जवाफ दिन्छ । यसको सार भनेको मुलुकका मुख्य समस्याको समाधानका लागि संविधान निर्माणमा मुख्य भूमिका खेलेका दलहरु एक ठाउँमा आउनुपर्छ भन्ने हो । त्यसका लागि हामी अधिकतम प्रयत्न गर्नेछौं । त्यसो गर्दा राष्ट्रिय सहमतिको सरकार बनाउन प्रधानमन्त्रीले मार्गप्रशस्त गर्नुपर्छ भने गर्न तयार छौं पनि भनेका छौं । नौ बुँदे सहमतिको सार यही हो । अन्तरवस्तु यही हो ।
यसैसँग जोडेर प्रचण्डले भन्नुभएका कुराहरु यहाँहरुले मार्क गरिरहनुभएकै होला । उहाँले त्यसबीचका घटनाहरुलाई बचाउ गर्दै भन्नुभएको छ कि मेरो नेतृत्वमा राष्ट्रिय सहमतिको सरकार बन्छ कि भनेर प्रयास गरेको थिएँ, बहुमतको सरकारमा रुची नभएपछि पछाडि हटेँ । यस्तो उहाँले भन्नुभएको छ । अहिलेको चर्चालाई त्यस परिप्रेक्षमा हेर्नुपर्छ भन्ने मलाई लाग्छ ।
सँगसँगै जुन ९ बुँदेमा उल्लेख नभएको अर्को कुरा के हो भने अर्को निर्वाचनसम्म यो गठवन्धन कायमै राख्नुपर्छ । भोली यदि नेतृत्व परिवर्तन गर्नुपर्ने आवश्यकता भयो भने गठवन्धनलाई कायम राख्दै र सरकार गठन हुँदाको मिसनलाई अझै बलियो बनाउने गरी समझदारीको आधारमा गर्ने भनेको हो ।
अहिले प्रचण्डबाट हामी केही कुरामा स्पष्ट हुन खोजिरहेका छौं । पहिलो, उहाँको नेतृत्वमा राष्ट्रिय सहमतिको सरकार बन्ने अवस्था छ कि छैन ? दोस्रो, छैन भने बहुमतको सरकारको नेतृत्व गर्न उहाँ इच्छुक हो कि होइन । तेस्रो, कुनै एजेन्डाबिना खाली प्रधानमन्त्री फेर्नुको औचित्य के ? यो प्रष्ट भएपछि मात्रै लिखित वा भद्र सहमतिको सबै यथार्थ सार्वजनिक हुन्छ भन्ने मलाई लाग्छ ।
मार्गप्रशस्त गर्न सक्ने समझदारी भएको कुरा गर्नुभयो । तर, प्रधानमन्त्री केपी ओलीले ९ बुँदे बाहेक अर्को कुनै समझदारी भएको छैन र यही सरकारले संसदीय चुनाव गराउँछ भनेर बकाइदा भन्नुभएको छ । के प्रधानमन्त्री झूठ बोलिरहनुभएको छ ?
प्रधानमन्त्रीले भन्नुभएको एउटा पक्षलाई यहाँले उल्लेख गर्नुभयो । उहाँको अभिव्यक्तिको अर्को पक्ष पनि छ । यदि म हट्दा मुलुकका समस्या समाधान हुन्छन्, राष्ट्रिय सहमति बन्छ र मुलुकले अग्रगति पाउँछ भने जुनसुकै त्याग गर्न तयार छु भनेर भन्नुभएको छ उहाँले । अलि भावुक भएर धर्ती नै त्याग गर्न तयार छु पनि भन्नुभयो । भनेपछि, राष्ट्रिय सहमति बन्ने बलियो आधार निर्माण भयो भने प्रम वाधक बन्नुहुन्न ।
यतिबेला जनमतको ठूलो हिस्सा सरकार परिवर्तनको पक्षमा देखिँदैन । छोटो-छोटो समयमा सरकार फेर्दा देशमा अस्थिरता आउँछ एकातर्फ भने अर्कोतर्फ ओलीको ठाउँमा अरु कोही आउँदा पनि जादुको छडी चलाउन सक्ने अवस्था छैन । यो परिस्थिति जान्दाजान्दै पनि राष्ट्रिय सहमतिको बहानामा एमाले यो सरकार ढालेर अर्को सरकार बनाउन किन र कसरी तयार भएको हो ?
तपार्इँले भन्नुभएको विल्कुल ठीक हो । त्यसैकारणले हामी कुनै एजेन्डा नजोडिएको, संविधान कार्यान्वयनसँग अलग सरकार परिवर्तनको खिलाफमा छौं । वर्तमान सरकारसँग राजनीतिका केही महत्वपूर्ण प्रश्न जोडिएका छन् । संविधान बन्न नदिने बाह्य प्रयासलाई चिर्दै निर्णायक भूमिका केपी ओलीले खेल्नुभयो । उहाँलाई प्रम बन्न नदिन अनेकौं चक्रव्यूह रचिए । त्यसलाई तोड्दै प्रधानमन्त्री बन्नुभयो ।
निस्सासिँदो नाकाबन्दी र कहालिलाग्दो मधेस आन्दोलन साम्य गराउनुभो । आज एउटा सार्वभौम राष्ट्रको हैसियतले नेपालले आफ्नो निर्णय आफैं गर्न स्वतन्त्र छ, छिमेकीहरुसँग सन्तुलित सम्वन्ध कायम गर्न स्वतन्त्र छ, कुन परियोजना आफैं गर्ने र कुनमा विदेशी लगानी भित्र्याउने भनेर छनोट गर्न स्वतन्त्र छ भन्ने भावनाको प्रतिनिधित्व यो सरकारले गर्छ । सरकारका कमजोरी होलान्, आलोचना गर्ने ठाउँ होलान्, तर, यो सरकारप्रतिको जनसमर्थन यही विशेषताको जगमा उभिएको छ । यसलाई कमजोर बनाउने प्रयास अनेकौं ढंगले भइरहेको छ ।
यो सरकारको नेतृत्वमा राष्ट्रले लिएका प्रभावशाली कदमको कुनै न कुनै ढंगले बदला लिने प्रयास र त्यसका अंगको रुपमा सरकार परिवर्तनका चलखेल भइरहेका छन् । त्यसैले एजेन्डा, कार्यसूची औचित्यसँग जोडेर सरकार परिवर्तनको प्रश्नलाई लिनुपर्छ । प्रचण्डलाई प्रधानमन्त्री बनाए अहिलेको भन्दा तात्विक के फरक हुन्छ ? कांग्रेस सरकारमा आउन तयार हुन्छ ? वार्तामा बोलाउँदा पनि बाहिर बसिरहेका मधेसी दलहरु समस्या समाधान गर्न तयार हुन्छन् ? नेपालमा कोर्स करेक्सन गर्नुपर्छ भनेर चल्ने दिल्लीका छलफलहरु यो सरकार परिवर्तनले अन्त्य गर्छ ? यी प्रश्हनहरुको जवाफ नभई सरकार परिवर्तनका कुराले जनतालाई निराश बनाउँछ । विगतका पीडादायी स्थितिकै पुनरावृत्ति हुन्छ ।
गएको एक-डेढ वर्षमा नेकपा एमालेले आफूलाई प्रमाणित गरेको छ । संविधान निर्माण, राष्ट्रिय हितको सम्वर्द्धन, सन्तुलित अन्तर्राष्ट्रिय सम्वन्ध र पछिल्लो समय नीति तथा कार्यक्रम र बजेटमार्फत जगाइएका आशाहरु । राजनीतिक रुपले हेर्दा यति भए हामीलाई लामो समय राजनीति गर्न पुग्छ ।
भोलि यो सरकार ढलेर प्रचण्डको नेतृत्वमा राष्ट्रिय सहमतिको सरकार बन्ने अवस्था आयो भने एमाले त्यो सरकारमा सहभागी हुन तयार हुन्छ कि हुँदैन ?
हामीलाई लागिरहेको छ, कांग्रेसको रुची राष्ट्रिय सहमतिको सरकार होइन । उ जुनसुकै अवस्थामा यो सरकारलाई असफल बनाउन मात्र उद्यत छ । प्रचण्डलाई प्रधानमन्त्रीका लागि गरिएको प्रस्ताव कांग्रेसको रणनीतिक दाउपेच मात्र हो । अन्यथा प्रचण्डको नेतृत्व स्वीकार्न तयार हुने कांग्रेसलाई ओलीको नेतृत्व स्वीकार्न किन सङ्कोच ? जबकि उत्तिकै हाराहारीको शक्ति भएर पनि हामीले संविधान बन्ने मूल्यमा सुशील कोइरालाको सरकार २० महिनाभन्दा बढी स्वीकार गर्‍यौं । त्यो समयको आवश्यकता थियो ।
त्यतिबेलाको भद्र सहमति संविधान घोषणापछि एमाले नेतृत्वमा सहमतिको सरकार बनाउने भन्ने थियो । तर, कांग्रेस सरकारमा आएन । कांग्रेस ओलीको अनुहार मन नपरेर वा उहाँसँग कटुता राखेर मात्रै बाहिर बसेको हो भन्ने मलाई लाग्दैन । उसको उद्देश्य वामपन्थी वर्चश्वलाई कमजोर बनाउने र आफ्नो नेतृत्वमा सरकार बनाउने हो । त्यो दाउपेचमा एमालेको सहमति हुन सक्दैन ।
एउटा मोडालिटीमा छलफल हुन सक्छ । आज २१ जेठ देखि ७५ माघ ८ गतेसम्मको समग्र कार्यतालिका बनाउँ । त्यसभित्र तीनवटै निकायका निर्वाचन, बन्न बाँकी नयाँ कानून, संशोधन हुन बाँकी पुराना कानून, नमिलेको सीमांकनलगायत संविधानसँग जोडिएका यावत प्रश्न तथा पुनर्निर्माण र आर्थिक समृद्धिका विषयमा समग्र प्याकेज बन्यो भने राजनीतक दलहरुबीच जोकसैले नेतृत्व गर्ने वातावरण बन्न सक्छ, एमाले वाधक बन्दैन ।
तर, एजेन्डामा कुरा नगर्ने, सरकार परिवर्तन मात्रै गर्ने हो भने अस्थिरता मात्रै हुन्छ । यो सरकारले मधेस समस्या समाधान गर्न सकेन हामी गर्छौं भनेर कांग्रेस दावी गर्छ । त्यसोभए समाधानको विकल्प के हो त उहाँहरुसँग ? मधेसी दलहरुले भनेजस्तो मधेसमा दुई प्रदेश दिन कांग्रेस तयार हो ? तराई र पहाडलाई अलग गर्नुपर्छ भन्ने मागमा कांग्रेस सहमत हो ? आत्मनिर्णयको अधिकार दिने, राष्ट्रियता दुईवटा छन् भनेर परिभाषित गर्ने वहसमा कांग्रेस सहमत हो ? मलाई लाग्छ, यी सबै कुरामा कांग्रेस भिन्न ठाउँमा छ । त्यसैले सरकार परिवर्तनको कुरा अस्थिरता फैलाउने प्रयास मात्र हो । राष्ट्रिय सहमतिको कुनै आधार छैन र नयाँ एजेन्डा छैन भने किन सरकार फेर्ने, यही सरकारले निर्वाचन गराउँछ ।
तपाईंको पार्टीभित्रका वरिष्ठ नेताहरुले नै सरकार परिवर्तनको पक्षमा अभिव्यक्ति दिइरहेका छन् । पार्टी अध्यक्ष र प्रधानमन्त्रीको अभिव्यक्तिसँग सोझै बाझिने गरी बोल्नु एमालेभित्र अनुशासनको विषय बन्छ कि बन्दैन ?
भोलि यही विषयलाई कार्यसूची बनाएर स्थायी समिति वैठक बस्दैछ । त्यसभन्दा अगाडि केही बोल्नु हतार होला । तर, यति भन्न चाहन्छु वर्तमान सरकारले लिएका अडानहरुप्रति एमालेका कार्यकर्ता मात्र होइन, सिंगो देशले नै एक ढंगले गर्व गरिरहेका बेलामा एमालेकै कार्यकर्ता वा नेताले त्यो अभियानलाई कमजोर गर्नेगरी बोल्नुहुन्न ।
लामो समय पार्टीको नेतृत्व र राज्यको नेतृत्व गर्नुभएका नेताहरुले त्यसरी भन्नुभयो होला भन्ने विश्वास लाग्दैन । मिडियामा आएका कुराहरुबाट म आफैं अचम्मित छु । उहाँहरुको व्यक्तित्व, उचाइ र उहाँहरुको काँधमा रहेको जिम्मेवारीसँग ती अभिव्यक्ति मेल खाँदैनन् । यथार्थ के हो, भोलि स्थायी कमिटीको बैठकमा छलफल गर्छौं । बाहिरबाट होस् या भित्रबाट, एमालेलाई कमजोर पार्ने प्रयास सफल हुन दिदैनौं ।
यो सरकार ढलेर अर्को सरकार बनेको खण्डमा एमाले प्रतिपक्षमा रहने सम्भावना कति देख्नुहुन्छ ?
दाउपेचको आधारमा हुने सरकार परिवर्तनमा एमालेको कुनै समर्थन हुन्न । त्यस्तो अवस्थामा एमाले सानका साथ प्रतिपक्षमा बस्छ । अहिले एमालेलाई बाहिर राखेर सरकार चलाउन कुनामा बसेर योजना बनाउने काम पनि भइरहेको छ । विशेषगरी तीनवटा चर्चा छन् । एउटा कांग्रेस, एमाओवादी र अन्य दलको सरकार, दोस्रो, गैरवामपन्थी सरकार जसमा एमाले र एमाओवादी बाहिर हुन्छन्, र तेस्रो, दलहरु असफल भए भनेर अर्को गैरदलीय सरकार बनाउने तहसम्मको छलफल भइरहेका छन् ।
एमाले सहमतिका आधारमा मुलुकको हितमा हुने जुनसुकै निर्णयलाई साथ दिन तयार छ । एमालेलाई छिर्के हान्ने, कमजोर बनाउने सत्ता परिवर्तनको प्रयत्न दुर्भाग्यवस सफल हुन्छ भने एमाले सशक्त प्रतिपक्षका रुपमा बस्न तयार हुनेछ ।
