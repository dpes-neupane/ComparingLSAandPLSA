 प्रधानमन्त्री केपी ओलीको आसन्न भारत भ्रमण लगायतका विषयमा पूर्वपरराष्ट्रमन्त्री एवं काँग्रेस नेता डा.प्रकाशशरण महतसँग नरेश ज्ञवालीर लिलु डुम्रेले गरेको कुराकानी ।    प्रधामन्त्री पहिलो विदेश भ्रमणमा भारत जाँदै हुनुहुन्छ, प्रधानमन्त्रीको भ्रमणलाई नेपाली काँग्रेसले कसरी हेरेको छ ?यो स्वभाविक भ्रमण हो । नेपालमा हरेक नयाँ सरकार आउँदा छिमेकी देशमा भ्रमण गर्ने चलन छ । त्यसमध्ये भारतबाट पहिलो विदेश भ्रमण गर्ने चलन नै भइसकेको छ । त्यसै क्रममा हुने भ्रमणलाई हामीले स्वभाविक रूपमा लिएका छौँ ।हामीले यस्तो परम्परा किन बसाल्यौँ, जवकि अन्तर्राष्ट्रिय सम्बन्धका लागि कार्यकारी प्रमुख जहाँ पनि जान सक्ने हुन्थ्यो यदि आवश्यक छ भने होइन र ?हाम्रो भारतसँगको सम्बन्धका धेरै आयामहरू छन् । जस्तै, खुला सिमाना, भाषा, संस्कृति र आवतजावतले गर्दा पनि होला हाम्रो अधिकांश व्यापार भारतसँग हुन्छ । हिमालदेखि सुरु भएका नेपालका सबै ठूला नदी भारततर्फ बगेका छन् । नेपालीहरू भारतीय सुरक्षा निकायदेखि रोजगारीका लागि बिसौँ लाखको सङ्ख्यामा भारतमा छन् । त्यसकारण हाम्रो भारतसँग विशिष्ट सम्बन्ध छ, तर ती सबन्धका पत्रहरूसँगै निस्कने समस्या पनि हाम्रा अघिल्तिर छन् ।अधिकांश व्यापार भारतसँग हुने भएकाले पारवाहान तथा आयात निर्यातमा समस्या हुने गरेको छ । सिंचाइजन्य, सुरक्षाजस्ता विषय पनि छन् । भारतसँगको हाम्रो लामो सम्बन्धले गर्दा भारतमा पहिलो भ्रमण तय गरिनुलाई अस्वभाविक रूपमा लिनु हुँदैन । यद्यपि अन्यत्र भ्रमण गर्नै नहुने भने होइन ।भारतसँगको सम्बन्धका विभिन्न आयाम छन् भन्नेमा कुनै शङ्का भएन तर हाम्रो समान हैसियतमा सम्बन्ध किन विकास हुन सकेन ? हाम्रा जटिलता के हुन् ?हाम्रो मुख्य समस्या भनेकै जनतातिर फर्केर ठूलो स्वरमा अतिशयोक्तिपूर्ण कुरा गर्ने हो । देशलाई बचाउने जिम्मेवारी हाम्रो काँधमा छ भन्दै चर्का कुरा गर्छौं । स्पष्ट शब्दमा भन्दा त्यसलाई हामीले सत्तामा पुग्ने भर्याङ बनाएका छौँ । हामी तत्कालीन भावनामा खेल्छौँ तर कूटनीतिक टेबलमा बराबरी र सम्मानका साथ कुरा राख्न हिचकिचाउँछौँ । हामीले तर्कसँगत ढङ्गले आफ्ना राष्ट्रिय स्वार्थका एजेन्डाहरूलाई, आफ्ना समस्याहरूलाई राख्न सक्दैनौँ । हामीले आफ्ना कुरा बुझाउन सकेका छैनौँ । यी कुरालाई गम्भीर ढङ्गले लिन नसक्दा पनि कतिपय समस्याहरू देखापरेका छन् ।मैले आफ्नो बखान गरेको होइन तर म परराष्ट्रमन्त्रीको हैसियतमा हुँदा प्रधानमन्त्री स्तरीय भ्रमणमा मैले भारतीय प्रधानमन्त्री मोदीसँग हाम्रो वार्ताको क्रममा नेपालका कुराहरू स्पष्ट रूपमा राखेँ । तर्कसँगत ढङ्गले कुरा राखेपछि भारतीयहरूको राम्रो रेस्पोन्स आयो । पछि हामीले लिखित सहमति गर्न सफल भयौँ । उदाहरणको रूपमा गण्डक सम्झौता जसमा नेपालले पाउनु पर्ने सुविधा पाएको थिएन । पछि त्यो कार्यान्वयन गर्ने समझदारी बन्यो ।तपाईंले उठाएको कुरा सबै परराष्ट्रमन्त्रीले आफ्ना पालामा उठाउने गर्नुहुन्छ । तर परिणाममा हामीले के पायौँ ? परिणाम त तपाईंले उठाएको विषयमा पनि पाएनौँ नि । गण्डक नहर, माथिल्लो कर्णाली, अरुण–३, पञ्चेश्वर, हुलाकी मार्गमाका परिणामलाई नै लिऊँ न ?त्यसको डीपीआर कसले गर्ने भनेको छ ? त्यसको जिम्मेवारी नेपालको हो । मैले हाम्रो पनि कमीकमजोरी देखेको छु । हामीले डीपीआर गरेपछि बल्ल उनीहरूले निर्माण गर्ने हो । तर हामीले यति पनि तयार गर्न सकेका छैनौँ । हामीले नै गरेनौँ भने उनीहरूलाई हामी केही भन्न सक्दैनौँ । कार्यान्वयनको पक्षमा हाम्रा समस्या छन् । कर्मचारीतन्त्र र राजनीतिक नेतृत्वले गर्नुपर्ने गृहकार्य हामीले पूरा गर्न सकेका छैनौँ । यति भन्दै गर्दा भारतीय पक्षका पनि समस्या छन् । गलत परम्पराको जिम्मेवारी राजनीतिज्ञ र कर्मचारीतन्त्रले लिनुपर्ने हुन्छ । तपाईंले उठाएको माथिल्लो कर्णालीको सम्झौता हामीले भारतको निजी कम्पनीसँग गरेको कुरा हो । त्यसमा भारत सरकारलाई सोध्ने होइन । जुन शर्तमा हामीले उसलाई निर्माणको जिम्मा दिएका छौँ, त्यही शर्तमा टेकेर उसैसँग कुरा गर्ने हो, भारत सरकारसँग होइन । त्यसमा भारत सरकारको सरोकार छैन । त्यसैगरी अरुण–३ भारत सरकारकै मातहत रहेको कम्पनीले सुरु गरेको हो । भारत सरकारले लगानी गर्ने निर्णय गरेसँगै कम्पनीले काम सुरु गरिसकेको छ । पञ्चेश्वरको जिम्मेवारी दिइएको निकायले डीपीआर बनाइसक्यो र दुवै राजनीतिक तहमा त्यसलाई छिटै सञ्चालन गर्ने सहमति बनेको छ । त्यसैगरी हुलाकी मार्गमा जसले ऋण दिने हो, उसैले ठेकेदार लगाउने भएको हुँदा त्यसको कार्यान्वयनका लागि निरन्तर हामीले भनी राख्नु पर्यो नि ।समस्या पर्दा काठमाडौं–दिल्ली गर्न सकिँदैन, त्यसैकारण हामीले संयुक्त संरचना बनायौँ । त्यो संरचनामा परराष्ट्र सचिव र भारतीय राजदूतको नेतृत्वमा विभिन्न मन्त्रालयका सहसचिवहरू सदस्य रहने गर्छन् । त्यसको आफ्नो आवश्यकता अनुसार वैठक हुुने गरेको छ । यो संयन्त्रको निर्माणसँगै धेरै समस्या सुल्झिँदै गएका छन् । त्यसैले अब हामीले मागेर काम चलाउने भन्दा पनि लगानी ल्याउनेतर्फ नयाँ सरकारले ध्यान दिनुपर्छ । पारवहन, व्यापार, डुबानजस्ता समस्या र समझदारीलाई चाँडोभन्दा चाँडो कार्यान्वयन गर्नुपर्छ ।छिमेकी देशका पनि आफ्नै राष्ट्रिय स्वार्थ हुन्छन् । जस्तै चीनको तीब्बतलाई लिएर हुने गर्छ । भारतको चासो नेपालको भूमि प्रयोग गरेर भारतमा आतङ्कवादले प्रश्रय पाउँछ कि भन्ने रहन्छ । जायज चिन्तालाई हामीले सम्बोधन गर्नुपर्ने हुन्छ । भूपरिवेष्ठित देशले पाउने पारवहन, व्यापार, डुबानलगायतको विषयहरूमा हामीले उठान गर्नुपर्छ । त्यसकारण मलाई लाग्ने कुरा के हो भने हामीले निर्धक्क भएर आफ्नो कुरा राख्न सक्नुपर्छ र भारत र चीन ठूलो देश भएको हुनाले ठूलो छाती बनाउनुपर्छ । वार्ताको टेबलमा भन्न नसक्ने तर जनतासँग चर्को कुरा गर्ने परिपाटीले नेपालले फाइदा हुँदैन ।००७ देखि प्रजातन्त्रका लागि लडेको भन्ने पार्टीले जो ०४६ सालपछि सबैभन्दा धेरै सत्ताको नेतृत्व गर्न पुग्यो । उसले समस्या समाधान गर्ने हो कि कर्मचारी तन्त्रलाई देखाएर पन्छिने... ?२००७ सालदेखि लागेको भन्दैमा हामी लगातार सत्तामा त छैनौं नि । ००७ सालमा बीपी कोइराला गृहमन्त्री बन्नुभएको हो । त्यसपछि ०१५ सालसम्म सत्तामा थिएनौंँ । बीपी २०१५ मा १८ महिनाका लागि मात्र प्रधानमन्त्री बन्नुभयो । बीपी कहीँ चुक्नु भयो ? कहीँ कतै सन्धिमा झुुक्नुभयो ? त्यसपछिका ३० वर्ष काँग्रेस शासनमा थिएन । त्यो बेला पनि राष्ट्रियताको भयङ्कर आवाज उठेको हो । राजनीतिमा जे देखिन्छ, त्यो होइन । जे देखिँदैन त्यो खोज्नुपर्छ ।भन्नुको अर्थ ? जे बाहिर देखाउने रूपमा मात्रै गरिन्छ, त्यसलाई कूटनीति मान्न सकिन्न । कूटनीति भनेको त वस्तुपरक रूपमा आफ्ना कुरा राखेर उद्देश्य पूर्ति गर्नु हो । बाहिर एउटा भित्र अर्कै गर्ने कूटनीति होइन । नेपाली काँग्रेस बाहिर जे भन्छ, कूटनीतिक टेबलमा पनि त्यही भन्छ । तर नेपालमा भएका अन्य दलको बाहिरी र भित्री रूप फरक छ ।उदाहरण नै दिन सकिन्छ नि, डाक्टर भट्टराईले राखेको ४० बुँदे मागमा ९ बुँदा त भारतसँग मात्रै सम्बन्धित थिए । भारतीय सिनेमा बन्द गर्नुपर्ने, भारतीय लगानीमा सञ्चालित उद्योग राष्ट्रीयकरण गर्नुपर्ने आदि । पछि उहाँ नै प्रधानमन्त्री हुनुभयो । भारतीय लगानी संरक्षण गर्नुपर्छ भन्दै बिप्पा सम्झौता गर्नुभयो । हामीले त भारत, चीन, अमेरिका सबैको लगानी चाहिन्छ भनिआएका हौं ।अहिले ओली भारत जाँदै हुनुहुन्छ, हिजोका दिनमा जे–जस्ता अभिव्यक्ति दिँदै आउनुभएको थियो, अब त्यो विरोधाभाषमा कसरी सामान्यजस्यता ल्याउनु हुन्छ ? हाम्रो विचारधारा मिल्दैन भनेर हामीले कहिलै चीनलाई गाली गर्दै हिँड्दैनौँ । देशसँगको सम्बन्ध भनेको पार्टी बीचको सम्बन्ध होइन । भारत र चीनमा कुन विचारधाराको सरकार स्थापित हुन्छ, त्यसका आधारमा सम्बन्ध स्थापित गर्ने होइन । हामीले हाम्रो देशको राष्ट्रिय स्वार्थका आधारमा सम्बन्ध स्थापित गर्ने हो । त्यसैले जुनसुकै सरकार आए पनि विदेश नीतिमा एकरूपता हुनुपर्छ ।हाम्रो परराष्ट्र नीतिको समस्या र कमजोरी औंल्याउँदा विज्ञहरूका अनुसार पहिलो, स्थिर राजनीतिक प्रणाली नहुनु । दोस्रो, परराष्ट्र नीतिबारे स्पष्ट नहुनु । तेस्रो, राजनीतिक स्थिरतासँग जोडिएर आउँने अर्थतन्त्र बलियो नहुनु । चौथो, कर्मचारीतन्त्रले राजनीतिक नेतृत्वलाई नटेर्नु । मैले जान्न चाहेको के भने राजनीतिक दलहरूले परराष्ट्र नीति कस्तो हुने भनेरसमेत तय गर्न किन नसकेका ? यसलाई परिवर्तन गर्न के गर्नु पर्ला ?हाम्रो जतिसुकै परराष्ट्र नीति छैन भने पनि परराष्ट्र नीति नभएको होइन । यति कुरा त हामी सबैले जान्ने पर्छ, यदि कुनै लिखित दस्तावेज छैन भने पनि हाम्रा स्वार्थ के–के हुन् र हाम्रो हित केमा छ भन्ने कुरा हामीलाई थाहा भैहाल्छ । यति जानेर लगन, इमानदारीसाथ काम गर्ने हो भने धेरै कुरा ठीक ठाउँमा आउँछ ।दोस्रो, संसारमै राजनीतिको शक्ति संरचना फेरिँदो छ । त्यसैअनुसार हामीले आफूलाई फेर्दै लैजानु पर्छ । त्यसै अनुरूप नयाँ चुनौती र अवसर के हुन् भनेर हामीले आफूलाई परिमार्जित गरेर अघि बढ्नुपर्छ । म आफै परराष्ट्रमन्त्री हुँदा सबै क्षेत्रका विज्ञलाई उनीहरूको विज्ञताको आधारमा कमिटी बनाएर रिपोर्ट पेस गर्न लगाएको थिएँ । त्यो कमिटीले हाम्रो परराष्ट्र नीति कस्तो हुनुपर्ने भनेर भर्खरै रिपोर्ट दिएको छ । यसै विषयमा हालै मेरो परराष्ट्रमन्त्रीसँग छलफल भएको छ ।हामीले त्यो लागू गर्न सक्यौँ भने त्यो राम्रो हुन्छ । यसै सन्दर्भमा हाम्रो कर्मचारीतन्त्र पनि सुध्रन पर्यो । गत वर्षको माघमा दिनुपर्ने डीपीआर आजसम्म पनि दिन नसकेको अवस्था छ । हामी आफ्नै काममा कति उदासीन छौँ भने कुनै पनि काम भनेको समयमा गर्न सक्दैनौँ ।जस्तै चीनसँगको ‘रोड एन्ड बेल्ट इनिसिएटिभ’ सम्झौता गर्ने बेलामा एउटाले सम्झौता किन नगरेको भन्छन् । मैले भने, ‘मैले मेरो देशको स्वार्थ सुरक्षित गर्नु परेन ? त्यहाँ मुद्रा, ‘फ्री टे«ड’, सडक बाटो, रेलमार्ग र सुरक्षाको विषय पनि छ नि । म अर्थशास्त्रको विद्यार्थी भएको हुनाले गम्भीरताका साथ हेरेँ । हामीले हाम्रो देशको राष्ट्रिय स्वार्थ पूरा गर्ने हो, अरूले आफ्नो राष्ट्रिय स्वार्थको सुरक्षा आफै गरिहाल्छन् नि ।त्यसैले हामी नयाँ ढङ्गले चल्नुपर्छ । कुनै पनि मुद्दाका विषयमा दोहोरो मापदण्ड नराखी काम गर्यौँ भने मलाई विश्वास छ । हामी दुईवटै देशबाट मनग्य फाइदा लिन र देशको समृद्धि सुनिश्चित गर्न सक्छौँ ।वाम नेतृत्वको सरकार तुलनात्मक रूपमा बलियो छ भन्ने विश्वास गरिएको छ । वर्तमान सरकारले भारतसँगको सम्बन्धलाई आगामी दिनमा कसरी अगाडि बढाउला ? भर्खरै तपाईंले परराष्ट्रमन्त्रीलाई पनि भेट्नुभयो, यस विषयमा पनि केही कुरा भयो कि ?म उहाँहरूलाई के भन्न चाहन्छु भने परराष्ट्र सम्बन्ध निकै संवेदनशील सम्बन्ध हो । यो आन्तरिक राजनीति जस्तो होइन । त्यसकारण हामी पहिले आफ्नो राष्ट्रिय स्वार्थमा तल पर्दैनौँ भन्ने स्पष्ट भएपछि उनीहरूको पनि स्वार्थको सुनिश्चिता गर्दै सम्बन्ध विकास गर्नुपर्छ । त्यसैले मैले जहिलै परराष्ट्र सम्बन्ध र नीतिलाई सडकको विषय बनाइनु हुँदैन भनेको । कूटनीतिक टेबुलमा हाम्रो नीतिको आधारमा हामी प्रस्तुत हुने र त्यहीँबाटै सामाधान खोजिनु पर्छ । सत्तामा छँदा र सत्ता बाहिर हुँदा अलगखालको व्यवहार गरिनु हुन्न । तर उहाँहरू त्यही व्यवहार गर्नुहुन्छ, जुन गलत हो ।नाकाबन्दीपछिको सन्दर्भमा अबको नेपाल–भारत सम्बन्ध कसरी अगाडि बढ्ला जस्तो लाग्छ ?नाकाबन्दी सुशील कोइराला भएको बेलामा लागेको हो तर जस भने अरूले नै लिइरहेका छन् । काँग्रेसलाई भारतसँग ‘सफ्ट’ भयो भनेर भनिन्छ । तर हामीले राष्ट्रको स्वार्थमा सम्झौता गरेको भए सुशील कोइरालाको पालामा नाकाबन्दी हुन्थ्यो र ? तर भारतसँगको सन्दर्भमा मलाई लाग्छ सशक्त संवादको कमी छ । पहिले नेपाललाई राम्रोसँग बुझेका र माया गर्ने चन्द्रशेखर जस्ता नेताहरू थिए । अहिले त्यस्तो भूमिकामा कोही नहुँदा पनि समस्या देखा परेको हो ।दुई देशको नेतृत्व तहमा कुरा हुन नसकेको अवस्था छ । जुन संवाद निरन्तर हुनुपर्ने थियो । उनीहरूलाई पनि नेपाल हाम्रै विरुद्धमा गयो भन्ने नलागोस् । खास गरेर राजनीतिक तहमा नेपाललाई हेर्ने दृष्टिकोण सकारात्मक छ, मात्र हामीले बुझाउन सक्नु पर्यो ।दुई देशको सम्बन्ध र कूटनीतिलाई जसरी त्यहाँको राजनीति नेतृत्वले प्रभाव पार्ने गर्छन्, विश्व परिदृश्यमा नेपालमा वामहरूको सरकार र भारतमा हिन्दु कट्टरपन्थीको सरकार रहेको विश्वास गरिन्छ । यसलाई नियाल्दा आगामी दिनमा भारतसँगको सम्बन्ध कस्तो होला ?भारतको विदेश नीति मोटामोटी एउटै हुन्छ । यद्यपि आन्तरिक रूपमा उनीहरू आफैमा बाजाबाज गर्लान्, त्यो बेग्लै कुरा हो । त्यसकारण मलाई लाग्छ, हामीले हाम्रो परराष्ट्र नीतिलाई स्पष्ट पार्यौँ भने छिमेकमा जुनसुकै सरकार आए पनि त्यससँग कूटनीतिक सम्बन्ध राख्न सजिलो हुन्छ । मैले बुझे अनुसार मोदीजी नेपालसँग धेरै सामीप्यता भएको, सहयोग गर्नुपर्छ भन्ने सोच भएको नेता हो ।  तर भूकम्पमा सहयोग गर्छु भनेको एक पैसाको सहयोग पनि आएको छैन ?भूकम्पमा गरेको प्रतिबद्धता पहिले ऋणको पाटोमा हो । त्यहाँको एउटा प्रावधान के रहेछ भने सहयोग गर्ने भनेको ऋणमा ७० प्रतिशत त्यहाँको सामान प्रयोग गर्नुपर्ने । तर यो सहयोग भनेको नेपालको कुनै प्रोजेक्टका लागि नभई घर–घरमा जाने भएकाले त्यो प्रक्रियालाई फेर्नेबारे छलफल भइसकेको छ । हामीले त्यसमा रहेको समस्याको गाँठो फुकाइ सकिएको छ ।दुई देशबीच गठित विज्ञ सम्मिलित टोलीलाई सन् १९५० को सन्धिलगायत दुई देशबीचका समस्या पहिचान गर्ने जिम्मेवारी दिइएको छ । यस सम्बन्धमा नेपाली काँग्रेसले सन् १९५० सहितका अन्य असमान सन्धि पुनरावलोकनका विषयमा के धारणा राख्छ ?सन् १९५० को सन्धिको विरोधमा नारा लगाउनेहरू पनि सरकारमा आउनुभएको छ । उहाँहरू सत्तामा नहुँदा यसलाई तत्काल खारेज गर्नुपर्छ भन्नु हुन्छ, सत्तामा आउँदा खारेज गर्नु भएको छैन । त्यसकारण यी सन्धि सम्झौताहरू हामीले त्यत्तिकै खारेज गर्छौं भनेर हुँदैन । यो विषय त्यति सजिलो छैन, जति नारा लगाउन सजिलो छ ।पचासौँ लाख नेपाली भारतमा काम गर्छन् । उनीहरू त्यहाँँको सुरक्षादेखि सरकारी निकायसम्म छन् । यस विषयमा विज्ञसमूहले काम गरिरहेको छ । विज्ञले दिएको प्रतिवेदन नआएसम्म हामीले टिप्पणी गर्न उपयुक्त हुँदैन । अब जहाँसम्म हामीलाई भारत परस्त भन्ने कुरा छ, यो सरासर गलत कुरा हो ।‘गलत’ भन्न यतिको समय लगाउनु भयो, किन ? अब तपाईंले यसरी लिनु हुन्छ भने... । मैले यो अवाञ्छित हो भन्न खोजेको... (हाँसोको फोहरा उठ्छ) पछि गलत भनेर पुग्छ भनेर गलत भनेको ।प्रचण्डले हालै भारतसँग सम्बन्ध सुधारका लागि ओलीले मेहनत गरिरहनुभएको छ भन्नुभएको छ, यसलाई कसरी लिनुभएको छ ?जहाँसम्म सम्बन्ध सुधारको कुरा छ, दुई देशबीचका विभिन्न विषयमा अतिशयोक्तिपूर्ण अभिव्यक्ति दिनुहुँदैन । सत्ताबाहिर रहँदा जसरी उहाँहरूले अतिशयोक्तिपूर्ण अभिव्यक्ति दिनुभयो सत्तामा आइसकेँ, अब त्यस्तो हुँदैन भन्न खोजेको त होला । मलाई लाग्छ, जहाँसम्म उहाँले व्यक्तिगत सम्बन्धको कुरा गर्नुभएको होला ।केही दिन पहिले एमाले नेता योगेश भट्टराई र भारतका लागि पूर्वराजदूत तथा काँग्रेस नेता दीपकुमार उपाध्यायसहितको टोली दिल्ली गएको थियो । सत्तापक्ष र विपक्षी दुवै एकसाथ दिल्ली जानुको गुह्य कुरा के हो ?जहाँसम्म यो भ्रमणको कुरा छ, विभिन्न ‘थिङ ट्याङ्क’हरू दुई देशका बीच क्रियाशील रहने गर्छन् । जस्तै चीनमा पनि मानिस आउने जाने गरिरहन्छन् । मलाई लाग्छ यसलाई भ्रमणसँग जोडेर हेर्नुपर्ने आवश्यकता छैन । एउटा ‘थिङ ट्याङ्क’ले उहाँहरूलाई बोलाएको थियो । त्यसैमा पार्टीले पठायो अनि उहाँहरू जानुभएको हो ।  