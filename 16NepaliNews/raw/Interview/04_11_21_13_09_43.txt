नेपाली काँग्रेसका वरिष्ठ नेता रामचन्द्र पौडेलले केपी शर्मा ओली नेतृत्वको सरकारबाट सुशासन, विकास र समृध्दीको अपेक्षा राखेपनि त्यस दिशामा सरकार अघि नबढेको बताएका छन् ।ओली नेतृत्वको सरकारको एक बर्षको समीक्षा गर्दै नेता पौडेलले वर्तमान सरकार संकिर्ण स्वार्थबाट माथि उठ्न नसक्दा जनअपेक्षाअनुसार काम गर्न नसकेको दाबी समेत गरे ।‘उहाँहरु ठूलो विरोधाभाषमा हुनुहन्छ । आजको जमानामा मार्क्सवाद, लेनिनवाद, माओवाद, के के वाद सबै मिसाएर दुनियाँमा चमत्कार गर्छ भन्नुहुन्छ । त्यो चमत्कारले यथार्थतासँग मेल खाएन’ रातोपाटीका लोकेन्द्र भट्टसँगको कुराकानीको सुरुमै नेता पौडेलले भने, ‘सरकारमा कम्युनिस्ट लफ्फाजी देखियो ।’प्रस्तुत छ, काँग्रेस नेता पौडेलसँगको अन्तर्वार्ताको पूर्ण विवरण:केपी ओली नेतृत्वको एक बर्षे सरकारको मुल्याङ्कन कसरी गर्नुहुन्छ ?ओली नेतृत्वको सरकारबाट मैले विशेषगरी दुईवटा कुरामा अपेक्षा राखेको थिएँ । ती हुन्- सुशासन र समृध्दीको यात्रा । तर सुशासन,विकास र समृध्दीको यात्रामा ओली नेतृत्वको सरकारको काम कारवाही हेर्दा म त्यतिधेरै उत्साहित हुन सकेको छैन । खै,उहाँहरुले कामको मेलोमेसै पाउनु भएन की ?अथवा उहाँहरु त्यस्तै गफ गरेर खाने जात हो,मलाई थाहा भएन ।एक बर्षसम्म पनि विकासको रुपरेखा केही बसेको छैन । न विकासको क्षेत्रमा,न त सुशासनको क्षेत्रमा कुनै रुपरेखा तयार पारेको देखिन्छ । ब्युरोक्रेसीमा भ्रष्टाचार छ । ठूलठूला कमिसनकाण्ड भएका छन् । पहिले पहिले लाख र करोडमा मात्रै भ्रष्टाचार हुन्थे । अहिले त अर्बौ अर्बका भ्रष्टाचारका कुरा आइरहेका छन् । त्यसले गर्दा यो सरकार न सुशासनमा अगाडि बढ्न सक्यो,न त विकासमा नै । कुनैपनि कुरामा प्रगति नभएपछि सन्तोष गर्ने अवस्था हुन्न ।आशा मरेपछि निराशा उत्पन्न हुन्छ, के निराश नै बन्नु पर्ने अवस्था हो त ? वा सरकारले जनअपेक्षा अनुसार काम गर्न नसक्नुमा कारण के देख्नु हुन्छ ? लामो समयपछि दुई तिहाइको स्थायी सरकारमा रहेकाहरुसँग काम गर्ने तरिका, ढङ्ग वा चाहना नभएर हो अथवा दुई तिहाइको बलमा जे गरेपनि हुन्छ भनेर होला ?सरकार अझैंपनि सच्चिन सक्छ । देश बनाउने मानिस संकिर्ण स्वार्थबाट माथि उठ्नु पर्दोरहेछ । मनमोहन अधिकारीहरुको पालामा धेरथोर त्यो लक्षण देखिन्थ्यो । तर,अहिलेका सत्ताधारीहरु संकिर्ण स्वार्थबाट माथि उठेर देशबारे सोचेको पाइदैन । बनावटी कुरा गरेर,झुक्याएर जनतालाई अलमल पर्ने खालको शैली र सोच देखाएको पाइन्छ । ठोस रुपमा,अहिले देशको विकासको मुख्य प्राथमिकता के हो ?उहाँहरुले त्यो नै ठम्याउँन सक्नुभएन । अथवा उहाँहरु प्राथमिकता ठम्याउनेतिर केन्द्रीत हुनुभएन । जसले गर्दा विकासको बाटो अगाडि बढ्न सकिरहेको छैन ।सुशासनको विषयमा पनि कताकताबाट उहाँहरु फस्नु भएको छ । यो मुलुकमा अलिकति माथिल्ला नेताहरुमध्ये केही आफैं 'मोटिभेसन'छन् । कति अन्यत्र कतैबाट प्रयोग भएको कुरा पनि सुनिन्छन् । अहिले यस्ता काण्डहरु आइरहेका छन् । तिनलाई प्रधानमन्त्री ओलीले पर्दाफास गर्नुपर्थ्यो । तिनीहरुमाथि कठोर निर्णय लिनुपर्थ्यो । सुरुसुरुमा जसरी उहाँले बोल्नु भएको थियो,त्यो अनुसारको काम गर्नु भएन । म सुरुमा उहाँले बोलेका कुराहरुबाट उत्साहित भएको थिएँ । ‘म पनि लोभ लालच गर्दिन,अरुलाई पनि गर्न दिन्न'भनेर जे बोल्नु भएको थियो,त्यसलाई मैले स्वागत गरेको थिएँ । तर,अहिले त्यो अनुकुलको व्यवहार देख्न पाइएन । यसमा उहाँहरुले नै समीक्षा र मुल्याङ्कन गर्नुपर्ने हुन्छ ।सरकार सञ्चालन गर्नेहरुमा मुख्य कमजोरी राजनीतिक अपरिपक्कता हो वा के होला ?अब साँच्चै भन्ने हो भने उहाँहरुले जुन सिद्धान्त र सपना बोकेर अगाडि बढ्नु भयो,त्यो विषय आजको युगमा मेल खाएन ।  उहाँहरु ठूलो विरोधाभाषमा हुनुहन्छ । आजको जमानामा मार्क्सवाद,लेनिनवाद,माओवाद,के के वाद  सबै मिसाएर दुनियाँमा चमत्कार गर्छ भन्नुहुन्छ । त्यो चमत्कारले यथार्थतासँग मेल खाएन । चमत्कार गर्ने भन्नुहुन्छ । चमत्कार रियालिटीसँग मेल खाँदैन,तारताम्य नै मिल्दैन ।  त्यो चमत्कार शब्द र अहिलेको परिस्थितिबीच द्वन्द्व भयो । त्यसले गर्दा उहाँहरु अलमलमा फस्नुभयो । त्यसको जन्जालबाट बाहिर आउनु सक्नु नै भएन । त्यसैले मैले उहाँहरुलाई बेलाबेला भन्ने गरेको छु, 'तपाईँहरु आफै कन्फियुज मानसिकता बोकेर बस्नु भएको छ । त्यसबाट सरकार,देश र जनतालाई पनि कन्फियुजनमै पार्नु भएको छ । तपाईहरुले देश र जनतामाथि धोका दिइरहनुभएको छ ।’अन्तरविरोध धेरै भए । काम गर्दा त स्वच्छ मनले गर्नुपर्छ । यहाँ कम्युनिस्ट लफ्फाजी देखियो । साम्राज्यवादी,प्रतिक्रियावादी,प्रगतिशील भन्दिएका छन् । शब्दहरु त धेरै छन् । तर उहाँहरु यस्तै वादमा फसेर कामको मेसो पाइराख्नु भएको छैन ।तपाईंले सरकारको एकबर्षे कामकारवाही मूल्याङ्कन गर्दा कति नम्बर दिनु हुन्छ ?म 'जिरो नम्बर'नै त दिन चाहन्न । किनभने म सँगसँगै जेल बसेका साथी हुन् केपी ओली । हामी शान्ति प्रक्रियाका सहयात्री पनि हौं । तर,यो सरकारको काम हेर्दा उत्साहजनक छँदै छैन ।तपाई प्रमुख प्रतिपक्षी दलको वरिष्ठ नेता हुनुहुन्छ । यो सरकारले जनअपेक्षाअनुरुप काम गर्नु सकेन त भन्नुभयो, तर के प्रतिपक्षले खेलेको भुमिका छैन सही छ ?पहिले कुरा त म संसदमा छैन । म अहिले संसदीय दलको नेता पनि छैन । काँग्रेस पार्टीको सभापति पनि होइन । दुईवटै पदमा शेरबहादुर देउवाजी हुनुहुन्छ । मुख छँदाछदै नाकले पानी खाने कि के भन्छन् नि ! त्यस्तै हो । तैपनि मैले उहाँहरुलाई पहिले देखिनै भनिरहेको छु, 'प्राथमिकता छुट्याएर काम गर्नुहोस् । प्राथमिकता छुट्टिए काम गर्न सहज हुन्छ ।'तर,देउवा मान्नु नै हुन्न । ठूलाभन्दा सानासाना कुरामा विश्वास गर्नुहोस् । काम गर्नुहोस् । जनताका मन छुने र प्रत्यक्ष सरोकार राख्ने कामलाई महत्व दिनुस् । कम्युनिस्टहरुको सरकार भएको बेला हामी पनि त्यतिकै सर्तक रहन जरुरी छ । सडक र संसदमा त्यही हिसावले प्रस्तुत हुन जरुरी छ । हामीले संविधानमा समाजवादउन्मुख भनेका छौँ । मैले त समाजवादउन्मुख राज्यले गर्नुपर्ने काम पार्टीबाट पनि गरौँ भनिरहेको छु ।समाजवादउन्मुख राज्यले गर्नुपर्ने काम के के हुनसक्छन् त ?विकट क्षेत्रमा पनि जनता छन् । काँग्रेसले विकासको खाका कोरिदिएको छ । गाउँ गाउँमा बाटो पु-याइदिएको छ । अलि कच्चा छ,त्यसलाई पक्का बनाउनु पर्छ । सरकार सिधा त्यसमा लागेको भए हुन्थ्यो । तर,काँग्रेसले खनेको बाटोमा हामी किन कालोपत्रे गर्ने भन्ने सरकारको सोँच देखिन्छ ।दोस्रो कुरा,काँग्रेसले यतिधेरै विद्यालय तथा शिक्षण संस्था स्थापना गरिदिएको छ । राज्यले लगानी गरेका सामुदायिक विद्यालय छन् । ती विद्यालयबाट गुणस्तरीय शिक्षा प्रदान गर्ने वतावरण मिलाउनुपर्थ्यो । सामुदायिक विद्यालयको सुधार गरेर शिक्षालाई प्राथमिकता दिनुपर्थ्यो । त्यसतर्फ सरकारको ध्यान पुगेको देखिंदैन । त्यस्तै रोजगार र लगानीको ग्यारेन्टी हुनुपर्थ्यो । स्वास्थ्य सेवामा सबैको पहुँच भएन ।तर, सरकारले उच्चस्तरीय शिक्षा आयोग बनाएर दीर्घकालीन शिक्षा नीतिका लागि पहल गरेको छ । स्वास्थ्य, रोजगारी र पर्यटन विकासका काममा पनि आशातित काम गरिरहेको भुल्न नमिल्ला नि ?शिक्षा विपन्न वर्गको पहुँचमा पुग्नुपर्थ्यो । हामीले ५,६ वटा समुदायिक विद्यालयबाट पनि गुणस्तरीय शिक्षा दिने वातावरण बनाएका छौँ । सबै सामुदायिक विद्यायलमा त्यस्तै खालको शिक्षाको व्यवस्था मिलाउनतिर लाग्नुपर्थ्यो ।तेस्रो कुरा,गुणस्तरीय स्वास्थ सेवा । सबैभन्दा पहिले गुस्तरीय शिक्षा र स्वास्थ्य सेवा गरिब जनताले पाउनुपर्थ्यो। र,गरिब जनताको यातायातमा पनि पहुँच पु-याउने काम हुनुपर्थ्यो । विकट क्षेत्रका डाँडाकाँडामा बस्ने गरिब जनताको पनि यातायातमा सहजै पँहुच पुग्ने अवस्था सिर्जना गर्नुपर्थ्यो । विपन्न र गरिब जनताको समस्यालाई प्राथमिकता दिन सक्नुपर्थ्यो । सरकार त्यतातिर केन्द्रीत हुन पर्थ्यो । यी यस्ता समस्याको समाधानतिर लागेको भए उहाँहरु आफूले बोल्दै आएको कुरा नजिक पुग्नुहुन्थ्यो । अहिलेसम्म सरकारले त्यतातिरको बाटो समातेकै छैन । अहिले उहाँहरु फलानोलाई यति पैसा दिएँ,ढिस्कानोलाई यति भत्ता दिएँ भनेर हौवा फैलाउनुभन्दा दीर्घकालीन रुपका विषयलाई ध्यानमा राखेर दिगो विकासतिर लाग्नु पर्थ्यो । जनतालाई ठोस रुपमा सुविधाको अनुभूति हुने खालका विकासमा जोड दिनुपर्थ्यो ।आज नेपालको समृद्धिको आधार के हो ?कृषि क्रान्ति हो ।  पर्यटनको विस्तार हो । उर्जा शक्तिको विकास र यातायातको गुणस्तरीयता हो । यस्ता विषयलाई प्राथमिकतामा राखेर काम ग-यो भने नेपाल समृद्ध हुन्छ । विकट ठाउँका सडकहरुमा कालोपत्रे गरेर सरर गाडी जाने अवस्था हुने वित्तिकै टलटल टल्किने हिमाल हेर्ने पर्यटकको लर्को लागिसक्छ । त्यो सँगसँगै गाउँमै आम्दानी र रोजगारीको ढोका खुला हुन्छन् । गाउँमै मान्छे बस्छन् । आज मानिसहरु गाउँ छोडेर,बस्ती उजाड बनाएर बसाई सरेका छन् ।यस्ता समस्याको हल गर्न हामीले तयारी गरेका थियौ । हामीले त्यसलाई पुरा गर्न अवसर नपाएकै हो,नभ्याएकै हो । किनभने हामी त द्वन्द्वमा फस्यौँ । हामी त्यो व्यवस्थालाई कसरी स्थायित्व दिने,कसरी समाल्ने भन्नेतिर लाग्यौ । अहिले त त्यो काम सबै पुरा भइसको छ । देशमा स्थायित्व आइसकेको छ । संविधान आइसकेको छ । संघीय लोकतान्त्रिक गणतन्त्रात्मक व्यवस्थाको टुङ्गो लागि सकेको बेला छ अहिले । त्यसैले यो बेला काम गर्ने बेला हो । तर,यस्तो राम्रो समयको दुरुपयोग भइरहेको छ ।तपाईंले प्राथमिकता दिएर सरकारले काम गर्न सकेन भनिरहँदा प्रधानमन्त्री र सत्तारुढ दलका अर्का नेता प्रचण्डले विकासका काम तीब्र गतिमा भइरहेको र छिट्टै परिणाम देखिने भनिरहेका छन् । पूर्वाधारका क्षेत्रमा उल्लेखनीय काम भएको दाबी पनि गरिरहेका छन् । जस्तै रेल, पानी जहाज, द्रुतमार्ग, विमानस्थल लगायतका काम त दीर्घकालीन महत्वका होइनन् र ?राणाले चलाएको रेल अहिले चलिसक्यो भनेर बेकारको कुरा गर्ने ?जनतालाई ढाट्ने ?जनतालाई यस्तै यस्तै कुरा गरेर कति दिनसम्म छक्याउने ?नेताहरुले नेपाली जनतालाई छक्याउने,उल्लु बनाउने काम गर्नु भएन । उहिले राणाका पालामा चलेको जयनगर–जनकपुर रेल मर्मत सम्भार सुरु गरेको हाम्रो सरकारकै पालामा हो । अहिले मैले रेल भनेको थिएँ,रेल त चलिहाल्यो भनेर गफ लगाउन लाज लाग्दैन ?लौ,पानी जहाज त बनारसमा आइपुग्यो भनेर  धक्कु लगाएर हुन्छ ?हाम्रो खेतका पानी सुकाएर पानीजहाज चलाउन सक्छौँ हामी ?कोसीको पानी यता महोत्तरी,धनुषा,सर्लाही,सिरहा,सप्तरीतिर सिंचाईमा प्रयोग गर्नु महत्वपूर्ण कि त्यो पानीजहाज ?म त यस्तो 'प्राक्टिकल'कुरा गर्छु । हाम्रो पानीलाई त विद्युत उत्पादन मात्र होइन,हाम्रो खेतमा सिंचाई गर्छु भन्नुपर्ने हो नि । उहाँहरुको त पानीको उपभोग गर्ने प्राथमिकता नै छुट्टिएन । पानीको उपयोग केका लागि गर्ने ?नेपालको पानी,पानीजहाज गुडाउनका लागि हो कि हाम्रा खेतबारी सिंचाईका लागि ? केले हाम्रो आर्थिकस्थिति बलियो बन्छ ? हाम्रो देशका गरिब जनताको उद्धार के गर्दा हुन्छ ?त्यसकारण मैले उहाँहरुले प्राथमिकता नै छुट्याउन सक्नु भएन भनिरहेको छु ।समृध्दी सबै राजनीतिक दलको नारा हो । सत्तासीनहरुले विकासको प्राथमिकता छुट्ट्याउन नै नसकेर गोल चक्करमा फसेका हुन त ?उहाँहरुमा यस्तैयस्तै चाहिंदा नचाहिंदा कुरा गरेर खाने बानी परिसकेको छ । बानी नै बिग्रिसक्यो । ठूलाठूला कुरा मात्र गर्ने,काम केही नगर्ने । ठोस परिणाम आउनेगरी 'ग्राउन्ड रियालिटी'लाई हेरर काम गर्ने बानीको अभाव देखिन्छ ।सरकारले कामको प्राथमिकतालाई छुट्याउन सकेन भनिरहँदा, प्रमुख प्रतिपक्ष दलले पनि देशका जल्दाबल्दा विषय यी हुन् भनेर सरकारमाथि खबदारी गर्नु सक्नुपर्थ्यो नि होइन र ?मैले त भनेको छु । सुझाव दिएको छु । उहाँहरु हामीले दिएको सुझाव नै सुन्नुहुन्न । मैले दिएको सुझावको उल्टो काम गर्नु हुन्छ । ओलीजी प्रधानमन्त्री भएको केही दिनमै मैले भेटेरै भनेको थिए, 'हामीले तनहुँमा एउटा अस्पताल बनाउँदै छौँ  । त्यो अस्पताललाई भारतले पनि सहयोग गर्छू भनेको छ । जमिन पनि ७ सय रोपनी दानमा पाइएको छ । पश्चिमाञ्चलमा एउटा राम्रो सम्भावना बोकेको अस्पताल बन्दैछ । तनहूँ सेन्टर क्षेत्र पनि हो । त्यहाँ एउटा बस पार्कको पनि खाँचो छ । यी दुईवटा कुरा गरिदिनुस् भनेको थिएँ । तर उहाँले त उल्टो काम गर्नुभयो । त्यो अस्पताल नै खारेज गर्न खोज्नु भयो । हामीलाई आन्दोलन गर्न बाध्य बनाउनु भयो । तैपनि प्राथमिकता छुट्याएर काम गर्नुहोस् है भनेर सुझाव दिएकै छौँ । उहाँहरु त आफ्नै सुरमा हुनुहुन्छ,हाम्रो सुझाव नै सुन्नुहुन्न अनि जति खबरदारी गरेपनि के काम लाग्छ ?सरकारले त कामको प्राथमिकता छुट्याउन सकेन सकेन । तर प्रतिपक्ष दलले पनि पार्टीगत स्वार्थभन्दा माथि उठेर जनताको जनजीविकाको विषय अहिलेसम्म किन उठाउन सकेन ?काँग्रेस त एक वर्षसम्म भलाद्मी भएरै बस्यो । हाम्रो पार्टी,हाम्रा नेता आनन्दसँग बसे । प्रधानमन्त्री ओलीले अब देश बनाउनुहुन्छ भनेर नै बसे । मैले त व्यक्तिगत रुपमा पनि सुझाव दिएकै हुँ । सरकारलाई हामीले कुनै ‘डिस्टव’गरेनौं । रेलिङ पनि भाँचेनौं । आजसम्म कुनै बाटो पनि रोकेका छैनौँ । केहीमा पनि अवरोध गरेका छैनौँ । विकास नै भत्काउन थालेपछि  इतिहास नै नामेट गर्न खोजेपछि त्यस्तो अन्यायको विरुद्धमा अलिकति सदनमा होहल्ला भने ग-यौं । त्यो पनि २,३ दिन मात्र हो । त्यसलाई नै निहँ बनाएर काँग्रेसले काम गर्नु दिएन भन्नु हुन्छ भने त कसको के लाग्छ र ! उहाँहरुको जिब्रो जता पनि बटारिन्छ,उहाँहरु जिब्रो बटार्न सिपालु हुनुहुन्छ । बटारे भयो । यथार्थ भन्ने हो भने उहाँहरुले काम गर्न नै सक्नु भएको छैन ।संसदीय व्यवस्थामा सरकार गलत दिशातिर गयो भने त्यसलाई झक्झकाउने  वा सही ट्रयाकमा ल्याउने जिम्मेवारी प्रतिपक्षको हो । सरकार पनि असफल प्रतिपक्ष पनि असफल हो भने के अब देशै असफल हुन खोजेको हो ?त्यो ठाउँमा त नेपाल पुगिसकेको छैन । प्रतिपक्षले भनेको कुरा उहाँहरुले मानिरहनु भएको छैन । त्यो कुरा पक्का हो । प्रतिपक्षले  सदनबाट गर्ने खबदारीबाट म अलगै भएँ । हाम्रो पार्टीको तर्फबाट दबाब दिरहेका छौँ । त्यसमा 'करेक्सन'गर्ने सरकारले नै हो । प्रतिपक्षका कारणले विकास रोकिएको छैन । प्रतिपक्षका तर्फबाट दिनुपर्ने सुझाव दिएकै छौँ । बेला बेलामा मान्छे जम्मा गरेर सचेत गराउने कुरा पनि भएकै छ । पत्रत्रिकामा भन्ने कुरा पनि भनेकै छ । सुन्ने र सच्चिने त उहाँहरुको जिम्मेवारी हो ।सरकारपक्षले प्रतिपक्षको कुनै पनि कुरा नसुनेकै हो त ?सुनेको भए म किन भन्थे ?सुनिए जस्तो लाग्दैन । किनकी उहाँले जस्ता उभिव्यक्ति दिनुहुन्छ,काँग्रेस त भित्तामा पुगिसक्यो भन्ने ढंगले उहाँले मूल्यांकन गर्नु भएको छ । त्यसबाट के बुझिन्छ भने ओलीजीले काँग्रेसलाई महत्व दिनुभएको नै छैन ।जनजीविकाका विषयलाई काँग्रेसले प्राथमिकता दिएर जनता जगाउने काम गरेको भए जनता पनि काँग्रेससँग सरकारविरुद्ध खबदारीमा उत्रिन्थे होलान् । त्यसपछि  सरकार सुन्न बाध्य हुन्थ्यो कि ?सरकारले केही गरेन भनेर हामीले जनतामाझ गएर भन्यौ । हामीले देशभरी नै त्यो कुरा भनेका छौँ । माघ २१ गते पनि हामीले देशभरी भन्यौँ । मिडियाबाट पनि बेलाबेला हाम्रा वक्तव्यहरु आइरहेकै छन् । भेटेका बेला पनि ल है यसो गर्नुप-यो भनेका छौँ । के भन्ने त्योभन्दा बढी अरु ?सुन्नेले नसुनि दिएपछि उपाय के त !एक वर्षको अवधिमा सत्तापक्ष र प्रतिपक्षको सम्बन्ध कस्तो रह्यो ?केपीजीले फुर्सद नपाउनु भएको हो कि ?के भएको हो । प्रतिपक्षसँग थोरै भएपनि कुराकानी हुनुपर्ने थियो । काँग्रेस भनेको पुरानो अनुभव बोकेको पार्टी हो । काँग्रेसबाट केही कुरा अनुशरण गर्ने प्रयत्न गर्नुपर्थ्यो । तिमीहरुको अनुभव के छ ,कसो छ ?सोध्नुपर्थ्यो  । शासन सत्ता चलाउदा के कस्ता चुनौति आउँछन् ?कसरी अगाडि बढदा राम्रो हुन्छ । तपाईको विगतको अनुभव शेयर गर्नुहोस् न भनेर बोलाइदिएको भए राम्रै हुन्थ्यो । उहाँबाट त्यस्तो हुन सकेन । हो,बेलाबखत राष्ट्रपतिले बोलाउनुहुन्थ्यो । उहाँले आफ्नै सन्दर्भमा बोलानुहुन्थ्यो । त्यो बेला शान्ति सुरक्षा,सुशासन र विकासको मोडलबारे पनि कुरा चल्थे । तर,अहिलेसम्म प्रधानमन्त्री ओलीजीसँग गम्भीर रुपमा कुरा हुन पाएकै छैन ।राष्ट्रिय हितका मुद्धाहरुमा त सत्ता पक्ष र प्रतिपक्ष एक ठाउँमा हुनुपर्थ्यो । त्यस्तो देखिएन नि ?हामी एकै ठाउँमा छौँ । नेपाली काँग्रेसको नीति र नेपालको असंलग्न नीति एउटै हो । नेपालले आफ्नो राष्ट्रिय स्वार्थलाई ध्यानमा राखेर परराष्ट्र नीति सञ्चालनमा ल्याउनुपर्छ । मेरो पार्टी कम्युनिष्ट पार्टी हो,विश्वका कम्युनिस्ट एक भनेर गैर कम्युनिस्टमाथि नेपालमा शासन गर्ने दृष्टिकोण बनायो भने अप्ठ्यारो पर्छ । अहिले भर्खरै उहाँहरुले जुन कुरा गर्नु भयो भ्यनोजुलाबारे,त्यसमा मानवअधिकार हनन् भएको कुरा देख्नुपर्थ्यो । त्योभन्दा बढी कुरा किन गर्ने ?अमेरिका को हो भनेर अहिले हामीले अनावश्यक बोल्न जरुरी थिएन ।यो सरकारले अन्तर्राष्ट्रिय सम्बन्धलाई विस्तार ग-यो । भारत, चीनलगायतका देश लगायत अन्य देशसँग पनि सम्बन्ध विस्तार गरेको देखिन्छ । प्रधानमन्त्री अमेरिकासम्म पुग्नुभयो । यसलाई त उपलव्धि मान्नु पर्ने होइन ?उहाँले अन्तर्राष्ट्रियस्तरमा सम्बन्ध विस्तार गरेका छौं भनिरहेको सुनेको छु । तर,अहिले आएर यही कुरामा 'कन्फ्युजन'भएको छ । बाहिर गरेको छु,गरेको छु भनेर जनतालाई भने पनि ठोस रुपमा सम्बन्ध प्रगाढ भएको छ कि छैन ?यसमा भने अझै आशंका छ ।प्रधानमन्त्रीले विभिन्न देश पुगेर सम्बोधन समेत गर्नु भएको थियो । यस कुरामा पनि आशंका गर्नु त काँग्रेसले कम्युनिष्टको सरकार नरुचाएर पो हो कि ?अन्तर्राष्ट्रियस्तरमा सम्बन्ध विस्तार गर्ने कुरालाई नरुचाउने त कुरै भएन । काँग्रेसले त सम्बन्ध नबिगार्नु भनेको हो । सम्बन्ध बिगार्ने काम नगर हाम्रो सानो राष्ट्र छ,हाम्रा भूराजनीतिक बाध्यताहरु छन् । हामीले सबैतिरको सम्बन्धलाई सन्तुलनमा राख्नुपर्छ । साथै 'डोनर'लाई प्रभाव पार्ने शक्ति राष्ट्रहरुसँग हामीले विशेष ध्यान पर्नेहुन्छ । उहाँहरुले गरेको राम्रो काममा त हाम्रो साथ रहन्छ ।तपाईहरु सरकारले लोकतन्त्र धरापमा पा-यो भन्नुहुन्छ । के के कारणले प-यो त लोकतन्त्र धरापमा ?दुई चारवटा कुराहरु देखियो । संविधानले जुन व्यवस्था गरेको छ । प्रजातन्त्रका आधारभूत मूल्य मान्यताहरु छन् । ती आधारभुत मान्यतामा उहाँहरु चल्न नसकेको र चल्न नचाहेको देखिएको छ । लोकतान्त्रिक संस्था निर्माणमा कुनै पार्टी विशेषको स्वार्थ अनकुल नहोस् । कुनै पार्टी विशेषको आँखाले मात्र नहेरियोस् । यसमा राष्ट्रिय आँखाले हरियोस् भनेर संबैधानिक परिषदको परिकल्पना गरिएको हो । त्यहाँ प्रमुख प्रतिपक्ष दलको नेतालाई पनि प्रधानमन्त्री सरहकै स्थान दिएर राखिएको छ ।विपक्षी दलको नेता सर्वोच्च अदालतका प्रधानन्यायधीश लगायतसँग सरसल्लाह गरेर अगाडि बढनुपर्नेमा उहाँहरुले त विपक्षी दलको नेता नआए नआवस् जसरी नि लटरपटर पारेर टुंग्याई हालौँ भनेर आफ्नै किसिमले पार्टीको कार्यकर्ता भर्ति गरेर जानुभयो । त्यो कुरा उहाँहरुले राम्रो गर्नु भएन । संविधानले संघीयता अनुसार काम गर्नु भनेको छ । तर,केन्द्र सरकारले त्यसो गरिरहेको छैन । यस कुरामा उहाँकै पार्टीका मुख्यमन्त्रीहरुसमेत असन्तृष्ट छन् ।मुख्यमन्त्रीहरुले हामीले अधिकार पाएनौँ भनिरहेका छन् । यस्तै सांसदलाई त्यत्रो पैसा एकलौटी ढंगले बाँडेका छन् । स्थानीय तहसँग उनीहरुको कुनै संलग्नता देखिदैन । साथै,कहिले कहाँ प्रतिबन्ध लगाइदिने,कहिले कहाँ । यो ठाउँमा विरोध गर्न पाउँदैनौँ भन्ने । सभा,सम्मेलन,भेला गर्ने कुरामा पनि रोक लगाउन मिल्छ ? पञ्चायतकालमा जस्तो सीडीओलाई अधिकार दिइएको छ । पञ्चायतको पनरावृति हुनेगरि सिडिओ लगाएर सभा सम्मेलन गर्न नदिने कुरा आइरहेको छ । उहाँहरु सकेसम्म नियन्त्रणमुखी देखिनुभएको छ । यत्रो जनतमत ल्याएको सरकारले ढुक्क भएर जनविश्वासका आधारमा सरकार चलाउनु पर्नेमा नियन्त्रणतिर लाग्नु दुर्भाग्य हो ।सरकार नियन्त्रणमुखी भएपनि जनता त चुप छन् । यो त प्रतिपक्षले लगाउने आरोप जस्तो मात्र देखिएन र ?जनता जहिले नै आफ्नै काममा व्यस्त हुन्छन् ।  तैपनि यस्ता कुरामा बोलिरहेका छन् । जनता भनेको आफैमा असंगठित शक्ति हुन् । बेला बेलामा मात्र संगठित हुन्छन् जनता । सितिमिति जनता संगठित भएर बसेका हुँदैनन् । जनता यत्तिखेर सहेर बसिरहेका छन् । सकेसम्म सहन्छन्,नसकेपछि बिष्फोटन हुन्छ । सरकारले जो पक्षपात गरिराखेको छ । सहकारी,कृषि आधुनिकीकरण वा अन्य रोजगारीका नाममा होस्,सरकारबाट आफ्ना कार्यकर्तालाई मात्र संरक्षण दिने नीति लिने काम भइराखेको छ । विकासकै योजनामा पनि पक्षपात भएको पाएका छौँ । हामीले एउटा दुईवटा काम भने पनि हुँदैन । सबैको हित हुने काम पनि नगरिदिने । आफ्ना कार्यकर्ताका लागि एकैचोटी प्रचण्डजीले कति अर्बको शिलान्यास गर्ने ?केपी ओली टावर खडा गर्ने जस्ता काम हुँदैछन् । उहाँका मान्छेले भनेका ठाउँमा जे पनि हुने,हामीले भनेको एउटा पनि नसुन्ने । यस्तो पक्षपाती व्यवहार संघीय गणतन्त्रात्मक व्यवस्थामा सुहाउँदैन ।  