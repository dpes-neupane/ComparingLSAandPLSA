एक समय थियो मधेसको राजनीतिमा मात्र नभई राष्ट्रिय राजनीतिमा पनि स्व. गजेन्द्रनारायण सिंहको नाम सम्मानपूर्वक लिइन्थ्यो । कतिपय व्यक्ति उनलाई नै आदर्श मानेर राजनीतिमा लागे । तर अहिले उनको नाम, पार्टी, विचार, सिद्धान्त, आदर्श सबै हराएका छन् । तर सिंह र उनको पार्टी नेपाल सद्भावना पार्टीमा काम गरेका नेताहरू अझै कुनै न कुनै पार्टीमा सक्रिय छन् । तिनैमध्येका एकजना नेता हुन्– अनि झा । झा गजेन्द्रनारायण सिंहलाई अझै आदर्श मानेर हिँड्छन् । राजपा नेपालमा उनको स्थान खोज्छन् । उनले पनि उनको नाममा गजेन्द्रनारायणसिंह स्मृति प्रतिष्ठान खोलेका छन् । सोही प्रतिष्ठानमार्फत १६औँ स्मृति दिवस मनाइरहेका छन् झा । प्रस्तुत छ, गजेन्द्रनारायणसिंहको बारेमा रातोपाटीका लागि एसके यादवले राष्ट्रिय जनता पार्टी (राजपा) नेपालका अध्यक्षमण्डलका सदस्य अनिलकुमार झासँग गरेको कुराकानी :आज गजेन्द्रनारायण सिंहको १७औँ पुण्यतिथि मनाउँदै हुनुहुन्छ । कसरी सम्झनु हुन्छ सिंहलाई ?–२०४४ सालमा उहाँसँग मेरो पहिलो पटक भेट भएको थियो । त्यही बेलादेखि म सद्भावना परिषद्मा आबद्ध भएर उहाँको साथमा काम गर्न थालेको थिएँ । २०४६ सालको आन्दोलनपछि २०४७ वैशाख २ र ३ गते सद्भावना परिषद्लाई नेपाल ससद्भावना पार्टीमा परिवर्तन गरिएको थियो  । म सो पार्टीमा नेपाल विद्यार्थी मञ्चको संस्थाक अध्यक्ष भएर काम गर्न थालेको थिएँ । पहिला पनि उहाँसँग भेट हुन्थ्यो तर ०४४ देखि ०४६ सम्म सशक्त ढङ्गबाट सङ्गठन बनाएर काम गर्ने स्थिति थिएन । २०४७ देखि २०५८ सम्म उहाँसँग काम गर्दा मैले दुई तीनवटा कुरा पाएँ । त्यही कारणले उहाँको स्वर्गवास भएको १७ वर्ष वितिसक्दा पनि सम्झने गरेको छु । उहाँ जहिले पनि कार्यकर्ताको बीचमा रहन चाहनुहुन्थ्यो । उहाँले जहिले पनि मधेस र मधेसीको कमी कमजोरी घरभित्र बसेर केलाउने गर्नुहुन्थ्यो । जुन दिन स्व. सिंहले नेपाल सद्भावना पार्टीको अध्यक्षका रूपमा काम गर्न सुरु गर्नुभयो, उहाँमा थकाइ कहिले देखिएन । उहाँले जहिले पनि स्पष्ट कुरा राख्नुहुन्थ्यो । कसैसँग कुनै कुरा लुकाउने छिपाउन गर्नुहुँदैनथ्यो । हरेक कुरामा उहाँ आफै ध्यान दिनुहुन्थ्यो । यदि आफैबाट कुनै कमी कमजोरी हुन्थ्यो भने त्यसलाई रिअलाइज गर्नुहुन्थ्यो । उहाँ पार्टीमा सानो ठूलो नेताको रूपमा कसैलाई हेर्नुहुन्न थियो । सबैलाई बराबर किसिमले हेर्नुहुुन्थ्यो । बजार जानुभयो सबै तरकारीको मूल्य सोध्नुहुन्थ्यो । कुनै होटलमा जाँदा सबै खाने कुराको मूल्य सोध्नुहुन्थ्यो र त्यसले जनताको जीवनशैली र आर्थिक स्रोतसँग दाज्नुहुन्थ्यो ।काठमाडौँमा पनि तरकारी बेच्नेहरूसँग उहाँले दाम सोध्नुहुन्थ्यो । फरक पर्यो भने ‘ए, फालानो ठाउँमा मैले सोध्दा त यस्तो भन्थ्यो, तिमीले यस्तो दाम कसरी भन्यौँ’ जस्ता कुरा भन्नुहुन्थ्यो । उहाँ समाजिक स्तरमा पनि ससाना कुराको ख्याल गर्नुहुन्थ्यो । उहाँ सरल पनि हुनुहुन्थ्यो र कठोर पनि हुनुहुन्थ्यो । कुनै निर्णय एकछिनमै लिन सक्ने क्षमताका व्यक्ति हुनुहुन्थ्यो । २०७४ असार २२ गते मिडियासँग भन्नुभएको थियो कि म राजपा नेपाल छोड्नसक्छु तर गजेन्द्रनारायणलाई छाड्न सक्दिनँ । अहिले राजपा छ । त्यसमा तपाईं पनि हुनुहुन्छ तर गजेन्द्रनारायण सिंह कतै हुनुहुन्न त ? –म अहिले पनि भन्छु, गजेन्द्रनारायण सिंहलाई छोड्न सक्दिनँ र छोडेको पनि छैन । आजै जुन कार्यक्रम गर्दैछु, त्यो उहाँको जन्मस्थल कोइलारालीमा गर्ने योजना थियो । पूर्वराष्ट्रपति डा. रामवरण यादवलाई राखेर कार्यक्रम गर्ने योजना थियो तर केही प्राविधक कारणले सम्भव नभएपछि आज काठमाडौँमै कार्यक्रमको आयोजना गरेको छु । गजेन्द्रनारायण मेमोरियल फान्डेसनको तर्फबाट रौतहटाको आफ्नो क्षेत्रमा जिल्ला स्तरीय टुर्नामेन्ट परायोजन गराएको छु । त्यही गजेन्द्रनारायण मोमोरियल तीन सय शय्याको अस्पताल बनाउने योजना पनि बनिरहेको छ । स्वास्थ्य मन्त्रालयबाट त्यसको अनुमति पनि पाइसकेको छु । त्यसका लागि ६ बिघा जमिन पनि खरिद गरेको छु । मधेसमा कुनै नेताको नाममा १५ वर्षपछि यसरी अस्पताल खोल्ने काम गरिरहेको छु । त्यसैले म गजेन्द्रनारायण सिंहलाई म छाड्न सक्दिनँ भनेको हुँ । मैले बोलेको कुरा  गरेर पनि देखाएको छु र उहाँको लागि अझै केही गर्छु । रह्यो राजपा नेपालको कुरा । राजपा नेपाल बनिरहेको बेला मैले त्यसमा उहाँको नाम राख्न भनेकै हो । विधानको प्रास्तावनामा नै उहाँको नाम लेख्न भनेको थिएँ तर साथीहरूले त्यसको विरोध गर्नुभयो, म एक्लै सकिनँ । तर मेरो यो मुद्दा सकिएको छैन । पार्टीको महाधिवेशनबाट भए पनि गजेन्द्रनारायाण सिंहको नाम, विचारलाई राजपा नेपालमा समावेश गराउने प्रयास गर्छु । काँग्रेसमा बीपी कोइराला, एमालेमा मनमोहन अधिकारी, मदन भण्डारीको विचारलाई मन्त्रकै रूपमा उच्चारण गरेका हुन्छन् । मार्गदर्शनको रूपमा लिएका हुन्छन् तर मधेसका लागि यत्रो गर्नुभएका गजेन्द्रनारायण सिंहको विचारलाई किन कुनै पार्टीले आत्मसात गर्न सकेन ? –त्यस्तो किन भयो भने गजेन्द्रबाबुको साथमा काम गर्ने नेताहरू, सहयोगी, साथी, समकालीनहरूले उहाँलाई छाडेकाले त्यस्तो भएको हो । यसमा अरूलाई दोष दिन मिल्दैन । जुन मान्छेले गजेन्द्रनारायणसँग काम नै गर्नुभएन, त्यो मान्छेलाई दोष दिन मिल्दैन । जो गजेन्द्रबाबुसँगै काम गर्नुभयो । गजेन्द्रबाबुसँगै पद र प्रतिष्ठा प्राप्त गरे । ती नेताहरूले गजेन्द्रनारायण सिंहलाई छोडिदिँदा बीपी, मनमोहन, मदनको जस्तै उहाँका नाम परहेज (छाड्छन्) गर्छ । म गजेन्द्रनारायण सिंहकै पथमा हिँडिरहेको छु । उहाँकै सिद्धान्त र विचार मानिरहेको छु भनी अहिले पनि भनिरहेका हुन्छन् तर उहाँको नाम लिन चाहनु हुन्न । उहाँको नाम कतै उल्लेख गर्न चाहनु हुन्न । त्यस्तो गर्न नसक्नु भनेको उहाँहरू आफै गजेन्द्रनारायण सिंह बन्न खोज्नुभएको छ । गजेन्द्रनारायण सिंहको नाम लियो भने तल परिन्छ कि भन्ने उहाँहरूमा भय छ । गजेन्द्रनारायण सिंह अहिलेसम्म मधेसवादी दलको रोलमोडल बन्न नसक्नुको कारण उहाँसँग काम गरेका व्यक्तिहरू हुनुहुन्छ कि अरू पनि कुनै कारण छ ? –मलाई अरू कारण लाग्दैन । उहाँसँगै काम गरेका नेताहरूले नै उहाँलाई रोलमोडेल बनाउन चाहनु भएको छैन । गजेन्द्रबाबु जुन स्तरको नेता हुनुहुन्थ्यो, त्यो स्तरका नेता बन्ने आफैमा होडबाजी छ । अनि कसरी गजेन्द्रबाबुलाई आफ्नो आदर्श मानोस् उहाँहरूले । अरू केही होला जस्तो लाग्दैन । अरू कारण पनि हुनसक्छ तर मेरो नजरमा परेको छैन । तपाईं पनि सद्भावना नाम जोडेर पार्टी चलाउनु भएको थियो, पछि राजपा नेपालमा बनाउनुभयो । गजेन्द्रनारायण सिंहले स्थापना गर्नुभएको नेपाल सद्भावना पार्टी र उहाँको विचार अब कहीँ बाँकी छैन । बरू उहाँको नाम एउटा एनजीओ रूपमा मात्र बाँकी छ, जो एउटा तपाईं चलाइरहनुभएको छ । अर्को राजेन्द्र महतोले चलाई रहनुभएको छ त्यस्तो किन ? –स्वाभाविक रूपमा गजेन्द्रनारायण सिंह स्मृति प्रतिष्ठान जिल्ला प्रशासन कार्यालयमा ननगभर्नर संस्थाका रूपमा दर्ता भएको छ । त्यसैले यसलाई एनजीओ भन्न सकिन्छ तर एनजीयोले गर्ने कुनै पनि गतिविधि यसले गरिरहेको छैन । यसले प्रोपोजल लेखेर कसैसँग कुनै काम मागेको छैन । यसलाई मैले एनजीयो किन मान्दिन भने प्रोपोजल लेखेर कुनै विदेशी संस्थासँग पैसा मागेर बाख«ा पालन, बङ्गुर पालन यो वा त्यो काम गरिरहेको छैन । उहाँको निधन भएपछि त्यही साल मैले यो प्रतिष्ठान बनाएको हुँ । त्यो दिनदेखि कसैसँग कुनै चन्दा लिएको छैन, कसैसँग कुनै सहयोग पनि मागेको छैन । नेपाल सरकारले र हामी सदस्यहरूले दिने सहयोग र दानादातव्यबाहेक कहीँ कतैबाट कुनै प्रकारको सहयोग लिएको छैन । रह्यो कुरा राजेन्द्रजीको उहाँले कहिले संस्था गठन गर्नुभयो । के–के गर्नुहुन्छ के–के गर्नुभयो ? त्यो मलाई केही पनि थाह छैन । मेरो अध्यक्षतामा गठन भएको गजेन्द्रनारायण सिंहको नाममा गठन भएको प्रतिष्ठानले काम गरिरहेको छ । गजेन्द्रनारायण सिंहको नाममा राजविराजमा पनि एउटा अस्पताल पहिलादेखि नै छ फेरि तपाईंले पनि उहाँकै नाममा अर्को अस्पताल खोल्ने आवश्यकता किन देख्नुभयो ? –राजविराजमा गजेन्द्रनारायण सिंहको नाममा अस्पताल खुलेको होइन । सगरमाथ अञ्चल स्पतालमा उहाँको नाम जोडि दिएको मात्र हो । पञ्चायतकालमा अञ्चल अस्पताल स्थापना भएको थियो । प्रजातन्त्र आइसकेपछि पनि त्यो अस्पताल नाम रहने नै भयो । त्यसमा उहाँको नाम मात्र राखि दिएको हो । त्यसको नाममा जग्गा लिएर, अस्पताल बनाएर त्यसैको व्यवस्थापनमा चलेको अस्पताल होइन । हामीले प्रतिष्ठानकै नाममा जग्गा लिएर अस्पताल खोल्ने, व्यवस्थापन पनि त्यही रहनेछ । हरेक कुरा गजेन्द्रनारायण सिंह स्मृति प्रतिष्ठानको व्यवस्थापनमा हुन्छ । स्वास्थ्य र शिक्षा क्षेत्रमा रौतहट पछाडि परेको कारणले मैले त्यो अस्पताल बनाउन चाहेको हुँ । त्यसको तयारी भइरहेको छ । गजेन्द्रनारायण सिंहको नाम भजाएर धेरैले खाए तर उहाँको परिवार, उहाँको धारोहरको बारेमा कसैले सोधखोज गर्दैनन् किन ? –गजेन्द्रबाबुको जीवनमा सप्तरी आश्रममा उहाँलाई आनन्दीदेवीसँग आक्लझुक्लबाहेक मैले कोहीसँगै देखेको छैन । उहाँहरूको आफ्नो सन्तान छैन । परिवारमा अरू कोही होला । उहाँ दुईजना हुनुहुन्थ्यो । उहाँहरूको बीचमा के सम्बन्ध थियो, त्यो भन्ने स्थितिमा म छैन । उहाँ दुईजना बित्नुभयो । गजेन्द्रनारायण सिंहको निधन भएपछि सप्तरी सेवा आश्रमकै कम्पाउन्डमा उहाँको अन्त्येष्टि गरिएको थियो । त्यहाँ एउटा स्मारक पनि बनाइएको थियो । आनन्दीदेवलाई सक्रिय राजनीतिमा ल्याउने प्रयास गर्यौं । गजेन्द्रनारायण सिंहकी श्रीमती भए पनि निरन्तर सम्पर्क कम थियो । उहाँमा राजनीति अनुभव त्यति थिएन । उहाँले बडो मुस्किलले आफ्नो नाम लेखेर हस्ताक्षर गर्नुहुन्थ्यो । उहाँको शैक्षिक योग्यता पनि थिएन । श्रीमान ठूलो नेता भएको कारणले उहाँको कुनै रेपोन्सेबलिटी पनि थिएन । एक्लो र एकलकाँटे भएर बस्नुभयो । हामी उहाँलाई राजनीतिमा ल्याउँदा पनि व्यावहारिक ज्ञान पनि फरक प्रकारको थियो । जमिनदारकी श्रीमती, जमिनदारकी बुहारी, जमिनदारकी छोरी भएर त्यस्तो हुनसक्छ । त्यो कुरा मलाई थाह छैन तर उहाँ नभएको जस्तो एक्लोपनमा बाँचेको जस्तो देखिनु हुन्थ्यो । त्यही भएर उहाँलाई व्यावहारिक हिसाबले अगाडि बढाउने स्थिति थिएन । उहाँ जीवित हुँदा सप्तरी सेवा आश्रम उहाँकै नाममा थियो । आनन्दी देवी वितिसकेपछि नेपालको कानुनअनुसार गजेन्द्रबाबुका भाइभरदार र उत्तराधिकारी जो हुनुहुन्थ्यो । त्यसको नाममा सरेको हुनुपर्छ भन्ने लाग्छ मलाई । त्यसमा मैले गजेन्द्रनारायण सिंह स्मृति प्रतिष्ठान वा अरू केहीको नाममा त्यसलाई चलाउँदा उचित हुँदैनथ्यो । त्यसको संरक्षणका लागि कतिपय व्यक्तिले मलाई भन्न पनि आउनुभयो । तर मैले गजेन्द्रबाबुले जोडेको सम्पत्तिको उत्तराधिकारी जो हुन्छ, त्यसको नाममा जाओस् । त्यसमा हामीले हस्तक्षेप गर्न मिल्दैन । गजेन्द्रनारायण सिंहको नाममा संस्था खोल्दा त यहाँ नाम भँजाएर, एनजीयो बनाएर खायो भन्छन् । आश्रम उहाँको निजी सम्पत्ति हो, त्यसलाई हडपेर चलाउन थालेको भए के अवस्था हुन्थ्यो ? आफै बुझ्नुस् । त्यसैले त्यतातिर ध्यान नदिएको हुँ । गजेन्द्रनारायण सिंहले उठाएका मुद्दालाई आफ्नो एजेन्डा बनाएर राजनीति गर्ने नेताहरू उहाँलाई आदर्श नेताका रूपमा किन मानिरहेको छैन त ? –उहाँसँग काम गरेका नेताहरू प्रायः घुमन्ते फिरन्ते नेता भएका हुनाले त्यस्तो भएको हुनसक्छ । हामी त्यतिकै भन्छौँ, पहाडियाहरूले हामीलाई पछाडि पारे । नेपाली परिवेश, नेपाली भूगोलले हामीलाई पछाडि पार्यो, त्यो सत्य हो । तर केही न केही कमीकमजोरी हामीभित्र पनि होला । तर समाजभित्रका व्यक्तिभन्दा आफैलाई सानो देखाउन सक्दैनन् । आफूलाई कहिल्यै तल्लो स्तरको देखाउन सक्दैन, त्यही भएर यो आदर्श नमानेको होला जस्तो लाग्छ । गजेन्द्रनारायण सिंह को हुन् र उहाँभन्दा त म आफै ठूलो नेता हुँ भनेर नै उहाँलाई आदर्शको रूपमा नमानेका होलान् । मेरो कुरा गर्नुहुन्छ भने राजपा नेपाल बनाउनु बाध्यता थियो । गजेन्द्रनारायण सिंहलाई मानेर राजपा बनाएको भए राम्रो हुन्थ्यो । यदि म गजेन्द्रबाबु वा उहाँको पार्टीलाई लिएर मात्र बसेको भए एउटा छुट्टै पार्टी बन्थ्यो तर त्यो बेला राम्रो सन्देश जाँदैनथ्यो । तीनवटा पार्टी हुन्थ्यो र एजेन्डा र मुद्दा कमजोर हुन्थे । त्यही भएर बाध्यतावस राजपा नेपाल बनाएँ । गजेन्द्रनारायण सिंह सत्तामुखी नेता हुनुहुन्थ्यो, सत्ता बेगर कहिल्यै बस्नुभएन भन्ने आरोप छ, तपाईंके भन्नुहुन्छ ?–मलाई लाग्छ, यो स्मृति दिवसको दिनमा उहाँको कमीकमजोरीको बारेमा त्यति कुराकानी गर्नु उचित हुँदैन । तपाईंले पनि यस्तो प्रश्न गर्नुहुँदैनथ्यो । यद्यपि प्रश्न उठिसकेको छ भने यसको जवाफ दिनैपर्छ । गजेन्द्रबाबुले कति दिन मधेसको राजनीतिक गर्नुभयो ? उहाँको कालमा मधेसलाई के क्षति भयो ? लगानी कति भयो, उपलब्धि कति भयो ? त्यो हेर्ने हो । आजको शताब्दी भनेको गिभ एन्ड टेकको कुरा हो । समाजले कति लगानी गरे, त्यसका उपलब्धि कति भयो । अहिलेको नेतामा समाजको कति लगानी भयो र त्यसबाट कति उपलब्धि भयो भनेर हिसाब गर्दा सबै कुरा आफै छर्लङ्ग हुन्छ । दुई सयभन्दा बढी मान्छे मरेएर उपेन्द्र यादव आज कहाँ हुनुहुन्छ ? उहाँ कति वर्षदेखि मधेसको राजनीतिमा आउनुभयो र कति समय सत्ता भोग्नुभयो ? गजेन्द्रबाबु कति वर्ष मधेसका राजनीतिमा रहनुभयो र कति समय सत्तामा रहनुभयो, त्यो कुराकोे हिसाब गर्नुस् । सबै कुरा आफै स्पष्ट हुन्छ । गजेन्द्रबाबुको पालामा रक्तपातविहीन मधेस आन्दोलन थियो । तर मधेसी शब्द नै उहाँको कालमा स्थापित भयो । मधेसी भाषा, मधेसी पोसाक, भाषा संस्कृति उहाँको पालामा स्थापित भयो । दुई सय पाँच सिटमा गजेन्द्रनारायण सिंहको पार्टी ६ सिट, सात सिटमा सीमित हुन्थ्यो । अहिलेको स्थिति के छ, त्यो कुराको तुलना गर्दा । कुन नेता मधेसको राजनीतिकमा गजेन्द्रनारायणभन्दा कम दिन सरकारमा रहे, खोज्दा स्पष्ट हुन्छ । मधेस राजनीतिमा आएर फाइदा नलिने एकजना व्यक्ति महन्थ ठाकुर हुनुहुन्छ । त्यसबाहेकका मान्छेले सकेसम्म फाइदा लिएका छन् । पछिल्लो समय राजपा नेपाल गठन भइसकेपछि सरकारमा जान बल गरेको छैन । तर फोरम नेपाल अझै सरकारमा छ । प्रदेशमा राजपा नेपाल सहभागी छँदैछ । गजेन्द्रबाबु सत्तामुखी अरू सबै जनमुखी, गजेन्द्रबाबु प्रतिगामी, अरू सबै मण्डेला  ? त्यस्तो नेता मधेसमा छँदैछैन । तर नेताहरू सत्तामा जानु हुँदैन भन्ने होइन । सत्ताका लागि नै नेता हुने हुन् । गजेन्द्रबाबुले ३५ वर्ष पहिले उठाएको मुद्दा अहिलेसम्म पूरा भएको छैनन् । उहाँले उठाएको मुद्दा गलत थिए कि अरू केही कारणले पूरा भएनन्, के भन्नुहुन्छ ? –जुन समयमा गजेन्द्रबाबुले मुद्दा उठाउनुभएको थियो, त्यो घनघोर पञ्चायत थियो । नेपाल सद्भावना पार्टीका रूपमा काम प्रारम्भ भएका समयमा काँग्रेसको दबदबा थियो । काँग्रेसको प्रभाव कम भएपछि कम्युनिस्टको दबदबा सुरु भयो । दुईवटैको दबदबा चल्दै गर्दा उहाँको निधन भयो । अर्थात उहाँले जति समय बाँच्नुभयो, त्यतिबेला गरेको काम सह्रानीय छ । अहिलेसम्म बाँचेको भए के हुन्थ्यो ? त्यो पनि सोचनीय कुरा हो । ३५ वर्षको हिसाब गर्नुहुन्छ भने उहाँ आधा समय मात्र काम गर्नुभयो । त्यो अवधिमा उहाँले जति काम गर्नुभयो मधेसका मुद्दालाई स्थापित गर्नुभयो । एजेन्डालाई सेटल गर्नुभयो । देश विदेशमा त्यसलाई चिनाउन सफल हुनुभयो । नेपालमा मधेस रहेछ भने कुरा उहाँले चिनाउनुभयो । उहाँले उठाएको एजेन्डा सबै सफल हुँदै गएका छन् । तर उहाँले भनेजस्तै रूपमा भएन । दुईटा प्रदेशको परिकल्पना उहाँले गर्नुभएको थियो तर अहिले पाँच टुक्रामा विभाजन भएको छ । यदि मधेसवादी दलले त्यतिबेला दुई प्रदेश मागेको भए आज मधेसमा दुई प्रदेश रहन्थ्यो । गजेन्द्रबाबुले आरक्षणको कुरा गर्नुभयो, आरक्षण लागू भएको छ । उहाँले भाषा, पोसाकको कुरा उठाउनुभयो, त्यो पनि कुनै न कुनै रूपमा लागू भएको छ । तर जुन रूपमा माग गरेको थियो, त्यो रूपमा भएन । त्यो छुट्टै कुरा हो । गजेन्द्रबाबुले जुन ओजको साथ मधेसको कुरा उठाउनुहुन्थ्यो त्यो ओजका साथ अहिलेका नेताहरूले उठाउनु हुन्न । गजेन्द्रनारायण सिंहले कुरा उठाउँदा त्यसलाई सपोर्ट गर्ने त्यो स्तरको जनता थिएनन । अहिले जनताले साथ दिएका छन् तर त्यो स्तरका नेता भएनन् । –राजपा नेपालमा गजेन्द्रनारायण सिंहले स्थापना गर्नुभएको नेपाल सद्भावना पार्टीमा काम गर्नुभएका थुप्रै नेता छन्, अब गजेन्द्रनारायण सिंहलाई राजपा नेपालमा कुन रूपमा राख्नुहुन्छ ? –राजपा नेपालमा गजेन्द्रनारायण सिंहलाई मान्ने नेता भएको भए आज यो स्मृति दिवस राजपा नेपालले मनाउँथ्यो । तर राजपा नेपालमा उहाँको कुनै स्थान छैन । गजेन्द्रबाबुलाई राजपा नेपालमा कुन रूपमा राख्ने भन्ने योजना छैन । स्थापनाकालमा राजपा नेपालमा कुनै स्थान दिइएन । महाधिवेशनमा त्यो प्रस्ताव लगेर छलफल चलाउन सकिन्छ । त्यसबेला गजेन्द्रबाबुलाई मानेर राजनीति गरेका नेताहरू राजपा नेपालमा शक्तिशाली हुने स्थिति भयो भने उहाँको स्थान पनि आउला । गजेन्द्रबाबुलाई मानेका नेताहरू त्यहाँ स्थापित भएनन् भने उहाँको नाम ‘इन्डोर्स’ गराउन गाह्रो होला ।    