
नेपाली राजनीतिमा ‘एक्लो वृहस्पति’ बनेर सुरुदेखि संघीयताको विरोध गर्दै आएका नेता हुन् राष्ट्रिय जनमोर्चाका अध्यक्ष चित्रबहादुर केसी । मुख्य राजनीतिक दलहरुले शनिबार मध्यरातमा सीमांकनसहितको संघीयतामा सहमति गरेपछि उनी थप ‘आगो’ भएका छन् ।
संघीयताले देश टुक्रिने तर्क गर्दै आएका केसीले यो सहमतिले विखण्डनको बिउ रोपेको बताए । उनले सबैभन्दा पहिले ८ जिल्लाको मधेस प्रदेश टुक्रिने र भारतमा गाभिने दाबी गरे ।

सीमांकनसहितको संघीयताका विषयमा दलहरुले गरेको सहमति तपाईंलाई कस्तो लाग्यो ?

म त पहिलेदेखि संघीयताकै विरोध गर्दै हिँडेको मान्छे । आज पनि त्यही अडानमा छु, जहाँ पहिले थिएँ । संघीयता नेपालको राष्ट्रिय अखण्डता मजबुद पार्न होइन, पृथकतावादीलाई रातो कार्पेट ओछ्याउन र जातिवादीलाई चलखेल गर्न दिन ल्याइएको मोडेल हो भन्ने घामजत्तिकै छर्लंग छ ।
तपाईंहरुको पार्टीले पनि त केही समयअघि सात प्रदेशको खाका अघि सारेको थियो नि ? त्यो चाहिँ के ठट्टा गर्नुभएको थियो ?

त्यही त तपाईंहरु पनि भ्रममा पर्नुभयो नि । हामीले अघि सारेको प्रस्ताव संघीयताको मोडलमा नभएर एकात्मक राज्यकै मोडलमा हो । अहिलेको जुन पाँच विकास क्षेत्रको मोडल छ, त्यसैमा सामान्य संसोधन हो भन्दा हुन्छ ।
विकेन्द्रीकरणका लागि एउटा मार्गचित्र प्रस्तुत गरेका मात्र हौं, संघीयताभन्दा यो आकाश-जमीन फरक छ । यसमा मुख्य मन्त्री, गभर्नर हुँदैन । प्रदेशको सार्वभौमसत्ता हुँदैन । खाली स्थानीय निकायहरु मात्रै हुन्छन् ।
मुख्य राजनीतिक शक्तिहरु एक ठाउँमा आइसकेपछि अब कसले रोक्न सक्छ त संघीयता ?

अहिले सीमांकन कसरी गरिएको छ, हेर्नुस त एकचोटि ? आठवटा तराईंका जिल्लालाई हिमाल र पहाडबाट पूर्णरुपमा अलग गर्नुको सोच, नियत र आशय के हो ? के यो विदेशीले दिएको मोडेल होइन ?
अहिले आठवटा जिल्ला अलग गरे । कालान्तरमा काँगडाभिट्टादेखि महेन्द्रनगरसम्मको भूभाग अलग गरेर विदेशीलाई सुम्पिने दाऊ हो । सोझो भाषामा भन्दा तराईंलाई नेपालबाट टुक्राएर भारतीय महासंघमा गाभ्ने पृथकतावादीहरुको ग्राण्ड डिजाइनको रिहर्सल सुरु भएको छ ।
तर, विगतमा १४ प्रदेशको कुरा गरिरहेका दलहरु आज ६ प्रदेशको छरितो मोडेलमा सहमत भएका छन् । यसलाई त सकारात्मक रुपमा ग्रहण गर्न सकिन्छ नि होइन ?
हो, संघीयताका पक्षपोषण गर्नेहरुको सैद्धान्तिक धरातल के हो भन्ने यसैबाट थाहा हुन्छ । उनीहरु कहिले १४ प्रदेशको कुरा गर्छन्, कहिले १० प्रदेशको त कहिले आठ प्रदेशको । उनीहरुलाई संख्याभन्दा पनि विषको वृक्ष रोप्नु थियो, त्यसमा सफल भएका छन् ।
सीमांकन गर्दा तीनवटा जिल्ला टुक्राइएकोमा तपाईंको जिल्ला बागलुङ पनि परेछ । के छ तपाईंको प्रतिक्रिया ?

आधारभूत कुरा के हो भने, जिल्ला र अञ्चल टुक्राउने हक यी दलहरुलाई छैन । देशभरिका जनताले आफ्नो जिल्ला-अञ्चललाई अखण्ड राख्नुपर्ने आवाज उठाइरहेका छन् । आज चार जनाले एउटा अँध्यारो कुनामा बसेर जनताको भावनामा आघात पुग्नेगरी टुक्र्याउन पाउँछन् ?
देशको प्रशासनिक इकाइमा कुनै पनि हेरफेर गर्दा संसदबाट कानून बनाएर मात्रै गर्नुपर्छ । दलहरुको यो निर्णय जनताले कुनै हालतमा स्वीकार्ने छैनन् । जनता अखण्ड नेपालको पक्षमा छन् ।
म जनमत संकलनका क्रममा केही ठाउँमा जाँदा थुप्रै जनताले अखण्ड नेपालको कुरा उठाएका थिए । तर, नेतारुले त्यो देखेनन्, मिडियाले पनि लेखेनन् ।
जहाँसम्म मेरो जिल्लाको प्रश्न छ, म कुनै साम्प्रदायिक वा क्षेत्रीय राजनीति गर्ने व्यक्ति होइन । म आफ्नो जिल्ला वा निर्वाचन क्षेत्रमा मात्रै केन्द्रित हुन चाहन्न । जब देशकै अस्तित्व संकटमा छ भने मेरो जिल्लाको के कुरा भयो ?
जिल्लावासीहरुले त तपाईंसित गुनासो गरिरहेका होलान् नि ?
हो, आज बिहानैदेखि फोन आइरहेको छ । आन्दोलन गर्छौं भनिरहेका छन् ।
जे भए पनि संघीयतामा सहमति भइसकेपछि संविधानचैं पार लाउने छाँट ल्याए दलहरुले, होइन ?
संविधान बन्नुपर्छ भन्ने पक्षमा हामी पनि हौं । संविधान बेगर मुलुक चलाउन गाह्रो पर्छ । तर, संविधान बनाउने नाममा देशलाई बिखण्डनको बाटोमा धकेल्न दिँदैनौं ।
संघीयताकै बहानामा देशमा आठ वर्षदेखि संविधान बन्न सकेन । पचासौं अर्ब रुपैयाँ खोलामा बगाइयो । अहिले आएर जे सहमति गरिएको छ, त्यसले पनि संविधान बन्ने ग्यारेन्टी गर्न सक्दैन । आज आठवटा जिल्ला अलग्याइएको छ, अब बाँकी तराईका जिल्लाहरु पनि नअलग्याएसम्म पृथकतावादीहरु चुप लागेर बस्दैनन् । उनीहरुलाई पालनपोषण गरिरहेको विदेशी शक्ति पनि चुप लागेर बस्दैन ।
विदेशी शक्तिले नै यो सबै गरिरहेको छ भन्ने के आधारमा दाबी गर्दै हुनुहुन्छ कि कोरा कल्पना मात्रै हो ?

आधारै आधार छन् । केही दिन अगाडि मात्रै विभिन्न दलका नेताहरु कसरी लाम लागेर भारत गएका थिए ? इन्डियाले खर्च पेलेर छानी छानी नेतारुलाई इन्डिया किन लग्यो र के मन्त्र फुकेर पठायो ?
उताबाट फर्किनासाथ तीन नेताहरु कसरी एकै ठाउँ जम्मा भएर सहमति गर्न पुगे ? सबै कुरा छर्लंगै छ नि । हाम्रा संवैधानिक राष्ट्रपति र सर्वोच्च अदालतसम्मलाई विदेशी शक्तिले आफ्नो स्वार्थको चंगुलमा पारेका छन् । नत्र दलहरुले आयोगमार्फत संघीयताको सिमांकन गर्ने भन्दा राष्ट्रपति किन कुर्लिनुभयो ? सर्वोच्चले राजनीतिक विषयमा किन आदेश दियो ?
तपाईंको पार्टीको रणनीति अब के हुन्छ ? भाषणबाजी मात्रै गर्नुहुन्छ कि संघर्षमै उत्रिने ?
हामी आफ्नो दबावमूलक संघर्ष जारी राख्छौं । संघर्षको स्वरुप कस्तो हुन्छ भन्ने चाहिँ भविष्यमा थाहा हुन्छ । तर, हामी चुप लागेर बस्दैनौं । जनतालाई साथ लिएर अघि बढ्छौं ।
अब देशमा के-के होला त ? यसो भविष्यवाणी गरिदिनुस न ?

अब हेर्नुस, संघीयताका पक्षधरहरुबीच नै जीवनमरणको लडाइँ सुरु हुन्छ । सुरु भइ पनि सक्यो ।
यदि जबरजस्ती संघीयता लादियो भने नेपालका लागि गलपासो बन्ने छ । आर्थिक रुपमा देश टाट पल्टिने छ । एउटा नेपाल चलाउन धौधौ भएका बेला ६ वटा नेपाल चलाउन कहाँबाट ल्याउने पैसा ? नेपाल अमेरिका, अष्ट्रेलिया वा स्वीट्जरल्याण्ड त होइन नि ।
यदि बेलैमा एकात्मक राज्यमा फर्किन सकेनौं भने देशै टुक्रिन्छ ।
प्रस्तुती-चिरञ्जीवी पौडेल
