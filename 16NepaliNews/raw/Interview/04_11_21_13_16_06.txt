नेकपा (एमाले) र नेकपा (माओवादी केन्द्र) बीच प्रदेश र केन्द्रको चुनावी तालमेल गर्दै पार्टी एकता गर्नेमा मूलतः सहमति भएको छ । यो सहमति हुनुपूर्व माओवादी केन्द्रका नेता नारायणकाजी श्रेष्ठ पहिलैदेखि दुई पार्टी मिल्नुपर्ने बताउँदै आइरहेका नेता हुन् । यो एकता प्रक्रियामा पनि उनी निकै सक्रिय नेताका रूपमा पर्दा पछाडि काम गरिरहे । उनै श्रेष्ठसँग रातोपाटीका लागि नरेश ज्ञवालीले गरेको कुराकानी । नेकपा (एमाले)सँग गठबन्धनका लागि तपाईं बलियो सुत्रधारका रूपमा देखिनुभयो, एकता गर्नैपर्ने परिस्थिति कसरी निम्तियो ? यो निर्णय हाम्रो अध्यक्ष कमरेडको पहल कदमीमा गरिएको हो । त्यसैले यसलाई अरू ढङ्गले व्याख्या गर्न मिल्दैन । एकता गर्नुपर्ने आवश्यकताका दुईवटा ऐतिहासिक वस्तुगत पक्ष छन्– पहिलो, हामीले संविधान जारी गरेर ऐतिहासिक परिवर्तनलाई संस्थागत गर्यौँ । संविधान कार्यान्वयनको प्रक्रिया मङ्सिर १० र २१ को निर्वाचनपछि गुणात्मक फड्कोमा पुग्छ । त्यसैले संविधानले उपलब्ध गराएको अधिकारलाई जनतामा अनुभूत गराउने कुरामा हामी लाग्नुपर्नेछ । भन्नुको अर्थ हामीले अब जनताको तल्लो तप्कासम्म सामाजिक न्यायसहितको समतामूलक समृद्धि दिनु पर्नेछ । त्यसका लागि विकासको नयाँ मोडेलमा देशलाई लानु आजको आवश्यकता हो ।दोस्रो, ००६ सालमा गठन भएको कम्युनिस्ट पार्टीले आजसम्म आइपुग्दा नेपालको सामन्तवाद अन्त्यको नेतृत्व गर्यो अब हामीले समाजवादी क्रान्तिको कार्यभारलाई पूरा गर्नुपर्नेछ । त्यो परिस्थिति निर्माण गर्न वामपन्थी, कम्युनिस्ट शक्तिहरू एकताबद्ध भएर अगाडि नबढेसम्म यो कुरा सम्भव हुँदैन । त्यसका लागि हामीले नयाँ नेपालको राजनीतिक कार्यदिशा विकास गर्नुपर्नेछ । त्यसका लागि ठूलो वैचारिक बहस चलाउनु, समाजवादी क्रान्तिको नेतृत्वका लागि कम्युनिस्ट पार्टीहरूको पुनर्गठन र रूपान्तरण गर्नुपर्ने ऐतिहासिक आवश्यकता र कार्यभार होम्रो अगाडि छ । मूलतः यही दुईवटा कुरालाई पूरा गर्न हामीले पार्टी एकताको कुरा चलाएको हो । ऐतिहासिक वस्तुगत आवश्यकतालाई पार्टीको बैठक, छलफलबाट टुङ्गो लगाउनुको सट्टा उम्मेदवार चयन गर्न बोलाइएको बैठकबाट अध्यक्षद्वारा निर्णय सुनाएर अन्तिम विकल्प यही हो भन्ने ढङ्गबाट अगाडि बढाउनुपर्ने परिस्थिति कसरी बन्यो ? यसबारे पोलिटब्युरोको विस्तारित बैठकमा अध्यक्ष कमरेडले यो विषयलाई राम्रैगरी सम्प्रेशित गर्नुभएको छ । निश्चित रूपमा महत्वपूर्ण निर्णय लिँदा पार्टीमा छलफलको प्रक्रियाबाट अगाडि बढ्नु विधिसम्मत हो र त्यो आवश्यक पनि हुन्छ । तर यो निर्णय जुन सन्दर्भमा गर्नुपर्ने गरी घटनाक्रम विकसित भयो त्यसमा छलफल गर्न सकिएन । त्यसमा कमीकमजोरी भएको भनेर उहाँ आफैले भन्नुभएको छ । कस्ता खाले घटनाक्रमहरू विकसित भए, जसले बिना कुनै छलफल र बहस नै तपाईं र पार्टी अध्यक्षले एमालेसँग एकता गर्ने टुङ्गो लगाइ दिनुभयो ? नेपालमा कम्युनिस्ट समर्थक जनताको बाहुल्यता छ । माइक्रोस्कोप नलगाई अथवा कुनै गम्भीर अध्ययन, विश्लेषणबिनै के भन्न सकिन्छ भने वामपन्थीहरू मिले भने स्पष्ट बहुमत आउँछ र वामपन्थीहरूको नेतृत्वमा सामाजिक आर्थिक कार्यभार पूरा गर्न सकिन्छ । यति कुरा प्रष्ट हुँदाहुँदै पनि वामपन्थीहरू विभाजित हुनु ठीक भएन । त्यसैले मैले नीतिगत रूपमै पार्टी एकताका लागि प्रस्ताव पेश गरेको थिएँ । त्यसैले पहिलो चरणमा सङ्घ र प्रदेशमा तालमेल गर्ने भनेर पार्टीमा छलफल भयो । छलफल हुँदैगर्दा अध्यक्ष कमरेडले नै यो विषयमा अरू पार्टीसँग छलफल गर्न भनेर मलाई जिम्मेवारी दिनुभयो । त्यही क्रममा अध्यक्ष कमरेडले नै तालमेल मात्रै किन पार्टी एकीकरण गरेर क्रान्तिले मागेको वस्तुगत आवश्यकताको मागमा ऐतिहासिक पहलकदमी गरौँ भन्नुभयो । मैले भन्न खोजेको के भने, अध्यक्ष कमरेड आफैले निष्कर्ष निकालेर पार्टी एकता कार्यान्वयनको पहल लिनु भएको हो । माओवादी पार्टीमा मोहन वैद्य ‘किरण’ र डा. बाबुराम भट्टराई ‘लालध्वज’ले पार्टी छाडेपछि पार्टी अध्यक्ष प्रचण्डलाई ‘चेक एन्ड व्यालेन्स’ गर्ने नेता छैनन् । त्यसैले उनले आफूलाई लागेको कुरा बिना कुनै छलफल, बिना कुनै कमिटीको निर्णय नै लागू गराउन सक्छन् भन्ने विश्वास गरिन्छ । दक्षिणपन्थी बाटोमा हिँडिरहेको भनिएको एमालेसँग एकता गर्ने क्रममा यो कुरा टड्कारो रूपमा झल्किएको हो ? हाम्रो पार्टीमा त्यस्तो अवस्था छैन । निश्चित रूपमा हाम्रो नेता अध्यक्ष कमरेड प्रचण्ड हो र उहाँले नै पार्टीको नेतृत्व गर्नुभएको छ तर बेठीक कुरा भयो भने लगातार आवाज उठाउँदै आइराखिएको छ । तपाईंलाई थाहा छ, त्यसैले पार्टीभित्र अन्तरसङ्घर्ष पनि हुँदै आएको छ । त्यसैले बेठीक प्रस्तुत गर्नुभयो भने त्यसको बहस, आलोचना हुँदैन भन्ने कुरा सत्य होइन । अर्को प्रसङ्गमा सरकारमा पनि रहने र विपक्षीसँग पनि गठबन्धन बनाउने कुराले तपाईंहरूलाई अलिकति पनि नैतिकताको याद आएन ? यो क्रान्तिकारी पार्टीमा केही भ्रष्टीकरण भएको छ भन्ने कुरा सत्य हो । तर नेपालमा अहिलेको सबैभन्दा क्रान्तिकारी पार्टी पनि यही हो । तर यथास्थितिमा रहेर यसले नेपाली क्रान्ति र समाजिक आवश्यकतालाई पूर्ति गर्न नेतृत्व लिन सक्दैन । त्यसैले यसका रूपान्तरण र पुनर्गठन गर्नुपर्छ भनेको हो । दोस्रो, जहाँसम्म तपार्इंले नैतिकताको कुरा गर्नु भयो, हाम्रो नैतिक जिम्मेवारीका कारणले नै हामी सरकारमा छौँ । किनभने हामीले नेपाली काङ्ग्रेससँग गरेको सम्झौता सरकार बनाउन र संविधान कार्यान्वयनका लागि माओवादीले स्थानीय चुनाव सम्पन्न गर्ने र सङ्घ तथा प्रदेशको चुनाव देउवा नेतृत्वको सरकारले पूरा गर्ने भनेको हो । त्यही सम्झौताको अधारमा हामीले निर्वाचन सम्पन्न हुनु अगावै सरकार छोड्न मिल्दैन । यस्तो गर्नु भनेको जिम्मेवार राजनीतिक पार्टी भएर हो । त्यसैले हामी इमानदार र नैतिकताका कारणले सरकारमा बसिदिएको हो । गठबन्धनको भेलामा एमाले अध्यक्ष केपी ओलीले वामपन्थी गठबन्धन नेतृत्वमा नयाँ सरकार बन्ने कुरा लेखेरै आएको रहेछ भन्नु भएको थियो, नयाँ सरकार कहिले बन्छ भन्न खोज्नुभएको ? नयाँ सरकार चुनावपछि बन्छ भनेको हो । प्रधानमन्त्री देउवाले माओवादी मन्त्रीहरूलाई विनाविभागीय बनाई दिएसँगै माओवादी अब कसरी अगाडि बढ्छ त ? राजनीतिक सङ्कट निम्त्याउने, चुनाव नहुने वातावरण बनाउने र चुनाव नुहुनेतिर देशलाई लैजान कुनै कदम चाल्न पाइँदैन । हामी चुनाव नगारउने कुनै पनि षडयन्त्र हुन दिन्नौँ । बाँकी आगामी दिनमा के गर्ने भन्ने विषयमा हामी छलफल गर्दैछौँ । यो गठबन्धनले आगामी कति वर्षसम्म नेपालको राजनीतिलाई प्रभावित पार्ला ? प्रष्ट छ । पहिलो, राजनीतिक रूपले नेपालमा कम्युनिस्टको बाहुल्यता छ । शान्तिपूर्ण प्रतिस्पर्धा मार्फत यो कम्युनिस्ट मतलाई लिएर देशको नेतृत्व हाम्रो हातमा लिने । दोस्रो, नेपालको राष्ट्रिय स्वाधीनताको दृढतापूर्वक रक्षा गर्ने र सामाजिक आर्थिक रूपान्तरण गर्ने । अहिलेको चुनावी तालमेल गर्ने र पछि पार्टी एकता गर्नेसम्म यसको औचित्य हो । समाजिक सुरक्षा, आर्थिक नीति जस्तै, शिक्षा, स्वास्थ्य, रोजगारी जस्ता मुद्दामा यो गठबन्धन कसरी अगाडि बढ्छ ? संविधानले शिक्षा, स्वास्थ्य, रोजगारी, खाद्य सुरक्षा र आवासलाई नागरिकको मौलिक अधिकार भनेको छ । हामीले मौलिक हकको कार्यान्वयनको तहमा कानुन बनाएर अगाडि बढ्ने हो । त्यसलाई व्यावहारिक कार्यान्वयनमा लग्न समृद्धिको प्रक्रियालाई तीव्र बनाउनुपर्छ । अहिले पनि मानिसहरू यो गठबन्धन पार्टी एकतासम्म पुग्छ कि पुग्दैन भन्नेमा स्पष्ट छैनन्, तपाईंले स्पष्ट पारिदिनुस् न ? हेर्नुस् ऐतिहासिक वस्तुगत आवश्यकता वा मागअनुसार गरिएको निर्णय हो । त्यसैले पार्टी एकताको प्रक्रियामा जान्छ कि जाँदैन भन्नेमा कुनै दुविधा पाल्नुपर्दैन । हामी पार्टी एकतामै जानुपर्छ । चुनौती र जटिलताहरू छन्, त्यसमा कुनै शङ्का छैन तर यत्रो असाधारण निष्कर्ष निकाल्दा चुनौती र जटिलताहरूलाई चिर्ने साहस हामीले गर्नुपर्छ । पार्टी एकताको प्रक्रियालाई अगाडि बढाएर सफल पार्नु नै अहिलेको ऐतिहासिक कार्यभार हो । पार्टी एकताको दुईवटा महत्वपूर्ण मुद्दा एमालेको जनताको बहुदलिए जनवाद र माओवादीको जनयुद्धले उठाएका मुद्दालाई कसरी हल गर्नु हुन्छ ? दुई पार्टीका आत्मगत रूपमा दुईवटा समानता रहे । एउटा तात्कालीन राजनीतिक लाइन अर्थात मूल कार्यनीतिमा पूरै समानता । जस्तै, शान्तिपूर्ण प्रतिस्पर्धा, राष्ट्रिय स्वाधीनताको रक्षा, संविधानको कार्यान्वयन र सामाजिक न्ययायुक्त समृद्धि र समाजवादको आधार निर्माण गर्ने । तथा यससँगै रणनीतिक रूपमा मोटो कुरामा सहमति छ । जस्तै, माक्र्सवादी अवधारणामै कम्युनिस्ट आन्दोलनलाई अगाडि बढ्ने तथा समाजवाद स्थापनाका लागि सङ्गठित काम गर्ने ।   