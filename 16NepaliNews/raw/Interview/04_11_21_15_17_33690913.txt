

२३ असार, काठमाडौं । नेपालमा साहित्यको खासै महत्व छैन, सायद यही कारण साहित्यकार हुनुमा गौरव गर्ने मानिस पनि कमै छन् । केही देवकोटा, रिमाल र भूपिहरु पढिन्छन् र उनीहरुका स्मृति दिवसमा केही व्यक्ति मिलेर तस्वीरमा माल्यार्पण गर्छन् । बस् । बाँकी समय केही रहरे लेखकहरु आफ्ना कुण्ठा र दम्भ बोकेर हिँडिरहेका भेटिन्छन् ।
फेसबुक र युट्युवको जमानामा कवि–लेखकलाई पढ्ने फुर्सद कसलाई छ र ? कविका रुञ्चे कुरा भन्दा राजनीति र अपराधका तात्ततो कुराले मानिसलाई आकर्षित गरिरहेको छ । सायद यही कारण हो, राजनीति र अपराध छाप्ने पत्रिका मोटाउँदै गएका छन् र साहित्यिक पत्रिका दुब्लो हुँदै अन्त्यमा बन्द हुन पुगेका छन् । केही साहित्यिक पत्रिकाहरु चलिरहेका छन् भने सम्झनुपर्छ, कि त्यो सरकारी पत्रिका हुनुपर्छ, अथवा कतैबाट डोनेसनले छापिरहेको हुन सक्छ । यस्तो अवस्थामा कोही कवि भएर इज्जतको जीवन बाँच्छु भन्नु हास्यास्पद कुरा हो ।
तर, जापानमा यस्तो छैन । जापानमा कुनै व्यक्तिको एउटा पुस्तक चलिदियो भने उसको कुरा सुन्न विद्यालय–विश्वविद्यालयले निम्तो दिन्छन् । उसको जीवन आर्थिकरुपमा मात्रै होइन, सामाजिकरुपमा पनि कायापलट हुन्छ । त्यसमाथि कोही हाइजिनका रुपमा परिचित भयो भने सम्झनुपर्छ, उसको जीवन सफल भयो ।
गुञ्जनगर, भरतपुरका प्रकाश पौडेल ‘माइला’ एसएलसी पास गरेर काठमाडौं आएका थिए । बुवा सरकारी जागिरे भएका कारण उनलाई पनि सरकारी सेवामा जानुपर्ने दबाब थियो । सायद यही कारण हुनुपर्छ, उनी सरकारी जागिरे त भएनन्, तर लोकसेवा आयोगको तयारी गरिरहेकाहरुलाई मुखिया, तामेलदार, खरिदार र नायब सुब्बा दिग्दर्शनका ५ पुस्तक प्रकाशन गरे । ती पुस्तक विक्री भएको पैसाले उनलाई जापान जाने खर्च जुटाइदियो ।
लोकसेवामा सफल हुन नसकेका प्रकाश पौडेल ‘माइला’ चितवनदेखि नै साहित्यको चस्कामा परेका थिए । त्यसमाथि उनलाई जापानबाट विकसित भएको ‘हाइकु’को शैलीले यति छोयो कि क्याम्पस भर्ना हुनुअघि नै उनले हाइकु लेख्न थाले । उनको पहिलो हाइकु संग्रह ‘पर्दाफास’ प्रकाशित हुँदा उनी केवल २१ वर्षका थिए । उक्त कृतिमा उनले ५ सय ७५ वटा हाइकु संग्रहित गरेका छन् । यही हाइकुको प्रभावमा परेर उनको मनमा जापान जाने रहर पलायो र उनी जापान पुगे ।
जापानमा हाइकु लेखकको कति ठूलो सम्मान छ भन्ने कुरा यहाँ बसेर कल्पना गर्न सकिँदैन । तपाईं जापानका चोक–चोकमा चर्चित हाइजिनको मूर्ति देख्न सक्नुहुन्छ
जापान पुग्नु ठूलो कुरा थिएन, उनले त्यहाँ पुगेको १३ वर्षपछि जापानका हाइजिन समूहमा प्रवेश पाएका छन् । जापानमा नेपालमा जस्तो लेखकहरुको राजनीतिक दल निकट हुने संस्था हुँदैन । लेखकका सरकारी र सामुहिक संस्था त हुन्छन् तर त्यसमा प्रवेश पाउन धेरैवटा योग्यता पार गरेको हुनुपर्छ । यहि कारण त्यस्ता संस्थाहरुमा दुई–चार कथा अथवा कविता लेखेकै भरमा सजिलै प्रवेश पाउँदैन । उनीहरुले विभिन्न परीक्षाहरुबाट आफूलाई लेखक भएको प्रमाणित गर्नुपर्छ । त्यसमाथि जापानमा हाइकु लेख्नेहरुको इज्जत नै फरक हुन्छ । हाइजिन भनिने यस्ता लेखकहरुले हाइकु विद्यालयहरुमा प्रवेश पाएर गुरु बनाएर अघि बढ्नुपर्छ ।
अहिले नेपालमा हाइकुलाई नै केन्द्रमा राखेर लेखनलाई अघि बढाउने कविहरुको संख्या हातका औंलाहरुमा समेट्न सकिन्छ । ती थोरै मध्ये प्रकाश पौडेल हुन् । जापानमा बसेर नेपालमा हाइकुको प्रवद्र्धनमा लागेका प्रकाशले यसपटक रामकुमार पाँडेसँग मिलेर ‘हजार हाइकु’ प्रकाशन गरेका छन् ।
यसअघि जापानबाटै उनले नियमित हाइकुमाला नामक पत्रिका निकाल्ने गर्दथे । उनको सम्पादनमा झण्डै दर्जनजति हाइकुका पुस्तक प्रकाशित भएका छन् । नेपालमा पहिलो हाइकु महोत्सव गरेका माइला जापान पुगेपछि यहाँ हाइकुको गतिविधि पनि सेलाएको छ ।
अन्तर्राष्ट्रिय नेपाली साहित्य समाज जापानका अध्यक्ष भएर काम गरिसकेका प्रकाश पौडेल अहिले केन्द्रीय उपाध्यक्ष छन् । उनी गैरआवासीय नेपालीहरुको संस्था (एनआरएन) का महत्वपूर्ण पदमा रहिसकेका छन् । विशेषगरी ती सबै संस्थाहरुमा उनको रुचि साहित्यमा छ । साहित्यका लागि महत्वपूर्ण पैसा र समय खर्च गरिरहेका प्रकाशसँग अनलाइनखबरले छोटो कुराकानी गरेको छ:
सुरुमा तपाईंको नामबाटै कुरा सुरु गरौं: प्रकाश पौडेल आफैंमा सुन्दर नाम छ । त्यसमा माइला जोड्दा नामको मानमर्दन भएन ?
केही वर्षभित्रै नेपालबाट माइलाहरु हराउँदैछन् । कुनैबेला यस्तो थियो, एउटा घरमा दुई चार छोरा हुनु गौरबको विषय थियो । चेतना र बढ्दो महंगीका कारण मानिसले धेरै सन्तान जन्माउन छाडे । एक वा दुई छोरा हुनु पर्याप्त मानिन थालियो । अब कि जेठो भेटिन्छ, कि कान्छो । माइलो भेट्न गाह«ो छ । ती सम्पूर्ण माइला व्यक्तिहरुको सम्मानमा मैले यो उपनाम राखेको हुँ ।
तपाईं राम्रो गजलकार हुनुहुन्थ्यो । तपाईंका साथीसंगीहरुका अनुसार गम्भीर लेखहरु लेख्नुहुन्थ्यो । अचानक १७ अक्षरे ‘हाइकु’मा किन खुम्चनुभयो ?
सुरुमा म गजलकार थिएँ । चितवन छँदा कविता र लेखहरु लेख्थेँ । तर नेपालमा गजलकारको संख्या हजारौं छ । गजल लेख्नेहको भिडमा मेरो क्षमता कतै बिलाएर जाने देखेँ । हुन पनि कस्ता कस्ता दिग्गज गजलकारलाई मानिसले चिन्दैन । यो भिडमा मलाई पहिचानको संकट भएर हाइकु तिर आएको थिएँ । तर जब हाइकुभित्र छिर्दै गएँ, म फस्दै गएँ । कहिल्यै निस्कन सकिन ।
किन ?
शिरिष फूल
भ्रमर चुम्बनमै
ओइली झर्छ ।
नेपालमा सुरु सुरुमा लेखिएको हाइकु हो यो । शंकर लामिछानेले लेखेको शिरिषको फूलको भूमिका र पुस्तक पढेपछि मनमा आउने भनेको यहि एउटा हाइकु हो । एउटा हाइकुले पूरै उपन्यास बोलेको छ । खासमा एउटा हाइकुले जति गहिरो भाव दिन्छ, जति खाली ठाउँ राखेर आम पाठकलाई सोच्ने ठाउँ दिन्छ, त्यति कुनै पनि कविताले दिन सक्दैन । जति जति यो कुरा बुझ्दै गएँ, म झन् यसभित्र छिर्दै गएँ ।
कतिसम्म भने सरकारी जागिर खान ठिक परेको मान्छे, लोकसेवाको पुस्तक लेखेर पैसा कमाइरहेको मान्छे, अचानक जापान जान कस्सीएँ । म हाइकुका विषयमा अध्ययन गर्न चाहन्थेँ, यसका लेखकहरुलाई भेट्न चाहन्थेँ । त्यसका लागि जापान नै उपयुक्त भूमि थियो । आज त्यो सपना पूरा भएको छ । हेर्नुस्, जापान पुगेको १३ वर्षपछि म त्यहाँका हाइजिनहरुको समूहमा प्रवेश गर्दैछु ।
हाइकु लेख्ने मान्छे, त्यहाँका हाइजिनसँग संगत गर्नु, ती संस्थाको सदस्य हुनु कुन ठूलो कुरा भयो र ?
नेपालका संघ संस्थाको अवस्था देखेर यसो ठानिनु स्वभाविक हो । तर जापानमा हाइकु लेखकको कति ठूलो सम्मान छ भन्ने कुरा यहाँ बसेर कल्पना गर्न सकिँदैन । तपाईं जापानका चोक–चोकमा चर्चित हाइजिनको मूर्ति देख्न सक्नुहुन्छ । कुनै व्यक्तिले आफ्नो परिचय दिँदा म हाइकु लेख्छु भन्यो भने सुन्नेका आँखा चौडा हुन्छन् । मुख्य मुख्य ठाउँमा हाइकु कुँदिएको देख्न सकिन्छ ।
विशेषगरी जापानमा हाइकु सम्राट माचओ बासोले यात्रा गरेका स्थानलाई पवित्र तिर्थस्थल मानिन्छन् । ती क्षेत्रमा उनी बास बसेको स्थामा मूर्ति कुँदिएका छन् । शिलामा उनका हाइकु कुँदिएका छन् । नेपालमा कुन कविका कविता त्यसरी सार्वजनिक स्थानमा कुँदिएका छन् ?
जापानीहरुलाई थाहा छ, लेख्नु गाह्राे कुरा हो । त्यसमाथि हाइकु लेख्न अझ गाह्राे कुरा हो । त्यसमाथि विदेशीले जापानी संस्कृतिको अभिन्न अङ्ग मानिने हाइकु लेख्नु उनीहरुका लागि पनि अनौठो कुरा हो । तर यति हुँदाहुँदै पनि मैले विश्व हाइकु प्रतिष्ठानमा सजिलै प्रवेश पाईंन । विभिन्न परीक्षाबाट गुज्रनु परिरहेको छ । यसबाट पनि तपाईं कल्पना गर्न सक्नुहुन्छ, लेखक–कवि हुन सजिलो छैन, विशेषगरी जापान जस्तो सांस्कृतिकरुपले धनी देशमा ।
हाइकु जापानी संस्कृतिको महत्वपूर्ण अंग हो । त्यसलाई नेपालमा प्रवद्र्धन गर्नुको उद्देश्य केही छ ?
सबैभन्दा सुरुमा शंकर लामिछाने त्यसपछि क्षेत्रप्रताप अधिकारी हुँदै अभि सुवेदी, रामकुमार पाँडेहरुले नेपालमा हाइकुको प्रवद्र्धन गर्नुभयो । मलाई लाग्दैन, उहाँहरुको कुनै स्वार्थ थियो । जापानमा हाइकु प्रतिको गम्भीर सम्मान देखेर उहाँहरुले नेपालीमा त्यसलाई लेख्ने र प्रवद्र्धन गर्ने प्रयास गर्नुभएको हो । वास्तवमा नेपालबाट जति कवि–लेखक जापान पुग्नुहुन्छ र त्यहाँ लेखक–कविको हैसियत देख्नुहुन्छ, त्यसबाट प्रभावित नभइ रहन सक्नुहुन्न ।
नेपालबाट चीन हुँदै जापान पुगेको बुद्ध धर्मको एउटा सम्प्रदाय झेनसँग निकट छ हाइकु । जसरी हाम्रोमा गायत्री मन्त्र र वेदका ऋचाको महत्व छ, त्यस्तै ध्यान बुझेका कविहरुले रच्ने हाइकुले गम्भीर कुराहरु भनिरहेका हुन्छन् । कुनै पनि यात्रु बाटोको बोर्डमा लेखेको हाइकु पढेर टक्क अडिन्छ र मनन गर्छ । जसरी गजल नेपालमा जन्मेको होइन, तैपनि यहाँ हजारौं गजलकारहरु विना स्वार्थ गजलको रचना गरिरहनुभएको छ, त्यस्तै हाइकु रच्नुमा पनि हाइजिनहरुको व्यक्तिगत स्वार्थ छ जस्तो लाग्दैन ।
त्यसोभए किन हाइकु निश्चित व्यक्तिहरुको पेवा भयो होला ?

एक त हाइकु बुझ्न सजिलो छैन । तीन हरफमा १७ अक्षरमा एउटा हाइकु लेखिसकिन्छ । त्यति मात्र होइन, पहिलो हरफ ५ अक्षर, दोस्रो हरफ ७ अक्षर र तेस्रो हरफ पुनः ५ अक्षर हुनुपर्छ । यसरी बाँधिएर गम्भीर कुरा केवल ध्यानी र प्रतिभाशाली लेखकले मात्र लेख्न सक्छ ।
अर्को कुरा, नेपाली जनजीवनमा हाइकु उति धेरै भिजिसकेको छैन । यहि कारण हाइकु लेख्नेहरु थोरै हुनुहुन्छ । तर, जसले बुझेको छ, उसले हाइकु पढ्छ र मनन गर्छ । यो कसैको पेवा होइन, केवल प्रचार–प्रसारको कमी भएको हो ।
तपाईं विश्व हाइकु एसोसिएसनमा प्रवेशले नेपाललाई के फाइदा हुन्छ ?
हाम्रालागि जापानी पर्यटक महत्वपूर्ण छन् । मलाई लाग्छ, हाइकुका माध्यमबाट ठूलो मात्रामा जापानी पर्यटक नेपाल भित्राउन सकिन्छ । चाँडै नै जापानमा दोस्रो नेपाली हाइकु महोत्सव हुँदैछ । नेपालमा पहिलो पटक मैले नै त्यो महोत्सव गरेको थिएँ ।
जापानमा दोस्रो महोत्सव गर्ने, त्यसमा जापानमा दिग्गज हाइजिनलाई कार्यक्रममा सामेल गर्ने र तेस्रो महोत्सव नेपालमा गर्ने योजना बुनेको छु । यसो गर्दा विश्वभरका हाइजिनहरु नेपाल भेला हुनेछन् । विश्वप्रशिद्ध हाइजिनहरु नेपाल आउने हो र उनीहरुले नेपाल घुम्ने हो भने त्यसको सन्देश ठूलो हुन्छ । किनभने उनीहरुले पत्रिकामा लेखेका लेख गम्भीरतापूर्वक पढिन्छ । उनीहरुको अन्तरवार्ताहरुको ठूलो मूल्य हुन्छ । यसले नेपालको पर्यटनमा ठूलो योगदान गर्छ ।
जापानमा तपाईंको मुख्य व्यवशाय के हो ?
मेरा पाँचवटा रेष्टुराँछन् । मेरा भन्दा उति राम्रो नसुनिएला । किनभने मेरी श्रीमती र स्टाफहरुले ती रेष्टुराँ चलाउँछन् र मलाई कमाएर दिन्छन् । म भने नेपाली साहित्यको प्रवद्र्धनका लागि संसारभर घुमिरहन्छु । जापानी हाइजिनहरुको संगत गर्छु, हाइकु विद्यालय पढ्छु ।
अन्तर्राष्ट्रिय साहित्य समाजको कार्यक्रममा ५ वर्षमा म ५ पटक अमेरिका पुगेको छु । वर्षमा दुई पटक नेपाल आउँछु । खासमा मैले मेरी श्रीमतीले कमाएको पैसा र समय लिएर साहित्यलाई दिइरहेको छु ।
नेपाललाई हाइकु भन्दा जापानमा तपाईंले कमाउनु भएको रेष्टुराँको ज्ञान र पैसा धेरै महत्व हो जस्तो लाग्दैन ?
पूँजी महत्वपूर्ण हो । यही कारण नेपालमा एउटा रेष्टुराँ खोलेका छौं । यसलाई ५ ठाउँमा विस्तार गर्ने योजना पनि छ । तर, साहित्य भनेको मस्तिष्कको भोक मेटाउने ज्ञान हो । आज विश्वका जति पनि देश धनी भएका छन्, उनीहरु धनी हुनुमा साहित्य कलाको योगदान छ भनेर बिर्सन हुँदैन ।
त्यसोभए तपाईं हाइजिन कि व्यवसायी ?
म हाइजिन नै हुँ । मानिस ढुंगामा देवता देख्छन् तर म पाँच सात पाँचलाई पूज्छु । मेरो धर्म र मर्म हाइकु हो । बाँच्न कुनै व्यवशाय गर्नुपर्छ तर मरेपछि मलाई बचाउने हाइकु नै हो ।
