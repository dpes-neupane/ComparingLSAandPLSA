
१६ कात्तिक, काठमाडौं । तिहार लागेसँगै भक्तपुरमा माटोको पाला बनाउन कुमाले समुदायलाई भ्याइनभ्याइ भएको छ । दीपावलीको समय आएपछि भक्तपुर र मध्यपुरथिमिका प्रजापति समुदाय तथा माटाका भाँडा बनाउने क्षेत्रका बासिन्दा काममा व्यस्त भएका हुन् ।
यस वर्ष मागअनुसार पाला बनाउन भने नसकेको उनीहरु बताउँछन् । अन्य समयमा दैनिक दुई दर्जन पनि बिक्री नहुने पाला तिहारको समयमा एकै जनाले एक लाखभन्दा बढी बिक्री गर्ने गरेको व्यवसायीहरु बताउँछन् । गत वर्ष कोरोनाका कारण बिक्री नभएपनि यस वर्ष मागअनुसारको परिपूर्ति गर्न नसकेको व्यवसायीहरुको भनाइ छ ।
व्यवसायीहरुका अनुसार माटो अभावका कारण पाला बनाउन समस्या भएको छ । जताजतै प्लानिङ र शहरी विकासका कारण पाला लगायतका माटाका भाँडा बनाउने पेशा संकटमा परेको सुमित्रा प्रजापतिले बताइन् । पाला मात्र नभएर माटोका भाडा बनाउँदा विशेषगरी माटोको समस्या तथा माटोका भाँडाहरु पोल्न स्थानको अभाव समेत हुने गरेको उनको दुःखेसो छ ।
उपत्यका तथा बाहिरका बासिन्दाहरुका लागि भक्तपुरमा बनाइएको पाला निकै परिचित छ । यसको मौलिक परिचयका कारण उपत्यका बाहिर काभ्रे, सिन्धुपाल्चोक, पोखरा, धरान लगायत विभिन्न अन्य जिल्लाबाट समेत भक्तपुरसम्म पाला किन्न आउने गरेका छन् ।
