काठमाडौँ — यति एयरलाइन्सले बेलायती जहाज जेटस्ट्रिमलाई आफ्नो बेडाबाट सदाका लागि बिदाई गरेको घोषणा गरेको छ ।मंगलबारदेखि २४ वर्षमा प्रवेश गरेको यतिले वर्ष गाँठका अवसरमा एक विज्ञप्ति जारी गर्दै २९ यात्रु सिट भएका जेटस्ट्रिम विमान अब नउडाउने घोषणा गरेको हो । ‘२४ वर्षे यात्रासँगै यतिले जेटस्ट्रिम युगको पूर्णरुपले अन्त्य गरी एटिआर युगमा प्रवेश गरेको छ,’ यतिद्वारा जारी विज्ञप्तिमा भनिएको छ । यसले हालै आफूसँग भएका ६ मध्ये ५ वटा जेटस्ट्रिम विमान गुण एयरलायन्सलाई ५० करोडमा बिक्री गरिसकेको छ । एउटा जेटस्ट्रिम जहाज काम नलाग्ने भइसकेको छ । यतिसँग अब सुगम उडानका लागि ७० सिट क्षमताका ५ वटा एटिआर विमान छन् । यतिले हाल काठमाडौंबाट नेपालगञ्ज, भद्रपुर, जनकपुर, पोखरा, सिमरा, भैरहवा र विराटनगरमा उडान भर्दै आएको छ भने यसको भगिनी संस्था तारा एअरले ४ वटा ‘ट्वीन–अटर’ विमानमार्फत् दुर्गम हिमाली तथा पहाडी भागहरु लुक्ला, फाप्लु, जोमसोम, हुम्ला, जुम्ला, रारा, डोल्पा, बाजुरा जस्ता विमानस्थलमा सेवा दिँदै आएको छ । त्यस्तै, यतिले आगामी वर्षमा वायुयानको संख्या थप गर्ने, नयाँ गन्तव्यमा उडान थप गरी बजार हिस्सा बढाउने, थप रोजगारी सिर्जना गर्ने, चार्टर उडानमार्फत अन्तर्राष्ट्रिय गन्तव्यमा सेवा विस्तार गर्ने, नयाँ प्रविधिहरुलाई प्रयोगमा ल्याई हवाई सेवालाई परिस्कृत गर्दै थप गुणस्तरीय बनाउने र यात्रुहरुलाई प्रत्यक्ष लाभ हुने सहुलियत अफरहरु ल्याउने तथा सामाजिक उत्तरदायित्वहरुलाई निरन्तरता दिने प्रवक्ता बर्तौलाले बताए । ‘स्थापनाको सुरुवाती दिनमा यातायात सञ्जाल नजोडिएका हिमाली क्षेत्र र कर्णालीका बासिन्दालाई खाद्यान्न, औषधि, लत्ता कपडालगायत सामग्री ढुवानी गर्दै आएको यतिले पछिल्लो समय अन्तर्राष्ट्रियस्तरमा समेत आफ्नो सञ्जाल बढाउँदै लगेको एयरलाइन्सका प्रमुख कार्यकारी अधिकृत (सिईओ) अनोज रिमालले जनाए । सबैभन्दा ठूलो हवाई सञ्जाल भएको यतिले वार्षिकोत्सवको अवसरमा ग्राहकलाई सहजता प्रदान गर्ने उद्देश्यले रिजर्भेसन सेन्टरलाई अपग्रेड गर्दै कल सेन्टरमा रुपान्तरण गरेको प्रवक्ता सुदर्शन बर्तौलाले बताए । यति एयरलाइन्स नेपालको पहिलो र एकमात्र कार्बन न्युट्रल एयरलाइन्स हो । वर्षगाँठका अवसरमा यतिले कर्पोरेट सामाजिक उत्तरदायित्व अन्तर्गत विभिन्न निकायहरुको सहकार्यमा सगरमाथा सफाई अभियानमार्फत सगरमाथा लगायत खुम्बु क्षेत्रबाट हालसम्म करिब सय टन फोहोर एयरलिफ्ट गरिसकेको जनाएको छ । त्यस्तै, विभिन्न जिल्लामा २ लाख ७२ हजार ६ सय वटा बिरुवा वृक्षारोपण गरिसकेको जनाएको छ । वायुयानभित्र प्लास्टिक कपको सट्टा पेपर कप प्रयोगमा ल्याएको, विद्युतीय सवारीसाधनलाई प्राथामिकताका साथ प्रयोगमा ल्याएको कम्पनीले जनाएको छ । 