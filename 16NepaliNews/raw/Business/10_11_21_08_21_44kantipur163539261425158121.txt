खोटाङ — प्रदेश सरकारले ‘मुन्दुम पदमार्ग’ परियोजना स्वीकृत नगर्दा मुन्दुम पदमार्ग निर्माण अलपत्र परेको छ । स्थानीय, प्रदेश र स्वीस सरकारको लगानीमा निर्माणाधीन मुन्दुम पदमार्गको काम अलपत्र परेको हो । खोटाङ, भोजपुर, सङ्खुवासभा र सोलुखुम्बु जिल्लालाई आधार बनाएर तय गरिएको मुन्दुम पदमार्गअन्तरगत खोटाङको केपिलासगढी गाउँपालिका, भोजपुरको षडानन्द नगरपालिका, टेम्कै मैयु गाउँपालिका र सालला सिलिचुङ गाउँपालिकामा काम अपूरै छ । केपिलासगढी गाउँपालिकामा पर्ने १४ किलोमिटरमध्ये ६ किलोमिटर मात्र सकिएको छ । करिब दुई करोड रुपैयाँको लगानीमा सकिनु पर्ने उक्त खण्डमा करिब एक करोड ४० लाख खर्च भएको केपिलासगढी गाउँपालिका प्रमुख प्रशासकीय अधिकृत छविलाल राईले बताए ।भोजपुरको षडानन्द नगरपालिकामा पर्ने ८ किलोमिटरमध्ये ७ किलोमिटर मात्र पदमार्गको काम सकिएको छ । ९० लाख रुपैयाँको लागतमा सकिनु पर्ने उक्त पदमार्गको भौतिक संरचनाको काममा ८६ लाख ६२ हजार रुपैयाँ खर्च भइसकेको छ । भोजपुरकै टेम्कै मैयु गाउँपालिकाको ३१ किलोमिटर पदमार्ग बनाउनु पर्नेमा १९ किलोमिटर मात्र बनेको छ । यो पदमार्ग खण्डका लागि विनियोजित तीन करोड ५० लाखमध्ये तीन करोड ३३ लाख रुपैयाँ खर्च भएको छ ।भोजपुरकै सालपा सिलिचुङ गाउँपालिकामा पनि पदमार्ग अपूरै छ । उक्त गाउँपालिकामा पर्ने १२ किलोमिटरमध्ये ८ किलोमिटर पदमार्गको काम सकिएको छ । यसका लागि विनियोजन भएको दुई करोड ८१ लाखमध्ये दुई करोड दुई लाख रुपैयाँ खर्च भएको छ । खोटाङको साकेला गाउँपालिकामा पर्ने साढे १० किलोमिटर पदमार्गको काम सकिएको छ । यसका लागि एक करोड १४ लाख रुपैयाँ खर्च भएको छ । भोजपुरको भोजपुर नगरपालिकामा साढे १२ किलोमिटर पदमार्ग बनेको साकेला गाउँपालिका अध्यक्ष अर्जुनकुमार खडकाले बताए । मुन्दुम ट्रेल निर्माणमा नौ सय ८६ जनाले काम गरेका छन् । ‘पदमार्गमा सबै मेनुअल्ली काम गरिएको छ’ साकेला गाउँपालिका अध्यक्ष खड्काले भने, ‘पर्खालका लागि थोरै तारजाली बाहेक अरु सबै स्थानीय सामग्री प्रयोग गरिएको छ ।×’ यो पदमार्ग निर्माणपछि मुन्दुम पदमार्गको विकासले खोटाङ, भोजपुर, सङ्खुवासभा र सोलुखुम्बु जिल्लाका समुदायको जीवनस्तर उठ्ने प्रदेशसभा सदस्य रामकुमार राईले बताए । ‘माझ किराँतका समुदायको भविष्य निर्माणका लागि मुन्दुम पदमार्गको अवधारण बढाइएको हो’ राईले भने ‘यसैलाई मध्यनजरमा राखेर महत्वपूर्ण एक सय गन्तव्यको सूचीमा पनि राखिएको हो ।’सगरमाथा (चोमालुङ) चुचुरोमा पहिलो पाइला टेकेका तेञ्जिङ नोर्गे सेर्पा र एडमण्ड हिलारीले २०१० सालमा यही पदमार्गको एउटा अंशको रुट प्रयोग गरेकाले यसैलाई मुन्दुम पदमार्गको रुपमा विकास गरिएको मैयु टेम्के सालपा सिलिचुङ पर्यटन प्रवर्द्धन केन्द्रका अध्यक्ष रमेशकुमार राईले बताए ।मुन्दुम् पदमार्गबाट सगरमाथा, कञ्चनजङ्घा, मकालु, ल्होत्से, च्रोयु लगायतका आठ हजार मिटर अग्ला छ वटा हिमाल देख्न सकिन्छ । यसबाहेक ४५ वटा हिमश्रृङ्खला देख्न सकिन्छ । यो पदमार्ग विभिन्न किराती समुदायको बसोबास गर्ने ठाउँहरूमा पर्ने भएकाले विभिन्न किराती संस्कृति, संस्कार र जीवनशैली बुझ्न सकिने हुँदा मुन्धुम ट्रेल नाम राखिएको राईको भनाई छ । उक्त पदमार्गमा ठूला घाँसे मैदान, फराकिला चौरीखर्क तथा भेडीगोठको बीचबाट डाँडाहरूको शीर छिचोल्दै विभिन्न प्रजातिका गुराँस, विविन्न जडीबुटीहरू तथा घना जङ्गल अवलोकन गर्न पाइने छ । मुन्दुम पदयात्रामा किराती स्वादको परिकार अर्को विशेषेता हो ।फापर, कोदा तथा गहुँको रोटी, ढिडो, मकैको ठेप्ला, सिस्नुको तरकारी, जौको सातु, मकै–भटमास, कोदोको तीनपाने रक्सी, मांसहारीका लागि विभिन्न चौपायाको सुकुटी लगायतका परिकार पाइन्छन् । यसबाहेक कालिज तथा रैथाने कुखुराको मासु पनि अर्को तिख्खरीलो स्वाद लिन सकिन्छ । यसका साथै चौरीको दूध, घिउ पनि अर्को अनुपम खान्की पाइन्छ । त्यस्तै जटिबुटीयुक्त भीरमाहुरीको मह अर्को दुर्लभ स्वाद् पाइने राई सुनाए ।