काठमाडौँ — नेपालको ऊर्जा तथा जलविद्युत् क्षेत्रका समस्या समाधान र आगामी रणनीति तय गर्न भनेर एकसाथ चार कार्यदल गठन भएका छन् । प्रधानमन्त्री तथा मन्त्रिपरिषद्को कार्यालयमा आइतबार विभिन्न विषयगत मन्त्रालयसँग छलफलपछि ऊर्जा क्षेत्रका नीतिगत, कार्यगत र ऊर्जा व्यापारबारे अध्ययन गर्न एकसाथ तीन वटा कार्यदल गठनको प्रस्ताव गरिएको छ । ऊर्जा मन्त्रालयले यिनै विषयमा अध्ययन गर्न गत शुक्रबार सहसचिवस्तरीय कार्यदल गठन गरिसकेको छ । ऊर्जा र जलविद्युत् क्षेत्रको बृहत्तर अध्ययनका लागि कार्यदल गठनको प्रस्ताव गरिएको प्रधानमन्त्री तथा मन्त्रिपरिषद्को कार्यालयले जनाएको छ । ऊर्जासँग सम्बन्धित सबै क्षेत्र समेट्ने गरी तीनवटा कार्यदल गठनको प्रस्ताव गरिएको प्रधानमन्त्री कार्यालयका सचिव शिशिरकुमार ढुंगानाले बताए । अध्ययन कार्यदलका लागि तोकिने कार्यादेश (टीओआर) र जिम्मेवारी भने टुंगिन बाँकी रहेको उनको भनाइ छ । ‘ऊर्जा क्षेत्रको समग्र नीतिनियम र कानुनी प्रावधानको समीक्षा गर्ने, प्रसारणलाइन तथा वितरण प्रणालीका समस्याबारे अध्ययन गर्ने र विद्युत्को आन्तरिक खपतसँगै अरू देशसँगको व्यापार गर्नेबारे अध्ययन गर्ने गरी तीनवटा कार्यदलको प्रस्ताव गरिएको हो,’ उनले भने । प्रधानमन्त्री तथा मन्त्रिपरिषद् कार्यालयअन्तर्गत आर्थिक तथा पूर्वाधार विकास हेर्ने सचिवलाई ऊर्जा क्षेत्रको नीतिगत विषयमा अध्ययन गर्ने कार्यदलको संयोजक तोक्ने प्रस्ताव गरिएको आइतबारको छलफलमा सहभागी एक उच्च अधिकारीले बताए । यसैगरी ऊर्जा सचिवलाई विद्युत्को व्यापार र निर्यातमा नेपालले भोगिरहेका समस्याबारे अध्ययन गर्ने कार्यदलको संयोजक तोक्न प्रस्ताव गरिएको छ । यी कार्यदलमा सदस्यका रूपमा अर्थ मन्त्रालय, वन तथा वातावरण मन्त्रालय, कानुन मन्त्रालय, भूमि व्यवस्था, सहकारी तथा गरिबी निवारण मन्त्रालय र राष्ट्रिय योजना आयोगका सचिव रहनेछन् । प्रधानमन्त्री कार्यालयले उच्चस्तरीय समिति गठन गरेको दुई दिनअघि मात्रै ऊर्जा जलस्रोत तथा सिँचाइ मन्त्रालयले यिनै विषयमा अध्ययन गर्न कार्यदल गठन गरेको थियो । सहसचिव चिरञ्जीवी चटौतको संयोजकत्वमा अध्ययन कार्यदल गठन गरिएको मन्त्रालयका प्रवक्ता मधुप्रसाद भेटुवालले बताए । गत शुक्रबार ऊर्जा मन्त्रालय, जल तथा ऊर्जा आयोग, विद्युत् विकास विभाग, नेपाल विद्युत् प्राधिकरण र वैकल्पिक ऊर्जा प्रवद्र्धन केन्द्रका पदाधिकारीसहितको बैठकले कार्यदल गठनको निर्णय गरेको थियो । गोकर्ण फरेस्ट रिसोर्ट पुगेर गठित यो कार्यदलको पनि टीओआर र अरू पदाधिकारीबारे अन्तिम निर्णय भइसकेको छैन । ‘ऊर्जा क्षेत्रमा अहिले देखिएका समस्या, आयोजनाहरूको प्रगति र आगामी रणनीतिलगायत विषयमा सबै सरोकारवाला निकायहरू समेट्ने गरी कार्यदल बनाउन लागिएको छ,’ प्रवक्ता भेटुवालले भने, ‘अहिलेको उत्पादन, प्रसारण र वितरणलाइनको अवस्था, अब आउने आयोजनाहरूको अवस्था र विद्युत् व्यापारलगायत विषयमा अध्ययन गर्न कार्यादेश तोकिनेछ ।’ नेपाल–भारतबीच विद्युत् आदान–प्रदानको अहिलेको अवस्था र आगामी सम्भावना, बंगलादेशसँगको विद्युत् व्यापार सम्भावना, विद्युत्को आन्तरिक बजार र भरपर्दो प्रणाली विकासलगायतका विषयमा पनि कार्यदलले सुझाव दिनेछ । ऊर्जा क्षेत्र सुधारका लागि गर्नुपर्ने नीतिगत परिवर्तनसँगै अहिलेको कानुनी, प्राविधिक र सांगठनिक संरचना सबल तथा दुर्बल पक्ष, अवसर र चुनौतीबारे अध्ययन गर्ने र सरकारलाई सुझाव दिने कार्यादेश पाएर समिति गठन गरिएको हो । अहिले ऊर्जा क्षेत्रमा मुख्यत: उत्पादित विद्युत् खेर जाँदा बेहोर्नुपरेको नोक्सानी, भारत, बंगलादेश तथा चीनसँगको विद्युत् व्यापारका लागि देखिएको बन्देज र अप्ठ्यारा, निजी प्रवद्र्धकहरूले लामो समयदेखि उठाइरहेको विद्युत् खरिद सम्झौता (पीपीए) लगायतका विषय छन् । पछिल्लो समय सरकारले जलविद्युत् आयोजनाको सर्वेक्षण अनुमतिपत्र रोक्का गरेको आरोप पनि निजी क्षेत्रले लगाउँदै आएको छ । यसरी ऊर्जा क्षेत्रमा मात्रै अध्ययन गर्न सरकारले एकैपटक चार वटा कार्यदल गठन गरिरहँदा यसअघि गठित उच्चस्तरीय कार्यदलको उपलब्धि भने शून्य देखिन्छ । ऊर्जा क्षेत्रको समग्र समस्या समाधानका लागि तत्कालीन उपप्रधान तथा अर्थमन्त्री विष्णु पौडेलको अध्यक्षतामा गत असार २ गते बसेको बैठकमा गृहमन्त्री, ऊर्जा जलस्रोत तथा सिँचाइमन्त्री, वन तथा वातावरणमन्त्री, कानुनमन्त्री, भूमि व्यवस्था, सरकारी तथा गरिबी निवारण मन्त्रीसहितले कार्यदल बनाएका थिए । प्रसारणलाइनमा देखिएको समस्या समाधान गर्न छुट्टै अध्ययनका लागि सबै जिल्लाहरूमा प्रमुख जिल्ला अधिकारीहरूको संयोजकत्वमा समस्या समाधान समिति गठन भएको थियो । यसमा सरोकारवाला निकाय र सम्बन्धित स्थानीय तहको पनि सहभागिता गराउने निर्णय अघिल्लो सरकारले गरेको थियो । तर यसको प्रभावकारी कार्यान्वयन भएको देखिँदैन ।