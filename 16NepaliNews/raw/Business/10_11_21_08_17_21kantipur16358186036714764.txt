चान्द्रमासअनुसार आज कात्तिक कृष्ण त्रयोदशी अर्थात् धन्वन्तरी जयन्ती । आजकै तिथिबाट यमपञ्चक सुरु भएर कात्तिक शुल्क द्वितीयासम्म पाँच दिन चल्छ । यमपञ्चकका हरेक दिन विशेष छन् । हरेक दिनको आफ्नै महत्त्व छ ।देवताहरूका वैद्य धन्वन्तरीको जन्म भएको विश्वास गरिने आजको दिनलाई तामालगायत विभिन्न धातुका भाँडाकुँडा र गरगहना किनेर धनतेरसका रूपमा मनाउने चलन छ । यमपञ्चकको पहिलो दिन पनि भएकाले हिन्दुहरूले आफ्नो घरको मूलढोलामा बत्ती बाल्छन् । यमदीप दान गर्छन् । आजकै दिनबाट उज्यालोको उत्सवका रूपमा तिहार सुरु हुन्छ । घरघरमा दीप बालेर मनाइने हुनाले हामीले यो पर्वलाई दीपावलीका रूपमा चिन्छौं ।तिहारको आफ्नै धार्मिक, सांस्कृतिक र शास्त्रीय महत्त्व होला । तर, कृष्णपक्षका निष्पट्ट रातमा चारैतिर झिलिमिली र प्रकाश हुनु यो पर्वको विशेषता हो । जसले उमंग, रौनकता, निष्कलंकतालाई एकसाथ प्रतिविम्बित गर्छ । औंसीको दिनमा दीप प्रज्वलन गरेर धनधान्यकी अधिष्ठात्री महालक्ष्मीको पूजा गरिन्छ । वैदिक मान्यताअनुसार दीप ज्ञानको प्रतीक मात्र होइन, कर्मको साक्षी पनि हो । यसरी तिहारमा बालिने बत्तीलाई सुख–स्वास्थ्य, आयु–आरोग्य र धनधान्यको साझा प्रतिविम्बका रूपमा चित्रण गर्न सकिन्छ । परापूर्वकालदेखि माटो र धातुका दियो बाल्ने चलन चल्दै आएको देखिन्छ । त्यसलाई बिस्तारै मैनबत्ती र अहिले विद्युतीय बत्तीले यी दुवैको ठाउँ लिएको हामी देख्छौं । हिजोआज दियो र मैनबत्तीको साटो विद्युतीय बत्ती बढी प्रयोग हुन थालेका छन् । यमपञ्चकको पहिलो रातदेखि नै माटोले बनाइएको पालामा बालिने बत्तीको साटो गाउँदेखि सहरसम्म अहिले आधुनिक बिजुली बत्ती बढी प्रयोग भएको देखिन्छ । दियो बाल्दा महँगो र झन्झटिलो हुनाले दियोको साटो मैनबत्ती बाल्ने गरिन्थ्यो । अहिले त्यो पनि हराएको छ । तिहार नजिकिँदै गर्दा बजारमा विभिन्न किसिमका विद्युतीय बत्ती खरिद गर्ने उपभोक्ताको भीड पनि उत्तिकै बढेको देखिन्छ । बजारमा सस्तादेखि निकै महँगासम्म झिलिमिली बत्ती भेटिन्छन् । तिहारमा धनकी देवी लक्ष्मीलाई खुसी पार्न घर तथा व्यावसायिक प्रतिष्ठान उज्यालो पार्नुपर्ने मान्यताका कारण यो बेला यस्ता बत्तीको माग बढ्छ । त्यसैअनुसार व्यवसायीले विभिन्न गुणस्तर र मूल्यका बत्ती ल्याउँछन् । धार्मिक आस्थासँगसँगै उपभोक्ता बजारलाई पनि यसले भरथेग गरेको छ । नेपालको हकमा राष्ट्रिय अर्थतन्त्रसँग जलविद्युत्को अकाट्य साइनो छ । भविष्यमा विद्युत् निर्यात गरेर व्यापार घाटा न्यूनीकरण गर्ने सपना देखेका हामी यसको महत्त्वको ज्ञानबारे अनभिज्ञ छैनौं । जसकारण तिहारमा हाम्रा घर र व्यावसायिक कम्लेक्स बत्तीले झकिझकाउ हुँदा राष्ट्रिय अर्थतन्त्रमा पनि त्यसले प्रभाव पारिरहेको हुन्छ । विद्युत् र बत्ती (बल्ब) दुवै विदेशी प्रयोग गर्नुपर्ने बाध्यताबाट अहिले हामी स्वदेशी विद्युत्मा बढी निर्भरतातर्फ अग्रसर छौं । तर विद्युतीय सामग्रीहरूमा भने हाम्रो परनिर्भरता कायमै छ । नेपालमा अधिकतम विद्युतीय बत्ती चीनबाट भित्रिने नेपाल विद्युतीय व्यवसायी महासंघका पूर्वअध्यक्ष रामबहादुर श्रेष्ठ बताउँछन् । ‘भारतबाट ल्याए पनि ती चीनमै बनेका हुन्छन् । कोरोना महामारीका कारण अघिल्लो वर्ष र यस वर्ष चीनबाट यस्ता बत्ती निकै कम मात्र भित्रिए,’ काठमाडौंको सुन्धारास्थित चाइना टाउनमा विद्युतीय पसल सञ्चालन गर्दै आएका उनले भने, ‘किन्नेहरू पनि घटेका छन् । विगतका वर्षमा जस्तो मन खोलेर तिहार मनाउनेहरू खासै छैनन् । उनीहरूमा त्रास अझै बाँकी छ ।’ कोभिड महामारीका कारण अघिल्लो वर्ष र यस वर्षसमेत चाँडबाडको रौनकता खुम्चिएको श्रेष्ठको बुझाइ छ । तिहारका लागि झिलिमिली बत्ती, रेडिमेड दियोलगायत विभिन्न प्रकारका रङको प्रकाश फाल्ने बत्ती प्रयोग हुन्छन् । यस वर्ष चीनबाट सामान ल्याउन नपाएका कारण मूल्य पनि बढेको श्रेष्ठले बताए । ‘मैले पहिले सस्तोमा बेचेका बत्ती अहिले आफैं महँगोमा किने,’ उनले भने ।यस्ता बत्ती बिक्री गर्ने मुख्य समय नै तिहार भएकाले व्यवसायीले छुटसमेत दिएर व्यापार बढाइरहेका छन् । बजारमा सय रुपैयाँदेखि ५ हजार रुपैयाँसम्मका विद्युतीय बत्ती उपलब्ध रहेको व्यवसायीले जनाएका छन् । बजारमा पाँच हजार रुपैयाँसम्मका घर सजाउने बत्ती किन्न पाइने वागबजारमा ग्रिन लाइट इलेक्ट्रोनिक पसल सञ्चालन गर्दै आएका दिनेश तिवारीले बताए । ‘बत्तीको गुणस्तर र टिकाउपन भए मूल्य पनि बढी हुन्छ । सस्ता बत्ती पनि अहिले महँगिएका छन्,’ उनले भने ।नयाँ बानेश्वरको सडक छेउमा झिलिमिली बत्ती खरिद गर्दै गरेका शंखमूल बस्ने विजय भण्डारीले अहिले बत्तीको मूल्य बढ्दै गएको अनुभव सुनाए । ‘तिहारको एक–दुई दिनअघि बजारमा सामान किन्दा रोजीरोजी पाइन्थ्यो,’ भण्डारी भन्छन्, ‘तिहारमै बढी व्यापार गर्ने भएकाले मूल्य महँगो भन्छन् । पोहोर १ सय ५० रुपैयाँ पर्ने झिलिमिली बत्तीलाई अहिले दुई–तीन सयभन्दा कममा पाइएन ।’ ज्यालोको चाँड मनाउँदै गर्दा विद्युतीय सुरक्षामा ध्यान पुर्‍याउन पनि उत्तिकै जरुरी छ । करेन्ट लाग्ने, आगलागी हुने जस्ता दुर्घटना हुनबाट जोगिनुपर्छ । २०७३ को तिहार : विद्युत्‌को कोसेढुंगा२०७३ सालको तिहार अघिसम्म नेपाल विद्युत् प्राधिकरणले अनावश्यक विद्युत् खपत गर्ने झिलिमिली बत्ती नबाल्नू भनेर सार्वजनिक सूचना नै जारी गर्थ्यो । सरकारी सञ्चारमाध्यम ‘गोरखापत्र’मा यस्ता सूचना छापिन्थे । तर अहिले अवस्था फेरिएको छ । सबैजसो सार्वजनिक कार्यक्रममा प्राधिकरणका कार्यकारी निर्देशक कुलमान घिसिङ उपभोक्तालाई चाहिए जति विद्युत् प्रयोग गर्न भन्न छुटाउँदैनन् । ‘२०७३ को तिहारअघिसम्म लोडसेडिङ थियो । पिक आवरमा उद्योगधन्दा नचलाइदिन हामी आग्रह गर्थ्यौं । काठमाडौं उपत्यकाका हरेक ठूला होटल र व्यावसायिक प्रतिष्ठानलाई कम विद्युत् खपत गर्न र जेनेरेटर चलाउन आग्रह गर्थ्यौं,’ कुलमान सम्झिन्छन्, ‘तर अहिले मागे जति विद्युत् दिन सकिन्छ । हाम्रो आग्रह त अझ बढी विद्युत् खपत गरिदिऊन् भन्ने नै हो ।’ २०७५ सालयता प्राधिकरणले आफ्नो केन्द्रीय कार्यालय विद्युतीय बत्तीले झकिझकाउ बनाउँछ । यसको उद्देश्य उपभोक्ताले चाहे जति विद्युत् प्रयोग गर्न सक्छन् भन्ने सन्देश दिनु हो । चार–पाँच वर्षअघिसम्म प्राधिकरणलाई तिहारको समयमा विद्युत् व्यवस्थापन सबैभन्दा बढी टाउको दुखाइ बन्थ्यो । किनकि सबैभन्दा बढी विद्युत् खपत हुने दिन नै लक्ष्मीपूजाको दिन हुन्थ्यो । २०७३ सालपछि लगातार ४ वर्ष तिहारको समयमा विद्युत् व्यवस्थापन कसरी गर्ने भनेर घिसिङले आफैं खटिए । हामीले झिलिमिली बत्ती बालेर लक्ष्मीपूजा गरिरहँदा घिसिङसहित प्राधिकरणका उच्च तहका कर्मचारी स्युचाटारस्थित भारप्रेषण केन्द्रको मास्टर कन्ट्रोल स्टेसनमा बसेर माग र आपूर्तिको अवस्था विश्लेषण गरिरहेका हुन्थे ।तर यस वर्ष सम्भवतः लक्ष्मीपूजामा घिसिङ स्युचाटार जाने छैनन् । ‘पहिले एक/दुई मेगावाटको लोड व्यवस्थापन नै हाम्रा लागि कठिन थियो । कहाँ ओभरलोड भयो र कहाँ आपूर्ति पुगेन, हेर्दै बस्नुपर्थ्यो । तर अहिले स्वाभाविक अवस्थाबाटै लोड व्यवस्थापन हुन सक्छ । अब हामी स्युचाटारमा जानुको अर्थ पनि भएन,’ घिसिङले भने । विगतमा विद्युत् व्यवस्थापन नै टाउको दुखाइको विषय बन्ने गरेकामा अबका वर्षमा भने सजिलै पार लाग्ने घिसिङ बताउँछन् । अहिले पिक डिमान्ड (विद्युत् खपत हुने उच्चतम बिन्दु) तिहारका बेला नभई वर्षायाममा हुन्छ । प्राधिकरणका अनुसार गत भदौको मध्यतिर नेपालको पिक डिमान्ड १ हजार ६ सय २५ मेगावाटसम्म पुगेको थियो । अहिले वर्षायाममा तराईमा धेरै विद्युत् खपत हुन्छ भने हिउँदयाममा काठमाडौं उपत्यकाका विद्युत् लोड व्यवस्थापन गर्न प्राधिकरणलाई हम्मेहम्मे पर्छ ।अघिल्ला वर्षहरूमा तिहारको विद्युत् माग व्यवस्थापनका लागि कुलेखानी चलाउने र भारतबाट थप विद्यत् आयात गरिन्थ्यो । तर अहिले अवस्था फेरिएको छ । माथिल्लो तामाकोसी एउटै आयोजनाबाट ४५६ मेगावाट विद्युत् राष्ट्रिय प्रणालीमा थपिएपछि प्राधिकरणलाई माग बढ्नेभन्दा बढाउने चिन्ता छ ।काठमाडौं उपत्यकाका वितरण प्रणाली कमजोर छ, जसकारण विद्युत् ओभरलोड भएर ट्रान्सफर्मर पड्किने, तार जल्ने जस्ता समस्या आइरहन्छन् । यसका लागि प्राधिकरणको र्‍यापिड रेस्पोन्स टिम सधैं हाई अलर्ट बस्छ । तिहारको समयमा प्राधिकरणका कर्मचारी छुट्टी कटौती गरेर काममा खटिन्छन् । ‘उपत्यकाभित्रको वितरण प्रणालीका समस्या सधैंजसो आइरहन्छन्,’ घिसिङले भने, ‘तर जतिसक्दो चाँडो विद्युत् सेवा सञ्चालन गर्न भन्दै प्राधिकरणले र्‍यापिड टास्कफोर्स बनाएको छ । कतै समस्या देखिनेबित्तिकै यो टिम मर्मतसम्भारका लागि पुग्छ ।’