पर्सा — वीरगन्जस्थित सिर्सिया सुक्खा बन्दरगाह र एकीकृत सुरक्षा जाँच चौकी (आईसीपी) बीचको जग्गाका ५३ जग्गाधनीले १ अर्ब ५० करोड रुपैयाँ मुआब्जा बुझेका छन् । हालसम्म ७२ कित्ता जग्गाका ५३ जग्गाधनीले करिब १७ बिघा जग्गाको मुआब्जा लिइसकेको सुक्खा बन्दरगाह भन्सार कार्यालयका प्रमुख लालबहादुर खत्रीले जानकारी दिए ।‘अर्थ मन्त्रालयबाट निकासा भएर आएको मुआब्जा रकममध्ये पहिलो चरणमा स्थानीय किसानले १ अर्ब ५० करोड रुपैयाँ मुआब्जा बुझेका हुन्,’ उनले भने, ‘अब बाँकी करिब ३ सय किसानले झन्डै ४ अर्ब रुपैयाँ मुआब्जा लिन बाँकी छ । अर्थ मन्त्रालयमा फाइल पुगेको छ । रकम निकासा भएर आएपछि वितरण हुन्छ ।’ जिल्ला प्रशासन कार्यालयमार्फत स्थानीयले मुआब्जा लिइरहेका छन् । वीरगन्ज महानगरपालिका–२५ मा पर्ने सिर्सिया सुक्खा बन्दरगाह र एकीकृत सुरक्षा जाँचचौकीबीचको जग्गा अधिग्रहण प्रक्रिया सरकारले करिब ५ वर्षअघि सुरु गरेको हो ।सरकारको २०७३ पुस १७ को निर्णयपछि जग्गा अधिग्रहण प्रक्रिया अघि बढेको हो । गत वर्ष कात्तिक २७ मा बसेको मन्त्रिपरिषद् बैठकले सिर्सिया खल्वाटोलाबासीलाई मुआब्जा बाँड्ने निर्णय पनि गरेको थियो । सुक्खा बन्दरगाह र आईसीपीबीच २ सय ९७ धनीको करिब १ हजार ४ सय कित्ता जग्गा छ । सरकारले निर्धारण गरेको मापदण्ड अनुसार यहाँ मुआब्जा रकम सबैभन्दा बढी प्रतिकट्ठा ६७ लाख ७० हजार र सबैभन्दा कम प्रतिकठ्ठा २४ लाख ६० हजार रुपैयाँ तोकिएको छ । ५ वर्षअघि स्थानीयको ६२ बिघा जग्गा अधिग्रहणका लागि भन्दै रोक्का गरिएको थियो ।सिर्सिया सुक्खा बन्दरगाह केही वर्षयता साँघुरो भएको छ । आईसीपीसमेत सञ्चालनमा आएपछि दुवै भन्सारबाट गरी यस क्षेत्रमा हाल दैनिक करिब १ हजार ५ सय मालवाहक सवारीसाधनको आवागमन हुन्छ ।