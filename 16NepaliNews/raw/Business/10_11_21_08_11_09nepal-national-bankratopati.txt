चालु आर्थिक वर्षको साउन मसान्तसम्म व्यवसायिक पुनर्कर्जाको नाममा १ खर्ब १८ अर्ब रुपैयाँ लगानी भएको नेपाल राष्ट्र बैंकले जनाएको छ । बिहीबार आर्थिक वर्ष २०७८/७९ को पहिलो महिनाको वित्तीय विवरण सार्वजनिक गरेको बैंकले २०७८ साउन मसान्तसम्म पुनर्कर्जा, सहुलियतपूर्ण कर्जा र व्यवसाय निरन्तरता कर्जाको शीर्षकमा कुल एक खर्ब १८ अर्ब ४९ करोड लगानीमा भएको जनाएको हो ।२०७८ साउन मसान्तसम्ममा १ लाख ११ हजार ४ सय ७१ ऋणीलाई सहुलियतपूर्ण कर्जा प्रवाह भई रु. एक खर्ब ७२ अर्ब १७ करोड कर्जा बक्यौता रहेको बैंकले जनाएको छ ।  यसमध्ये कृषि तथा पशुपंक्षी व्यवसाय कर्जा अन्तर्गत ४८ हजार ४ सय ९८ ऋणीमा एक खर्ब १२ अर्ब ७५ करोड कर्जा प्रवाह भएको छ भने महिला उद्यमशील कर्जा अन्तर्गत ६० हजार ३ सय २२ महिला उद्यमीमा ५५ अर्ब ७९ करोड कर्जा प्रवाह भएको बैंकले जनाएको छ । यस्तै, अन्य सहुलियतपूर्ण कर्जाका अन्य शीर्षकअन्तर्गत २ हजार ६ सय ५१ ऋणीको रु.३ अर्ब ६४ करोड कर्जा बक्यौता रहेको बैंकले जनाएको छ । व्यावसायिक निरन्तरता कर्जा प्रवाह कार्यविधि, २०७७ बमोजिम कोभिड–१९प्रभावित पर्यटन र घरेलु, साना तथा मझौला उद्यम क्षेत्रको व्यवसाय निरन्तरतामा सहयोग पु¥याउन ती क्षेत्रका श्रमिक तथा कर्मचारीको पारिश्रमिक भुक्तानीका लागि व्यवस्था गरिएको कर्जा २०७८ साउन मसान्तसम्ममा रु.१ अर्ब स्वीकृत भएको समेत बैंकले जनाएको छ ।