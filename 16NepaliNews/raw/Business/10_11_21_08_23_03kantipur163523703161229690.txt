काठमाडौँ — सरकारले दशैं लक्षित अनुगमनबाट २ सय ६१ फर्मलाई जरिवाना गरेको छ । अनुगमनको क्रममा विकृति भेटिएपछि ती फर्मलाई आर्थिक जरिवाना गरिएको वाणिज्य आपूर्ति तथा उपभोक्ता संरक्षण विभागले जनाएको छ । विभागका प्रवक्ता शिबराज सेडाईका अनुसार दशैंलाई लक्षित (असोज १ देखि २५ गतेसम्म) ४ सय ९६ फर्ममा अनुगमन गरिएको थियो । जसमध्ये २ सय ६१ फर्मलाई २२ लाख ९८ हजार आर्थिक जरिवाना गरिएको हो । ‘अनुगमनको क्रममा केहीलाई सुधार गर्न निर्देशन दिइएको छ, केही छानबिनकै क्रममा पनि छन्’ उनले भने । विभागका निरीक्षण अधिकृत धनेश्वर पौडेलका अनुसार चाडबाड लक्षित अनुगमनका लागि १७ वटा क्षेत्र वर्गीकरण गरिएको थियो । जसमध्ये फार्मेसी/सर्जिकल, खाद्यान्न, लत्ताकपडा, ग्यास, चस्मा पसल लगायत व्यवसायिक फर्म थिए । ‘कैफियत भनेको दर्ता नगर्ने, म्याद नाघेको सामान बिक्री गर्ने, मूल्यसूची नराख्ने, बढी मुल्य लिने लगायत नै हो,’ उनले भने, ‘ आधारभूत कागजात पुरा नभएको र उपभोग्य बस्तुमा गरिएको गैरकानुनी क्रियाकलापका कारण कारबाहीमा परे ।’ यस्तै, विभागले साउन देखि असोजसम्म ९ सय २० फर्ममा अनुगमन गरेकोमा ४ सय ६६ फर्मलाई जरिवाना गरेको जनाएको छ । ती फर्मबाट ४१ लाख १४ हजार जरिवाना उठाइएको छ । 