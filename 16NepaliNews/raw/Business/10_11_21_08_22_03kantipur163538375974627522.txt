काठमाडौँ — विद्युत् नियमन आयोगले विद्युत्को नयाँ महसुल दर तोकेको छ । आयोगले बुधबार नयाँ विद्युत् महसुल दर सार्वजनिक गर्दै आगामी मंसिरको विद्युत् बिलिङ सोहीअनुसार गर्न नेपाल विद्युत् प्राधिकरणलाई निर्देशन दिएको हो । साबिकको तुलनामा घटाइएको नयाँ महसुल दरअनुसारको बिलिङ मंसिरमा हुने विद्युत् खपतका आधारमा पुसबाट सुरु हुनेछ ।विद्युत् उपभोक्ता महसुल निर्धारण निर्देशिका, २०७६ अनुसार प्राधिकरणले गत भदौ १५ मा नयाँ महसुल दर स्वीकृतिका लागि आयोगसमक्ष प्रस्ताव गरेको थियो । उक्त प्रस्तावको विस्तृत अध्ययनपछि आयोगको १ सय ४० औं बैठकले नयाँ विद्युत् महसुल दर कायम गरेको हो ।आयोग अध्यक्ष डिल्लीबहादुर सिंहले सरकारको नीति, प्राधिकरणको वित्तीय अवस्था र उपभोक्ता हितलाई मध्येनजर गरेर नयाँ महसुल दर कायम गरिएको बताए । जसअनुसार अधिकांश शीर्षकमा मूल्य घटाइएको छ । यसरी महसुल घटाउँदा उत्पन्न हुने वित्तीय दायित्वलाई प्राधिकरणको सञ्चालन खर्च कटाएर सन्तुलन गरिने अध्यक्ष सिंहको भनाइ छ । ‘प्राधिकरणको सञ्चालन खर्च कटौती गरिएको छ । ह्रास कट्टी, ब्याज, कर्मचारी र प्रधान कार्यालयको खर्च, नियामकीय र व्यवस्थापनलगायत विभिन्न शीर्षकका शुल्कहरू घटाइएको छ,’ उनले भने ।सरकारले चालु आर्थिक वर्षको बजेटमार्फत मासिक २० युनिटभन्दा कम विद्युत् खपत गर्ने विपन्न वर्गका उपभोक्तालाई निःशुल्क विद्युत् उपलब्ध गराउने घोषणा गरेको थियो । त्यस्तै, कृषि र सिँचाइ प्रयोजनमा प्रयोग हुने विद्युत्को महसुलमा पनि छुट दिने बजेटमा उल्लेख थियो । आयोगले यही घोषणालाई ध्यानमा राखी महसुल समायोजन गरेको उनले बताए । उनका अनुसार नयाँ महसुल दर लागू भएपछि २० युनिटभन्दा कम विद्युत् खपत गर्ने करिब १९ लाख ८६ हजार विपन्न वर्गका उपभोक्ताले इनर्जी शुल्क तिर्नुपर्ने छैन । न्यूनतम मासिक शुल्कबापतको ३० रुपैयाँ मात्रै बुझाए पुग्छ । प्राधिकरणले चालु आर्थिक वर्ष ०७८/७९ का लागि ९९ अर्ब १० करोड ६० लाख रुपैयाँ सञ्चालन खर्चको अनुमान गरेको थियो । तर आयोगले त्यसमा ३ अर्ब ३२ करोड ३५ लाख १८ हजार रुपैयाँ कटौती गरिदिएको छ । यस्तै, ९४ अर्ब ७२ करोड १ लाख ७७ हजार रुपैयाँ आम्दानी गर्ने लक्ष्य राखेको छ । जसअनुसार विद्युत् बिक्रीबाट ८४ अर्ब ७२ करोड २०लाख २० हजार र अन्य शीर्षकबाट ९ अर्ब ९९ करोड ८१ लाख ५७ हजार रुपैयाँ आम्दानी हुने अनुमान छ ।तर प्राधिकरणले राखेको लक्ष्यमा महसुल निर्धारणसम्बन्धी आयोगको निर्णयले प्रभाव पार्ने देखिन्छ । यद्यपि, आयोगले स्वीकृत गरेको पछिल्लो महसुलसम्बन्धी व्यवस्थाले विद्युत् बिक्रीबाट भएको बढी आम्दानी १ अर्ब ४३ करोड २४ लाख ७४ हजार रुपैयाँसमेत समायोजन गरिएको छ । महसुलसम्बन्धी निर्णयबाट प्राधिकरणले विद्युत् बिक्रीबाट हुने नाफामा ३७ करोड १ लाख ५४ हजार रुपैयाँ बढी आम्दानी गर्ने आयोगको दाबी छ । आयोगले प्राधिकरणको ०७८/८९ को प्रतिफल गणना गर्दा कुल स्थिर सम्पत्तिको औसत लागत मूल्यको ३० प्रतिशत रकमलाई स्वपुँजी मानेको छ । स्वपुँजीको ८ प्रतिशत हुन आउने रकम अर्थात् ५ अर्ब ९२ करोड ७० लाख १९ हजार रुपैयाँ प्रतिफलको रूपमा स्वीकृत गरेको छ । विद्युत् महसुल दर घटाउने आयोगको निर्णयलाई निजी क्षेत्रले स्वागतयोग्य भनेको छ । नेपाल उद्योग वाणिज्य महासंघका अध्यक्ष शेखर गोल्छाले औद्योगिक ग्राहकका लागि डिमान्ड शुल्क नबढ्नु सुखद रहेको बताए । प्राधिकरणले औद्योगिक ग्राहकका लागि इनर्जी शुल्क घटाएर डिमान्ड शुल्क बढाउने प्रस्ताव गरेको थियो । ‘यसअघि प्राधिकरणले डिमान्ड शुल्क बढाउन खोजेको थियो तर बढाएको छैन,’ गोल्छाले भने, ‘विद्युत् खपत बढाउन औद्योगिक ग्राहकका लागि महसुल अझ सस्तो हुनुपर्छ । त्यसले प्रतिस्पर्धी बजार सिर्जना र व्यापार घाटा न्यूनीकरणका लागि सहयोग गर्छ ।’ गार्हस्थ्य वर्गलाई उपलब्ध हुने विद्युत् महसुलमा औसत २.८४ प्रतिशत र सिँचाइका हकमा ४०.६९ प्रतिशतसम्म घटाइएको आयोगले जनाएको छ । अब सिंगल फेज तथा थ्रीफेजबाट विद्युत् खपत गर्ने उपभोक्ताले आफ्नो मिटरको क्षमता निःशुल्क रूपमा बढाउन पाउनेछन् । समायोजित महसुल दरअनुसार सिंगल फेज प्रयोगकर्ताको न्यूनतम शुल्क २५ रुपैयाँ घटाइएको छ । त्यस्ता उपभोक्ताका लागि इनर्जी शुल्क पनि घटाइएको छ । सिंगल फेजबाट मासिक १ सय ५१ देखि २ सय ५० युनिटसम्म विद्युत् खपत गर्ने गार्हस्थ्य वर्गका उपभोक्ताको हकमा इनर्जी शुल्क साबिकको दरमा प्रतियुनिट ५० पैसा घटाएर ९ रुपैयाँ ५० पैसा कायम गरिएको छ । सिंगल फेजमार्फत मासिक ४ सय युनिटभन्दा माथि खपत गर्ने उपभोक्तालाई इनर्जी शुल्क १ रुपैयाँ घटाएर ११ रुपैयाँ बनाइएको छ । थ्रीफेजबाट विद्युत् आपूर्ति गर्ने गार्हस्थ्य वर्गका उपभोक्ताको हकमा भने हिउँद र वर्षायामका लागि फरक–फरक महसुल निर्धारण गरिएको छ । असारदेखि कात्तिकसम्म वर्षा र मंसिरदेखि जेठसम्मको अवधिलाई सुक्खा अवधि मानेर बिलिङ गरिने आयोगले जनाएको छ । सरकारी अस्पताल तथा स्वास्थ्यचौकीले २१ दिनभित्र विद्युत् महसुल तिर्दा कुल बिल रकममा २० प्रतिशत छुट पाउनेछन् । अन्य उपभोक्ताको हकमा मिटर रिडिङ भएको ७ दिनभित्र महसुल बुझाउँदा २ प्रतिशत छुट दिइनेछ । औद्योगिक क्षेत्रका ग्राहकले पनि यो सुविधा पाउनेछन् । ११ केभी र सोभन्दा माथिका उपभोक्तालाई अनिवार्य रूपमा टीओडी मिटर जडान गर्ने व्यवस्था कार्यान्वयन गर्न पनि आयोगले प्राधिकरणलाई निर्देशन दिएको छ ।