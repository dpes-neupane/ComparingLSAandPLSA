वीरगन्ज — भारत तथा तेस्रो मुलुकबाट आयातित वस्तु भन्सारको गोदाममा बढीमा ६० दिनसम्म राख्न पाइने प्रावधान छ । ६० दिनसम्ममा आयातकर्ताले गोदामबाट सामान नहटाए भन्सारले सामान जफत गर्न सक्ने छ । तर, आयात गरिएका सामान १ हजार दुई सय ३८ दिनसम्म भन्सारको गोदाममा थन्किएको पाइएको छ ।त्यस्ता सामान भन्सारले जफत गरी लिलाम गर्न सकेको छैन । आयातकर्ता डिभाइन स्ट्रीमले आयात गरेको मेरो टिभीको सेट अप बक्स विगत साढे ३ वर्षदेखि भन्सारको गोदाममा थन्किएको छ । नेपाल इन्टरमोडल यातायात विकास समिति एकीकृत जाँच चौकी(आईसीपी) वीरगन्जका अनुसार मेरो टिभीको २ हजार एक सय ६ थान सेट अप बक्स २०७५ जेठ २६ मा आइसीपी भन्सारको गोदाममा इन्ट्री भएको थियो । इन्टरमोडल यातायात विकास समितिका शाखा अधिकृत जितेन्द्र रसाइलीले १२ प्रकारका सामान एक हजार भन्दा बढी दिनदेखि विभिन्न आयातकर्ताले गोदाममा राखेको बताउँछन् । विगत लामो समयदेखि आयातित वस्तु गोदाममै थन्किएकाले गोदाम सञ्चालनमा समस्या आउने गरेको उनले बताए । व्यापार सहजीकरणको जिम्मा इन्टरमोडलले पाए पनि सामान जफत र लिलामीको अधिकार भने भन्सार कार्यालयलाई मात्र छ । ‘गोदाममा ६० दिन नाघेका हरेक वस्तुको विवरण प्रत्येक महिना हामीले भन्सार कार्यालयलाई बुझाउने गरेका छौँ,’ रसाइली भन्छन्, ‘यत्रो सामान लामो समयदेखि गोदामा थन्किँदा पनि भन्सारले कुनै निर्णय लिन सकेको छैन ।’ उनका अनुसार ती सामानले गोदाम ओगट्दा नयाँ व्यापारीलाई ठाउँ उपलब्ध गराउन समस्या हुने गरेको छ ।वस्तु मात्र थन्किएको छैन्, भन्सार परिसरमा साढे दुई वर्षभन्दा बढी समयदेखि तेस्रो मुलुकबाट आयातित महँगा सवारी साधन समेत थन्किएका छन् । ८ सय दिन भन्दा बढी ७ वटा सवारी साधन भन्सार परिसरमा राखिएका छन् । ‘माजदा कम्पनीका गाडी ८ सय ३७ दिन र दुई वटा पजेरो ७ सय ८ दिनदेखि भन्सार परिसरमा थन्किएका छन्,’ रसाइलीले भने । आइसीपी भन्सार कार्यालयका प्रमुख भन्सार अधिकृत हरिहर पौडेलका अनुसार कतिपय वस्तु जफत गर्न नमिल्ने हुनाले पनि गोदाममा सामान थन्किएको बताउँछन् । भन्सार कार्यालयका अनुसार व्यापारी/आयातकर्ताले एक हप्तासम्म भन्सार यार्डमा सामान राख्न पाउँछन् । त्यसपछि गोदाममा राख्नुपर्ने हुन्छ । ‘भन्सार गोदाममा ६० दिनसम्म मात्र सामान राख्न मिल्छ,’ प्रमुख भन्सार अधिकृत पौडेल भन्छन्, ‘त्यसपछि सामान व्यापारीले लैजानु पर्छ, नत्र भन्सारले जफत गर्छ, कतिपय जफत गर्न नमिल्ने पनि छन् ।’ इन्टरमोडलले कतिपय सामानको इनभ्वाइस बिना नै गोदाममा इन्ट्री गर्ने गरेको पौडेलले बताए । ‘६० दिन नाघेको वस्तु जसको इनभ्वाइस छैन्, भन्सारले त्यो सामान जफत गर्न सक्दैन्,’ उनले भने ‘परिमाण नमिलेको खण्डमा पछि व्यापारीले दावी गर्न आए, को जिम्मेवार हुन्छ ?’ सामानको परिमाण उल्लेख भएको कागजात बिना जफत गर्न मिल्दैन । उनका अनुसार कतिपय व्यापारीले ल्याएका सामान नेपाल आयातमा सरकारले रोक लगाएको हुन्छ । ‘सरकारले आयात रोक लगाएका सामान भन्सारले जाँचपास गर्न मिल्दैन,’ उनले भने, ‘व्यापारीले सामान फिर्ता लैजान्छु भन्दै गोदाममा राख्छन् ।’सवारी साधनको हकमा आयातमा २ सय ८० प्रतिशतसम्म कर दाखिला गर्नुपर्ने हुन्छ । ‘त्यत्ति धेरै कर असुली हुने गाडीलाई जफतपछि लिलाम गर्दा त्यत्तिकै मूल्य आउनुपर्‍यो,’ पौडेलले भने, ‘त्यही मोलमा लिलाम भएन भने हामी माथि नै अख्तियार लाग्छ, समस्या धेरै छन् ।’ व्यापारीका अनुसार कानुनी प्रावधानको जटिलताका कारण भन्सारले समयमै निर्णय गर्न नसक्दा लामो समयदेखि सामान र गाडी भन्सारमा ठाउँ ओगटेका छन् । जसले गर्दा व्यापार सहजीकरणमा समस्या आउने गरेको छ ।  