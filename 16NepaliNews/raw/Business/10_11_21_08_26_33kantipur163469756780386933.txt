काठमाडौँ — सुनसरीको भोक्राहा नरसिंह गाउँपालिकामा निर्माणाधीन इनरुवा सबस्टेसनमा बाढीले क्षति पुर्‍याएको छ ।  सुनसरी खोला पस्दा ४०० केभी र २२०/१३२/३३ केभीका सबस्टेसन डुबानमा परेका हुन् ।  दुवै सबस्टेसन आगामी पुसभित्र सञ्चालन गर्ने लक्ष्यसाथ काम भइरहेको थियो । बाढीले सबस्टेसनको ‘कम्पाउन्ड–वाल’ बगाएको छ । जडानका लागि राखिएका उपकरण डुबेका छन् । बाढीले केही उपकरण बगाएको र कार्यालय भवनसमेत डुबानमा परेको नेपाल विद्युत् प्राधिकरणका कार्यकारी कुलमान घिसिङले जानकारी दिए । ‘अहिले सबस्टेसनभित्र खोला बगिरहेकाले क्षति पुर्‍याइरहेको छ, सबस्टेसन तालमा परिणत भएको छ, जान सक्ने अवस्था छैन, त्यहाँ रहेका कर्मचारी र श्रमिकलाई सुरक्षाकर्मीको सहयोगमा डुंगामार्फत सुरक्षित स्थानमा सारिएको छ,’ उनले भने । प्राधिकरणका अनुसार ४०० केभी र २२०/१३२/३३ केभी सबस्टेसनका अधिकांश संरचनाको निर्माण सम्पन्न भइसकेको छ । साथै, ट्रन्सफर्मर, रियाक्टर सर्किट ब्रेकरजस्ता मुख्य उपकरण निर्माणस्थलमा ल्याइसकिएको थियो ।