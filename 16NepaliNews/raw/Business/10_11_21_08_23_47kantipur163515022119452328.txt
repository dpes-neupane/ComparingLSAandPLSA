काठमाडौँ — जलविद्युत कम्पनीको सेयर किनबेचमा संस्थागत लगानीकर्तालाई अंकुश लगाइएको विषय विद्युत नियमन आयोगले सच्याएको छ । अब जलविद्युत कम्पनीका संस्थापक सेयरधनीमध्ये संगठित संस्थाले मात्र आफूसँग भएको सेयर खरिद विक्री गर्दा १५ दिन अगावै सर्वसाधारणलाई सार्वजनिक सूचना गर्नु पर्नेछ । उक्त विवरण विद्युत निमयन आयोगमा समेत जानकारी दिनुपर्नेछ । यसअघि सबै संस्थागत लगानीकर्ताले आफूसँग भएको सेयर खरिद विक्री गर्दा १५ दिन अगावै सर्वसाधारणलाई सार्वजनिक सूचना जारी गर्नुपर्ने व्यवस्था राखिएको थियो । उक्त व्यवस्थाको चर्को विरोध भएपछि आयोगले सच्याएको हो । आयोगले आफ्नो क्षेत्राधिकार बाहिर गएर संस्थागत लगानीकर्तालाई सेयर किनबेचमा कडाई गर्न लागेको भन्दै लगानीकर्ता आवद्ध संघसंस्थाले सच्याउन ध्यानाकर्षण गराएका थिए । ‘यसअघि हामीले भन्न खोजेको संस्थापक लगानीकर्तामध्ये पनि संगठित संस्थालाई मात्र थियो,’ विद्युत नियमन आयोगका प्रवक्ता रामप्रसाद धितालले भने, ‘आयोगले उक्त विषय सच्याएको छ ।’ व्यक्तिगत संस्थापक सेयरधनीको हकमा उक्त व्यवस्था लागू नहुने उनले प्रष्ट्याए । यसअघि विद्युत सम्बन्धी कम्पनीको सेयरको सार्वजनिक निष्काशनको पूर्वस्वीकृति तथा नियमन सम्बन्धी निर्देशिका २०७८ परिच्छेद ३ को बुँदा ११ मा कुनै संगठित संस्था वा कम्पनीले आफूसँग भएको सेयर खरिद विक्री गर्नु पर्दा १५ दिन अगावै सोको विवरण सर्वसाधारणको जानकारीका लागि सार्वजनिक गरी आयोगमा समेत जानकारी दिनुपर्ने प्रावधान थियो । अहिले संशोधित व्यवस्थामा भनिएको छ, ‘सूचीकृत कम्पनीको संस्थापक सेयरधनीमध्ये कुनै सेयरधनी संगठित संस्था भएमा त्यस्तो संगठित संस्थाले आफूसँग रहेको सेयर खरिदविक्री गर्नुपर्दा १५ दिन अगावै उक्त विवरण सर्वसाधारणको जानकारीका लागि सार्वजनिक गरी आयोगमा जानकारी दिनुपर्नेछ ।’ आयोगले उक्त व्यवस्था सच्याएपछि जलविद्युत कम्पनीको संस्थापक सेयरधनीलाई राहत पुगेको लगानीकर्ता बताउँछन् । निर्देशिका मार्फत आयोगले जलविद्युत आयोजनाको सेयर निष्काशन, वितरण र दोस्रो बजारमा कारोबार व्यवस्थित बनाउने प्रयास थालेको प्रवक्ता धितालले दाबी गरे । ‘विद्युत सम्बन्धी कम्पनीको सेयरको सार्वजनिक निष्काशनको पूर्वस्वीकृति तथा नियमन सम्बन्धी व्यवस्था नियमनको परिधि बाहिर थियो,’ उनले थपे, ‘अहिले नियमनको दायरामा ल्याएका छौं ।’ अब जलविद्युत कम्पनीको सेयर कारोबार व्यवस्थित, मर्यादित र पारदर्शी बन्ने दाबी आयोगले गरेको छ ।