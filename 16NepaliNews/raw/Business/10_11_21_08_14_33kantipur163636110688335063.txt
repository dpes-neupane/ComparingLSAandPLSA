काठमाडौँ — विभिन्न व्यक्ति, समूह र संघ संस्थामार्फत कीर्ते कागजात बनाएर नक्कली बीमा गर्ने र सोको आधारमा दाबी भुक्तानीको प्रयास भएको उजुरी नियामक बीमा समितिमा परेपछि समितिले सतर्क गराएको छ । जालसाझीपूर्ण र कीर्ते कागजातका आधारमा बीमा नगर्न समितिले सरोकारवालाहरुलाई निर्देशन दिएको छ ।विभिन्न व्यक्ति, समूह र संघ संस्थामार्फत कीर्ते कागजात बनाएर नक्कली बीमा गरेको र सोको आधारमा दाबी भुक्तानीको प्रयास भएको उजुरीका आधारमा समितिले उक्त निर्देशन दिएको हो ।‘बीमाका नाममा विभिन्न जालसाझीपूर्ण कागजात तथा व्यहोरा पेश गरी ठगी लगायतका कसुर हुने गरेको, कीर्ते कागजात एवं विवरणका आधारमा बीमालेख तयार गर्ने गरेको र हुँदै नभएका घटनाका कीर्ते कागजातहरु पेस गरी ठगी गर्ने नियतले बीमा दाबी भुक्तानीको प्रयास हुने गरेको भन्ने गुनासाहरु प्राप्त हुने गरेका छन्,’ समितिले भनेको छ ।त्यसप्रकारका कानुन विपरित क्रियाकलापबाट बीमा व्यवसायमा समेत नकारात्मक असर पर्ने, बीमित तथा लाभग्राही पनि पीडित भई बीमा व्यवसायप्रति जनविश्वास पनि घट्ने भएकाले सतर्क रहन समितिले सुझाएको छ । यस्ता गलत क्रियाकलाप नगर्न तथा ती गतिविधिमा सामेल नहुन सरोकारवालाई समितिले आग्रह गरेको छ । त्यस्ता गलत क्रियाकलापमा संलग्न बीमक, बीमकका कर्मचारी, अभिकर्ता, सर्भेयर र अन्य सम्बद्ध व्यक्ति तथा संस्थाहरुमाथि प्रचलित कानुन बमोजिम कडा कारवाही गरिने समितिले जनाएको छ ।