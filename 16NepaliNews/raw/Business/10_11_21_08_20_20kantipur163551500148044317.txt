काठमाडौँ — परराष्ट्र मन्त्रालयले जोर्डनको गार्मेट क्षेत्रमा नेपाली श्रमिक पठाउने निर्णय गरेको छ । परराष्ट्रमन्त्री नारयण खड्काले गार्मेट कम्पनीहरुले तलव र सेवासुविधा सहित मासिक ३ सय डलर दिने पत्र पेस गरेमा श्रमिकलाई पठाउने निर्णय गरेको हो ।परराष्ट्र मन्त्रालयका सहसचिव हरिशचन्द्र घिमिरेका अनुसार रोजगारदाता कम्पनीको मागपत्र प्रमाणीकरण गर्नका लागि शुक्रबार इजिप्टस्थित नेपाली दूतावासलाई पत्र पठाइएको छ ।वैदेशिक रोजगारका लागि जोर्डन नेपाली महिलाहरुको लागि प्रमुख गन्तब्य मानिन्छ । पछिल्लो तीन वर्षदेखि न्यून तलब भएको भन्दै इजिप्टस्थित नेपाली दूतावासले मागपत्र प्रमाणीकरण गर्न रोकेको थियो ।‘हामीले अध्ययन अनुसार जोर्डनका रोजगारदाताबाट दिइने सेवासुविधा र तलब गरी मासिक तीन सय डलर पाउने देखियो’, उनले भने,‘जुन रोजगारदाताले तलब र सेवासुविधा सहित तीन सय दिन्छ भनेर पत्र दिनेछ । ती रोजगारदाताले नेपाली श्रमिक लैजान पाउनेछ ।’जोर्डन जान भन्दै तलिम लिएर बसेका महिलाहरूको संख्या ११ सय छ । जोर्डन जाने श्रमिकले लागत शुल्क भने बुझाउनु पर्दैन ।