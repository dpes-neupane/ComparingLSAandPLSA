विशेषगरी धनतेरसका दिन मानिसहरूले सामान जोड्ने मान्यता छ । परम्परागत रूपमा सुन, चाँदी, फलामलगायत सामान जोड्ने गरिए पनि अहिले नयाँ सवारीसाधन घरमा भित्र्याउने चलन पनि बढ्दै छ । धनतेरसका लागि गाडी, मोटरसाइकल र स्कुटर बुक गर्ने गरिन्छ र तिनलाई धनतेरसको दिन पारेर घर भित्र्याइन्छ ।दसैंपछि सबैभन्दा बढी सवारी बिक्री हुने भनेकै धनतेरसको दिन रहेको व्यवसायीहरू बताउँछन् । यामाहाका प्रडक्ट यो दिन बढी बिक्री हुने गरेको एमएडब्लू ग्रुप अफ कम्पनिजका प्रबन्ध निर्देशक एवं नेपाल उद्योग परिसंघ (सिएनआाई)का अध्यक्ष विष्णुकुमार अग्रवाल पनि स्विकार्छन् ।‘तिहार सबै नेपालीहरूको दोस्रो ठूलो चाड हो । त्यसमा पनि धनतेरसको आफ्नै छुट्टै महत्त्व छ,’ उनी भन्छन्, ‘यस दिन कुनै पनि लोह वा सुन, चाँदी, धातुका सामान किन्ने चलन छ । यो दिन अन्य समयको तुलनामा तीन गुणा बढी बिक्री हुन्छ ।’ व्यवसायीहरूका लागि यो दिन एउटा विशेष महत्त्वको रहेको उनी सुनाउँछन् । यही दिनलाई लक्ष्य गरेर व्यवसायीहरूले सामान मौज्दातसमेत राख्ने गरेका छन् । यो दिन पसल सजाएर आकर्षक बनाइन्छ । कतै सयपत्री फूलले त कतै झिलिमिली विद्युतीय बत्ती राखेर तिहार आएको झल्को दिलाइन्छ । यो दिन ग्राहकलाई सेवा दिन एकदम तयार भएर बस्छौं । सामान मौज्दात राख्छौं, सोरुम सजाउँछौं,’ उनी भन्छन्, ‘चाडबाडका स्किम पनि त्यो दिन दिन्छौं ।’ हुन्डाई गाडीको आधिकारिक बिक्रेता कम्पनी लक्ष्मी इन्टरकन्टिनेन्टल प्रालिका कार्यकारी निर्देशक एवं नेपाल उद्योग वाणिज्य महासंघका उपाध्यक्ष अन्जन श्रेष्ठ पनि धनतेरसका दिन नयाँ सामान भित्र्याउने मान्यताअनुसार अहिले गाडी लिने बढेका छन् ।‘पहिला पहिला नयाँ भाँडाकुँडा किन्ने गरिन्थ्यो । त्यो चलन अहिले पनि छ,’ उनी भन्छन्, ‘तर अहिले धनतेरसका दिन नयाँ सवारी भित्र्याउनेको जमात पनि बढ्दो छ ।’ परम्परागत रूपमा लक्ष्मीपूजा गर्न नयाँ भाँडाकुँडा र पूजाका थाली किन्ने गरिन्छ । ‘यो दिन गाडी बुकिङ गर्ने कम हुन्छन् । पहिल्यै बुकिङ गरेर धनतेरसका दिन डेलिभर दिने गरिन्छ,’ श्रेष्ठ भन्छन्, ‘त्यसैले यो दिन बुकिङ गर्न आउनेभन्दा पनि लिन आउनेको भीड हुन्छ ।’ नयाँ ग्राहक पनि यही दिन गाडी चाहियो भन्दै पूरै नगद बोकेर आउने गरेको उनी सुनाउँछन् ।अहिले माग धेरै छ । मागअनुसार प्रडक्ट सप्लाई भने कम श्रेष्ठले बताए । विश्वव्यापी रूपमै सप्लाई कम भएको उनको भनाइ छ । ‘अघिपछिको तुलनामा धनतेरसका दिन मागअनुसार गाडी दिनैपर्छ भन्ने हो,’ उनी भन्छन्, ‘त्यहीअनुसार ग्राहकको माग पनि हुन्छ, हामी पनि यो दिन ग्राहकलाई रित्तो हात फर्काउन्नौं ।’ जसले दसैंमा गाडी किन्दैनन्, उनीहरूले धनतेरसको दिनलाई रोज्ने गरेको जीओ फोर्ड अटोमोबाइल्सका प्रबन्ध निर्देशक आकाश गोल्छा बताउँछन् । यो वर्ष गाडी आयात कम भए पनि धनतेरसका दिन ग्राहकलाई रित्तो हात नफर्काइने उनले बताए । धनतेरस भनेको लक्ष्मीको पूजा गर्ने दिन रहेको गोल्छा ग्रुपका अध्यक्ष एवं नेपाल उद्योग वाणिज्य महाहसंघका अध्यक्ष शेखर गोल्छाको भनाइ छ । ‘लक्ष्मीपूजाका दिन नयाँ सामान किन्दा लक्ष्मी भित्रिने भन्ने मान्यता छ,’ शेखर भन्छन्, ‘त्यसैले यो दिन नयाँ सामान किनेर घरमा भित्र्याइन्छ ।’ अटो व्यवसायमा लागेकाहरूका लागि राम्रो माग सिर्जना हुने दिन पनि धनतेरस रहेको उनको भनाइ छ । नेपालका लागि होन्डाको आधिकारिक विक्रेता स्याकार ट्रेडिङ कम्पनीका बिजनेस डेभलभमेन्ट म्यानेजर निजेनलाल श्रेष्ठ पनि अरू समयको तुलनामा धनतेरसमा मोटरसाइकल र स्कुटर किन्ने बढी हुने गरेको स्विकार्छन् । ‘यो दिन हाताहाती नगद दिएर मोटरसाइकल र स्कुटर लैजाने बढी हुन्छन् नै,’ उनी भन्छन्, ‘धनतेरसमा मोटरसाइकल लिन्छु भन्दै पहिल्यै नगद छाड्ने पनि गरिन्छ ।’ नेपालका लागि हिरोको आधिकारिक बिक्रेता नेपाल जनरल मार्केटिङकी मिडिया कोअर्डिनेटर शीतल दाहाल पनि धनतेरसका दिन वर्षभरकै ‘बेस्ट सेलिङ’ हुने बताउँछिन् । ‘कि दसैंको फूलपातीको दिन बढी बिक्री हुन्छ, कि धनतेरसमा,’ उनी भन्छिन्, ‘बुकिङ गर्ने ग्राहकलाई आफूले खोजेको मोटरसाइकल सोरुममा छ/छैन भन्ने पहिल्यै थाहा हुन्छ, त्यहीअनुसार धनतेरसमा लिन आउँछन् ।’मौज्दात हुँदाको अवस्थामा भने बुकिङ गर्नुपर्दैन । १५ दिनअघि लिनु छ भने धनतेरसलाई पर्खिएर बस्ने धेरै हुने गरेको नाडा अटोमोबाइल्स एसोसिएसन अफ नेपालका सचिव अनुपकुमार बराल बताउँछन् । यस वर्ष गाडी उत्पादन कम भएकाले त्यसको आयात पनि कम रहेको उनले जानकारी दिए ।उत्पादक कम्पनीहरूले मागअनुसार गाडी दिन सकेका छैनन् । कति वितरकले मगाएका गाडी सीमा नाकामा आएर बसेका छन्, कति आउन सकेका छैनन् । दसैं लागेपछि सवारीको माग धेरै हुन्छ । चाडबाडमा उपहार र नगद छुट पाइने भएकाले धेरैले चाडबाडमै सवारी किन्ने गर्छन् । गाडी किनेर सोरुमहरूमा लक्ष्मी पूजाका दिन पनि डेलिभर गर्न माग हुन्छ ।