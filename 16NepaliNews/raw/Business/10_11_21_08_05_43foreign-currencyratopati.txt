विदेशी मुद्राको सञ्चिती घटेपछि डलर र भारु लगायतका विदेशी मुद्राको सटहीमा कडाई गर्न थालिएको छ । नेपाल राष्ट्र बैंकले सबै बैंक तथा वित्तीय संस्थालाई विदेशी मुद्राको सटही कडाई गर्न मौखिक निर्देशन दिइसकेको छ ।नेपाल राष्ट्र बैंकका प्रवक्ता देवकुमार ढकालले बैंक तथा वित्तीय संस्थालाई विदेशी मुद्राको सटही कम गर्न अनौपचारिक निर्देशन दिएको रातोपाटीलाई बताए । उनले विदेशी मुद्राको नोट कारोबार कम गर्ने लक्ष्यसहित यस्तो निर्देशन दिएको बताए ।राष्ट्र बैंकले बैंक तथा वित्तीय संस्थालाई बोलाएरै नोटभन्दा कार्ड (डिजिटल) बाट कारोबार गर्न भनेको हो । यसले राष्ट्र बैंकसँग रहेको अमेरिकी डलरको सञ्चिती घट्नबाट रोकिने केन्द्रीय बैंकको आँकलन छ ।केन्द्रीय बैंकले हालसालै निकालेको ‘वर्तमान आर्थिक तथा वित्तीय स्थिती’ नामक प्रतिवेदनमा विदेशी मुद्राको सञ्चिती घटेको देखिएको छ । प्रतिवेदनअनुसार एक महिनाको अवधिमै विदेशी मुद्राको सञ्चिती ३.२ प्रतिशतले घटेको छ ।ग्लोबल आईएमई बैंकका डेपुटी कार्यकारी अधिकृत महेश शर्मा ढकालले विदेशबाट भित्रिने रेमिट्यान्स घट्दा र पर्यटकीय गतिविधि घट्दा विदेशी मुद्राको अभाव भएको बताए । उनले विदेशी पर्यटक नेपाल आउँदा विदेशी मुद्रा पनि आर्जन हुने गरेकामा कोभिड–१९ का कारण पर्यटक नआउँदा मुद्रा आर्जन घटेको बताए ।२०७८ असार मसान्तमा १३ खर्ब ९९ अर्ब रुपैयाँ बराबरको विदेशी मुद्रा सञ्चिती थियो । तर, साउन मसान्तसम्ममा आइपुग्दा विदेशी मुद्रा ३.२ प्रतिशतले घटेर १३ खर्ब ५३ अर्ब रुपैयाँ बराबरमा आइपुगेको छ ।खासगरी, चालू आर्थिक वर्षमा आयात ह्वात्तै बढेपछि राष्ट्र बैंकको ढुकुटीबाट विदेशी मुद्राको सञ्चिती निरन्तर घटिरहेको छ । चालू आर्थिक वर्ष २०७८÷७९ को साउन र भदौमा ३ खर्ब १४ अर्ब रुपैयाँभन्दा बढीको आयात भएको छ । तर, आयातको तुलनामा न्यून निर्यात हुँदा वैदेशिक व्यापारमार्फत विदेशी मुद्रा आर्जन हुन सकेको छैन ।यही तुलनामा आयात बढेमा अबको बाँकी १० महिनामा २० खर्बभन्दा बढीको आयात हुने आँकलन गरिएको छ । केन्द्रीय आयातको बढ्दो क्रम रोक्न समेत डलरको सटहीमा कडाई गरेको हो । नेपाल भारत बाहेकका मुलुकबाट गर्ने आयातको भुक्तानी डलर बाटै दिनुपर्छ । भारतबाट हुने आयातमा भने भारतीय रूपैयाँबाट समेत भुक्तानी गर्न सकिन्छ ।केन्द्रीय बैंकले डलर र भारु सटहीमा कडाई गरेपछि अहिले वाणिज्य बैंकहरुमा चर्को अभाव देखिएको छ । नेपालका अधिकांश बैंकले भारु साट्न आउने ग्राहकलाई फिर्ता पठाउने गरेका छन् । अब, केन्द्रीय बैंकको अनौपचारिक निर्देशनपछि डलरको सटहीका लागि आउने ग्राहकलाई पनि फिर्ता पठाउन थालेका छन् ।यसका साथै, भारतसँगको खुला सिमानाको फाईदा उठाउँदै अनौपचारिक क्षेत्रबाट सामान आयात हुँदा अनौपचारिक क्षेत्रबाटै भारु जाने गरेको छ । जसले गर्दा नेपालमा अहिले डलरसँगै भारुको पनि अभाव छ ।#विदेशी मुद्रा