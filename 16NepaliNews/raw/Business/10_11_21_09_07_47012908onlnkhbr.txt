
२८ भदौ, विराटनगर । नेपाल स्टील बिलेट उत्पादक संघले नयाँ बजेट अध्यादेशले गरेको व्यवस्थाले उद्योगी व्यवसायीलाई राहत मिलेको बताएको छ । सोमबार विज्ञप्ति जारी गर्दै संघले बजेट अध्यादेशको नयाँ प्रावधानले नेपाली स्टील विलेट उत्पादकहरुलाई राहत मिलेको जनाएको छ ।
सरकारले बजेटमार्फत स्पञ्ज आइनर (कच्चा पदार्थ) र तयारी स्टील बिलेटको भन्सार दरमा ४.७५ प्रतिशत भिन्नता कायम गरेको  थियो । संघले १० प्रतिशतको भिन्नता कायम गर्न माग गरेको बताउँदै नयाँ व्यवस्थाले उद्योगलाई बाँच्न सक्ने वातावरण बनेको बताएको छ ।
स्वस्तिक रोलिङ मिल्सका सञ्चालक राजेन्द्र राउतले सरकारको बजेटले स्टील उद्योगलाई राहत मिलेको बताए ।
नेपाल उद्योग वाणिज्य महासंघका केन्द्रीय सदस्य एवं प्रदेश १ समितिका उपाध्यक्ष राउतका अनुसार स्पञ्ज आइरन (कच्चा पदार्थ)बाट बिलेट उत्पादन हुँदा मुलुकभित्रै उत्पादन गरी आयात प्रतिस्थापन गर्न सकिन्छ ।
मुलुकमा उत्पादित बिलेटबाट ५ सय डण्डी उत्पादन हुँदै आएको र बिलेटको गुणस्तर वृद्धि गर्ने ल्याडल रिफाइनिङ फर्नान्स (एलआरएफ)प्रविधि भित्रिसकेको उनले बताए ।
स्पञ्ज आइरनबाट बिलेट उत्पादनका क्रममा २० हजार रोजगारी वृद्धि हुने संघको दाबी छ । यस्तै ३ सयदेखि ५ सय मेघावाटसम्म विद्युत खपत बढ्न सक्ने र आयात प्रतिस्थापन हुँदै वार्षिक करीब ४० अर्ब रुपैयाँ वैदेशिक मुद्रा बचत हुने बताइएको छ ।
मुलुकमा ९ वटा स्टील बिलेट उद्योग सञ्चालित छन् भने ३ वटा स्थापना हुनेक्रममा छन् ।
संघले हाल बिलेटमा २ रुपैया ५० पैसा प्रतिकिलोग्राम अन्तःशुल्क लाग्दै आएको र फलामे छड डण्डी उत्पादनमा १ रुपैयाँ ६५ पैसा प्रतिकिलोग्राम घटाउँदा कुल मूल्य फरक ८५ पैसा प्रतिकिलोग्राम हुने दाबी गरेको छ ।
नेपाल स्टील रोलिङ मिल्स एशोसिएसनले बजेट व्यवस्थाले उपभोक्तालाई भार थपिने बताएको थियो । संघले एशोसिएसनले भ्रम फैल्याउने काम गरेको बताएको छ ।
