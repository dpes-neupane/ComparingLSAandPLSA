पर्वत — कात्तिकको पहिलो साताको बेमौसमी वर्षाले २ हजार हेक्टर धान खेतमा क्षति पुगेको छ । कृषि ज्ञान केन्द्रका अनुसार प्रारम्भिक सर्वेक्षणमा बिहादी गाउँपालिका र फलेबास नगरपालिकामा सबैभन्दा धेरै क्षति पुगेको छ । धेरैजसो स्थानमा काटेको धान पानीमै डुबेको थियो । छिटो पाक्ने धान काटेर खेतमै सुकाएको अवस्थामा डुबेको हो । गौरिया, एक्ले, जेठोबुढोलगायत ढिला पाक्ने धान पसाउने समयमा सबै ढलेको छ । काटेको धान र भर्खरै पसाएको धानमा समेत गरी २० हेक्टर पूर्ण क्षति र एक हजार नौ सय २० हेक्टरमा आंशिक क्षति भएको केन्द्रले जनाएको छ ।बाली संरक्षण अधिकृत आशिष पाण्डेका अनुसार २० हेक्टरमा ७६ टन र एक हजार नौ सय २० हेक्टरमा सात सय २९ टनसमेत गरी आठ सय पाँच टन धान नोक्सान भएको छ । अझै केही पालिकाको विवरण आउन बाँकी रहेको उनले बताए । बिहादीका सबैजसो वडामा मानामुरी, राधा सात, रामपुर मन्सुलीलगायत धान खेती हुन्छ । धान काटेर सुकाएका बिहादी–३ का ज्ञानप्रसाद पराजुलीले भित्र्याउन नपाउँदाको पीडा खपिनसक्नुभएको बताए । ‘बर्खाभरि खेती गरेर एकै दिनमा सखाप भयो,’ उनले भने, ‘खेती गर्‍यो गर्‍यो, दैवले हर्‍यो । अब वर्षभरि के खाने ?’ बिहादीका धेरैजसो किसानको आधाभन्दा धेरै खेतमा लगाएको धान खेत सखाप भएको स्थानीय रामप्रसाद पराजुलीले बताए ।वर्षाले पैयुँ गाउँपालिकाबाहेक सबैजसो पालिकामा क्षति पुर्‍याएको विवरणहरू आएको कृषि ज्ञान केन्द्र प्रमुख मनिता थापाले बताइन् । ‘यो वर्ष धानबाली राम्रो थियो । उत्पादन बढ्ने अनुमान गरेका थियौं,’ उनले भनिन्, ‘राम्रो धानखेत भएकै ठाउँमा नोक्सान भइदियो ।’ गण्डकी प्रदेशको कृषि विकास निर्देशनालयका प्रमुख वासुदेव रेग्मीले वर्षाले क्षति व्यहोरेका किसानलाई क्षतिपूर्ति दिने गरी कार्यक्रम ल्याउने तयारी गरिएको बताए ।