काठमाडौँ — तिहार नजिकिएसँगै भक्तपुरस्थित पोटरी स्क्वायरका प्रजापति समूहलाई माटोका भाडा बनाउने, सुकाउने र पकाउने चटारो छ । अरूबेला भन्दा तिहारको समयमा माटोका भाँडाहरूको माग बढी हुन्छ । तिहारका लागि झन्डै ६ महिनाअगाडिदेखि नै अर्डर आउने व्यवसायीहरु बताउँछन् । तर केही वर्षयता उपयुक्त माटो र जनशक्तिको अभावमा पेसा नै संकटमा पर्न थालेको उनीहरूको भनाइ छ । पोटरी स्क्वायरमा बुधबार पुग्दा ७७ वर्षीय ललित प्रजापति माटोलाई भाँडाको आकार दिन व्यस्त थिए । झन्डै १२/१३ वर्षकै उमेरदेखि बाबुसँगै अम्खोरा, घैंटो बनाउन सुरु गरेका ललित अहिले पनि यही पेसामा टिकिरहेका छन् । उनले भाँडा बनाउन सुरु गर्दा माटो आफैं खनेर, बोकेर ल्याउनुपर्थ्यो । तर अहिले गाडीले घरमै माटो ल्याइदिने भए पनि राम्रो नपाइने तथा ढुवानीमा बढी खर्च हुने गरेको उनको भनाइ छ । ‘अहिले साँखुबाट माटो ल्याउँछौं, सानो गाडीको १ टिप ल्याउन ७ हजार रुपैयाँ तिर्नुपर्छ,’ उनले भने, ‘यो पेसामा नयाँ पुस्ताको उतिसारो चासो छैन । जसले गर्दा पेसा नै संकटमा छ ।’ सुरुमा माटोको अम्खोरा बनाउन सिकेका उनले गाग्री बनाउन थाले । अहिले बजारको मागअनुसार खुत्रुके, गमलालगायत धेरै भाँडाकुँडा बनाउन सक्षम छन् । तर बजारमा प्लास्टिक, सिल्बटलगायतका भाँडाको सहज उपलब्धताले माटोका भाँडाका प्रयोगकर्ता घट्दै गएको उनको बुझाइ छ । ‘बजारमा प्लास्टिकका सामान छ्यापछ्याप्ती पाइन थालेको छ । यसले माटोबाट बनेका भाँडाकुँडा विस्थापित हुने जोखिम बढेको छ,’ उनले भने । पछिल्लो समय तिहारको बेलामा मात्र माटोका भाँडाको खोजी हुने गरेको उनले सुनाए । तिहारमा विशेषगरी पाला र धुपौरोको माग बढी हुन्छ । खुत्रुकेको भने बाह्रै महिना चर्को माग छ ।‘जिउँदो हुँदा प्लास्टिक, सिल्बटका भाडा चलाउँछन्,’ उनले भने, ‘मान्छेलाई मरेपछि माटाकै भाडा चाहिन्छ ।’ उमेरमा बुढ्यौलीले छोपिसके पनि ललित पेसा जोगाउनकै लागि अहिले पनि काम गरिरहेका छन् । ‘नाफा–घाटाभन्दा पनि आफ्नो पेसा मुख्य हो । माटो किनेर पनि भाँडा बनाइरहेका छौं,’ उनले भने, ‘माटोको काम दुई कारणले विस्थापित हुन सक्छ । जताततै घर बनिरहेकाले माटो नपाइने र आउने पुस्ता सबै पढेलेखेका छन्, यो काम गर्ने हुन् कि होइनन् ।’पोटरी स्क्वायरका प्रजापति समुदायलाई नै पेसा जोखिममा पर्ने त्रासले सताउन थालेको छ । विगत १४ वर्षदेखि माटोको काम गर्दै आएका दयाराम प्रजापतिलाई पनि पेसा जोखिममा पर्न थालेको पिरलो छ । अहिलेसम्म त साँखु, हरिसिद्धिलगायत ठाउँबाट माटो किनेर भए पनि पेसा धान्दै आएको उनले सुनाए । ‘अबको ६/७ वर्षपछि त भाँडा बनाउन माटो नै नपाइने अवस्था हुने भयो, यसले त पेसा नै धरापमा पर्ने भयो,’ उनले भने । माटो अभावले पहिलाको तुलनामा भाँडाको लागत पनि बढेको उनको भनाइ छ । तर माटोको भाँडाको माग भने क्रमशः बढ्दै गएको दाबी गर्छन् बुद्धिराम प्रजापति । विगत ४० वर्षदेखि भाँडा बनाउँदै आएका बुद्धिरामले अहिले मागअनुसार सामान बनाउनै भ्याइनभ्याई भइरहेको बताए ।