जुम्ला/मुगु — विश्वकै अग्लो स्थानमा उत्पादन हुने जुम्ली मार्सी धान घर भित्र्याउने बेलामा पानी परेपछि सबै धान बाढीले बगाएको छ । बाढीका कारण जुम्लाको तिला र तातोपानी गाउँपालिकाका केही खेत बगरमा परिणत भएको छ भने किसानलाई मार्सी धानको बीउ जोगाउन समेत मुस्किल परेको छ । जुम्लामा यस वर्ष २ हजार ९ सय हेक्टरमा खेती गरिएकोमा झन्डै २ हजार हेक्टरमा लगाइएको धानमा क्षति पुगेको कृषि विकास कार्यालयले जनाएको छ । तिला र तातोपानीमा मात्रै १८ हेक्टर खेत डुबानमा परेको जिल्ला कृषि विकास प्रमुख बालकराम देवकोटाले बताए । ‘जिल्लाभरकै मार्सी धान डुबानमा परेको छ,’ उनले भने, ‘पानी पर्ने क्रम अझै नरोकिएकाले यो वर्ष बीउ जोगाउन पनि मुस्किल हुने देखियो ।’ मार्सी धानमा मात्रै करिब ७ करोड रुपैयाँको क्षति पुगेको देवकोटाको अनुमान छ । गत वर्ष जिल्लाबाट ६ करोड रुपैयाँको मार्सी धान बाहिरिएको कार्यालयको तथ्यांक छ ।जुम्लाका अधिकांश किसानले दसैंको भोलिपल्टदेखि नै धान काट्न थालेका थिए । धान जति सबै पानीले भिजाएर काम नलाग्ने भएको खलंगाकी किसान माया अधिकारीले बताइन् । ‘सबै धान काटिसकेका थियौं, तर त्यही राति परेको पानीले डुबायो,’ उनले भनिन्, ‘अब बीउ जोगाउन पनि मुस्किल हुने देखियो ।’ पानीले भिजाएको धान पनि प्रयोग गर्न नमिल्ने अवस्थामा पुगेको कृषि कार्यालयले जनाएको छ । कार्यालयका अनुसार धानको पराल पनि गाईबस्तुलाई खुवाउन नमिल्ने अवस्थामा छ । ‘बचेको धानको बीउ पनि अब प्रयोग गर्न मिल्दैन,’ कार्यालय प्रमुख देवकोटाले भने, ‘सरकारले भर्खरै ब्रान्डिङ गरेको मार्सी धान नै संकटमा पर्‍यो ।’बेमौसमी वर्षाले धानमा ठूलो असर पुर्‍याएकाले क्षतिपूर्तिको व्यवस्था गर्न सरकारलाई आग्रह गरिएको प्रतिनिधिसभा सदस्य गजेन्द्रबहादुर महतले बताए । ‘सरकारले किसानका लागि प्याकेजमा राहतका कार्यक्रम ल्याउन जरुरी छ,’ उनले भने, ‘कर्णालीको पहिचानका रूपमा रहेको मार्सीधान नै संकटमा पर्‍यो, बीउ नै नरहे अर्को वर्ष कसरी रोप्ने ?’ उनका अनुसार चन्दननाथ बाबाले जुम्लाको लाछु जिउलोमा पहिलो पटक मार्सी धान रोपेर परीक्षण गरेका थिए । लाछु जिउलोमा समेत तिला नदी पसेपछि जिउलो नै बगरमा परिणत भएको छ । उत्पादन आधा मात्रै झन्डै ११ रोपनी खेतमा लगाएको धानबाली झरीले नष्ट गरेपछि सोरु गाउँपालिका–४ फोतुका बिर्ख शाही चिन्तित छन् ।गत वर्ष करिब ३६ बोरा धान उत्पादन गरेका उनको खेतमा यसवर्ष १६ बोरा धान मात्र उत्पादन भयो । ‘धानबाली झरीले सखाप पार्‍यो,’ उनले भने, ‘अब कसरी परिवार पाल्ने ?’ गत वर्ष ३० बोरा धान फलाएका उनका छिमेकी अंग शाहीले यस वर्ष मुस्किलले १२ बोरा मात्र धान उत्पादन गरे । धान उत्पादन घटेपछि अनिकालको संकेत देखिएको उनले बताए । ‘काटेको धान वर्षाले भिजेर खेतमै उम्रिएको छ,’ उनले भने, ‘आधाभन्दा बढी धान त कुहिएरै गयो ।’सोरु गाउँपालिकास्थित फोतु, लिब्रु, रावलबाडा, कच्चे, नेर, जिमा, सिप, कालै, धैनकोटलगायत बस्तीमा यस वर्ष धानको उत्पादन गत वर्षभन्दा झन्डै आधा घटेको छ । ‘६ महिनाको मिहिनेत सबै खेर गयो,’ कालैगाउँका लोकनाथ योगीले भने, ‘यो वर्ष परिवार पाल्न भारतमा मजदुरी गर्न जानुको विकल्प छैन ।’ ८ रोपनी खेतमा २० बोरा मात्र धान फलेको खत्याड गाउँपालिकास्थित आमगाउँका देवीसिंह कार्कीले बताए । उनको खेतमा गत वर्ष ४० बोरा धान फलेको थियो । सीमित धान बालीमा मात्र निर्भर रहेका आमगाउँका ३५ परिवारमा एक/दुई महिनामै खाद्यान्न अभाव सुरु हुने उनले बताए । गत असारमा सडक निर्माणको क्रममा डोजेरले कुलो भत्काएपछि आमका किसानले आकाशे पानीको भरमा धानखेती गरेका थिए । बेमौसमी वर्षाका कारण धान उत्पादनमा दोब्बर गिरावट आएको जिल्ला कृषि विकास कार्यालयका निमित्त प्रमुख टेकबहादुर खत्रीले बताए । ‘कसैको धान झरीले भिजेर खेतमै उम्रिएको छ, केही किसानको धान ढलेर सखाप छ’ उनले भने । स्थानीय तहसँग समन्वय गरी धान क्षतिको विवरण संकलन गरिरहेको खत्रीले जानकारी दिए ।