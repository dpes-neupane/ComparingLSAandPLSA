मोरङ — सुनसरी मोरङ औद्योगिक करिडोरमा विद्युत् ट्रिपिङको कारण दैनिक करोडौंको नोक्सान व्यहोर्नु परेको सम्बद्ध उद्योगीको गुनासो छ । करिडोरमा साना ठूला गरेर पाँच सयभन्दा बढी उद्योग छन् । ती उद्योगमा दैनिक चार पटकसम्म विद्युत् अनिमयित हुने गरेकाले दैनिक करोडौंको नोक्सानी व्यहोर्नु परिरहेको उनीहरूको गुनासो छ ।विद्युत् ट्रिपिङका कारण उद्योगमा उत्पादनको प्रोसेसिङमा रहेको कच्चा पदार्थ खेर जाने, पार्टपुर्जा बिग्रने र मेसिनबाट निकालेर पुनः प्रयोग गर्नुपर्ने कच्चा पदार्थको कारण उद्योग मारमा पर्दै आएको उद्योगीको गुनासो छ । उनीहरूका अनुसार विद्युत अनियमितताले लक्ष्यअनुसार उत्पादन गर्न पनि सकिएको छैन । उद्योग संगठन मोरङका अध्यक्ष सुयस प्याकुरेलले सुनसरी मोरङ औद्योगिक करिडोरका सबै किसिमका उद्योगले अहिले पनि विद्युत्को मार खेपिरहेको बताए ।विद्युत् ट्रिपिङ हुँदा उद्योगले दैनिक २० प्रतिशतसम्म कच्चा पदार्थ र उत्पादनमा क्षति व्यहोर्दै आएका छन् । प्लास्टिकका मझौला उद्योगले दैनिक ७५ हजारदेखि एक लाखसम्मको कच्चा पदार्थ गुमाइरहेका छन् । सरकारले विद्युत् उत्पादन मात्रै नभई प्रसारणमा समेत ध्यान दिनुपर्ने प्याकुरेलको भनाइ छ । उनी सरकारले प्रसारण लाइनलाई अपग्रेड नगरेसम्म उद्योगहरूले लक्ष्य अनुरूप उत्पादन गर्न नसक्ने बताउँछन् । उनले यसो गर्दा उद्योगको उत्पादन लागत बढ्ने र भार उपभोक्तालाई पर्ने बताए ।उद्योग संगठनका ऊर्जा संयोजक राकेश सुरानाले सुनसरी मोरङ औद्योगिक करिडोरका उद्योगले विद्युत् आपूर्ति अनियमित हुँदा ७ करोड रुपैयाँको क्षति व्यहोर्नुपरेको बताए । विद्युत् अनियमितताले सबैभन्दा बढी क्षति प्लास्टिक, आइरन र सिमेन्ट उद्योगले भोग्नुपरेको छ । उनले भने औद्योगिक क्षेत्रमा दैनिक ४–५ पटक र डोमेस्टिक एरियामा ७ पटकसम्म दैनिक विद्युत् अवरुद्ध हुने गरेको छ ।