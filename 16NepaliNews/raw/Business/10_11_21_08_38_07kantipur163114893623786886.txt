काठमाडौँ — लगानी बोर्डले स्थापनाको १० वर्षमा २७ आयोजनाका लागि ८ खर्ब ३३ अर्ब रुपैयाँ बराबरको लगानी स्वीकृत गरेको छ । जसमध्ये साढे ४ खर्ब रुपैयाँका आयोजना कार्यान्वयनको सुनिश्चितता भइसकेको छ ।सञ्चालनमा आइसकेको आयोजनाको संख्या भने एक मात्र छ । ३६० मिलियन अमेरिकी डलर बराबरको नेपाल–चीन संयुक्त लगानीको होङ्सी शिवम् सिमेन्ट उद्योगको मात्र निर्माण सम्पन्न भएको हो । जसको दैनिक उत्पादन क्षमता ६ हजार टन छ । ‘निर्माण सुरु भएका आयोजनाहरूको काम भइरहेको छ,’ बोर्डका उपसचिव एवं सहप्रवक्ता रमेश अधिकारीले भने, ‘आगामी ५ वर्षमा १० अर्ब अमेरिकी डलर बराबरको विदेशी लगानी स्वीकृत गर्ने लक्ष्यसहित तयार पारिएको बोर्डको योजना बुधबार मात्रै सार्वजनिक गरिएको छ ।’प्रधानमन्त्री एवं लगानी बोर्डका अध्यक्ष शेरबहादुर देउवाले बोर्डको दसौं वार्षिकोत्सवका अवसरमा बुधबार उक्त व्यावसायिक योजना (२०७८–८२) सहितको रणनितिक योजना सार्वजनिक गरेका हुन् । सहप्रवक्ता अधिकारीका अनुसार रणनीतिक योजनाले ६ अर्ब अमेरिकी डलर बराबरको सार्वजनिक निजी–साझेदारी परियोजनाको व्यवस्थापन पनि गर्नेछ । ‘ती परियोजनाबाट कम्तीमा १ लाख रोजगारी सिर्जना हुनेछ,’ उनले भने, ‘प्रभावकारी लगानी प्रवर्द्धनद्वारा लगानीको वातावरण सुधार गर्न योगदान पुर्‍याउने र बोर्डलाई सार्वजनिक निजी साझेदारीको उत्कृष्टताको केन्द्रका रूपमा विकास गर्नेसहित ५ वटा मूल लक्ष्य लिइएको छ ।’ परियोजना विकास तथा व्यवस्थापन, लगानी प्रवर्द्धन, संस्थागत विकास तथा समन्वय, सहकार्य र साझेदारी गरी चारखम्बे योजनासहित आर्थिक समृद्धिका लागि नेपाललाई आकर्षक लगानीको गन्तव्य बनाउने सोच लिइएको पनि उनले प्रस्ट पारे । ‘पछिल्लो एक दशकमा ठूला आयोजना ह्यान्डलिङ गर्न चाहिने तयारी र सम्झौता गर्ने क्षमता मुख्य रूपमा आवश्यक पर्ने थाहा भयो,’ बोर्डका एक उच्च अधिकारीले भने । अबका दिनमा संस्थागत सुधारका कुरा, लगानीकर्तालाई छिटोछरितो सुविधा दिने विषयलाई अघि बढाइने बोर्डले जनाएको छ । बोर्डबाट स्वीकृत हालसम्मका आयोजनाहरूमध्ये १४० मिलियन अमेरिकी डलर बराबरको नेपाल–चीन संयुक्त लगानीको ह्वासिन सिमेन्ट नारायणी सञ्चालनको तयारीमा छ । यसको दैनिक उत्पादन क्षमता ३ हजार टन रहनेछ ।१ खर्ब ४४ अर्ब रुपैयाँ अनुमानित लागतसहित ९ सय मेगावाट क्षमताको अरुण तेस्रो र १ खर्ब १६ अर्ब रुपैयाँ अनुमानित लागत रहेको ९ सय मेगावाट क्षमताकै माथिल्लो कर्णाली जलविद्युत् आयोजनाको परियोजना विकास सम्झौता भएको छ । नेपाल–भारत संयुक्त लगानीमा निर्माणाधीन अरुण तेस्रोको ४० प्रतिशत निर्माण सकिएको र सन् २०२३ सम्ममा विद्युत् उत्पादन गर्ने लक्ष्य लिइएको छ । ‘ठूलो लगानी रहेको अरुण तेस्रोको काम धमाधम भइरहेको छ,’ सहप्रवक्ता अधिकारीले भने, ‘त्यही भएर यसको लक्ष्य सन् २०२३ भित्र विद्युत् उत्पादन गर्ने भन्ने छ ।’निजी लगानी प्रोत्साहनमा प्रतिबद्ध : देउवावार्षिकोत्सव कार्यक्रममा प्रधानमन्त्री देउवाले सन् २०३० सम्ममा नेपाल मध्यम आय भएको मुलुकका रूपमा स्तरोन्नति हुँदै दिगो विकासका लक्ष्य हासिल गर्ने योजनासहित अघि बढेको बताए । ‘यसका लागि पूर्वाधारमा उल्लेख्य लगानी आवश्यक छ,’ उनले भने, ‘तर दिगो विकासका लक्ष्य हासिल गर्न औसतमा वार्षिक ५ खर्ब ५८ अर्ब रुपैयाँ अपुग हुने देखिन्छ ।’ कोरोना महामारीका कारण विभिन्न मुलकहरू आफैं लगानी भित्राउने प्रयास गरिरहेको उल्लेख गर्दै उनले नेपालमा लगानी आकर्षित गर्ने काम सजिलो नभएको बताए । ‘तर पनि लगानी भित्राउने कुरामा हामी निकै आशावादी छौं,’ उनले भने, ‘निजी लगानी प्रोत्साहनका लागि विभिन्न कानुनी प्रबन्ध गरी लागू गर्न सरकार प्रतिबद्ध छ । कोरोना महामारीअघि लगातार ३ वर्षसम्म नेपालले ६ प्रतिशतभन्दा बढीको औसत आर्थिक वृद्धि हासिल गरेको सन्दर्भमा कोरोनापछि पनि यस्तै वृद्धि हासिल गर्न सकिन्छ भन्ने छ ।’ प्रधानमन्त्री देउवाले देशको प्राथमिकताका क्षेत्रमा निजी लगानी आवश्यक रहेको बताए । अर्थमन्त्री जनार्दन शर्माले सार्वजनिक निजी सहभागिताको लगानी मोडालिटीमा स्थानीय जनतालाई समेत सहभागी गराउनुपर्नेमा जोड दिए । ‘पीपीपी मोडलमा अर्को एउटा ‘पी’ अर्थात् पिपुललाई थप्नुपर्छ,’ उनले भने, ‘आयोजना प्रभावित क्षेत्रका जनतालाई सहभागी नगराउँदा निर्माण प्रक्रियामा अवरोध हुने र आयोजनाको लागतसमेत बढ्ने गरेको छ ।’ उनले लगानीको ‘थ्री पी’ मोडललाई ‘फोर पी’ मा परिणत गर्नुपर्ने सुझाव दिए । मन्त्री शर्माले ठुल्ठूला आयोजना निर्माणका लागि निजी क्षेत्रको लगानी सहभागिता आवश्यक रहेको औंल्याए । पर्याप्त वैदेशिक लगानी भित्र्याएर देशभित्रै उत्पादन तथा रोजगारीका अवसर सिर्जना गर्न सकिने उनको भनाइ थियो ।ऊर्जा, जलस्रोत तथा सिँचाइमन्त्री पम्फा भुसालले दिगो विकास लक्ष्यमा सबैका लागि सस्तो, विश्वासिलो, दिगो र आधुनिक ऊर्जाको सुनिश्चितता गरिने उल्लेख रहेको स्मरण गराइन् । जलस्रोतको उत्तम सदुपयोग गर्दै जतिसक्दो छिटो देशमा ऊर्जा उत्पादनको सम्भावनालाई साकार पार्नुपर्नेमा उनको जोड थियो । ‘देशमा ऊर्जा उत्पादनको विद्यमान सम्भावनालाई साकार पार्न निजी क्षेत्रसँग साझेदारी गर्नुपर्छ,’ उनले भनिन् ।बोर्डका प्रमुख कार्यकारी अधिकृत सुशील भट्टले पूर्वाधार विकासलाई तीव्र रूपमा अगाडि बढाउन लगानी बोर्डले लगानीयोग्य परियोजनाको सूची तयार गरेको बताए । कार्यक्रममा लगानी बोर्डको कार्यालयले तयार गरेको ‘नेपाल इन्भेस्टमेन्ट गाइड २०२१’ र ‘कफी टेबल बुक’ सार्वजनिक गरिएको छ । उक्त अवसरमा बोर्डबाट सहजीकरण भइरहेका परियोजनाहरूका विकासकर्ता, लगानीकर्ता, विकास साझेदार तथा लगानी बोर्डसँग आबद्ध विभिन्न व्यक्ति तथा संस्थालाई सम्मान गरिएको थियो ।