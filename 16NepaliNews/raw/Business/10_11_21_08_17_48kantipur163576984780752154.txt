रोल्पा — रोल्पामा क्रियाशील बीमा कम्पनीलाई नियम र कानुन अनुसार काम गर्न बीमा समितिले निर्देशन दिएको छ । बीमाबारे सही सूचना दिएर मात्रै विमित गर्न पनि समितिको सुझाव छ । बीमा क्षेत्रको नियमनकारी निकाय उक्त समितिले स्थानीय तहसँग समन्वय गरी कृषकलाई कृषि बीमा बनाइदिन आग्रह गरेको हो । समितिका निर्देशक सुशील देव सुवेदीले लिबाङमा आइतबार आयोजित कार्यक्रममा बीमा कम्पनी र तिनका प्रतिनिधिहरूलाई ग्रामीण भेगमा पुगेर बीमाबारे जानकारी दिँदा क्षेत्राधिकार भित्र रही काम गर्न निर्देशन दिए ।‘ऐन र कानुनले दिएको अधिकार प्रयोग गरेर मात्रै बीमा व्यवसाय गर्नु आवश्यक छ । धेरै उत्तेजित र भावनामा बगेर बीमा व्यवसाय चलाउँदा जनतालाई दुःख पुग्छ,’ उनले भने ।स्थानीय तहसँगको समन्वयमा कृषि बीमा गराउन सके कृषकलाई उत्साह मिल्ने समितिको निर्णय छ । समितिका उपनिर्देशक कुन्दन सापकोटाले कृषि तथा पशुपंक्षी बीमाबारे वास्तविक जानकारी पुर्‍याउन आवश्यक भएको बताए । बाली तथा पशुपंक्षी बीमाले आगलागी, चट्याङ, भूकम्प, बाढी, डुबान, खडेरी, पहिरो, भूस्खलन, आँधीबेहरी, असिना, हिउँ, तुषारो, आकस्मिक दुर्घटना, किरा तथा रोगबाट हुने हानी नोक्सानी लगायत समस्याको समाधान गर्न सहयोग पुर्‍याउने समितिले जनाएको छ ।समितिका निर्देशक सुवेदीले जीवन बीमा र निर्जीवन बीमा व्यवसाय गाउँसम्म पुग्नु आवश्यक भएको बताए । जिल्लामा हाल दर्जन बढी जीवन बीमा कम्पनी क्रियाशील छन् । तर एउटा पनि निर्जीवन बीमा कम्पनी जिल्लामा क्रियाशील छैन । यस्तै जिल्लामा कृषि तथा पशुपंक्षी बीमा व्यवसाय भित्री गाउँमा पुग्न सकेका छैनन् ।