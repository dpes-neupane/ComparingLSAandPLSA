काठमाडौँ — नेपाल आयल निगमले नेपालगन्ज डिपोमा पेट्रोल भण्डारण क्षमता बढाउने कार्य अन्तिम चरणमा पुऱ्याएको छ । थप ७ लाख ६० हजार लिटर क्षमताको पेट्रोल भण्डारण (ट्याङ्क) थप्ने काम अन्तिम चरणमा रहेको डिपोले जनाएको छ ।  मट्टितेलको खपत घटेपछि निगमले ७ लाख ६० हजार लिटरको ट्ंयाकमा पेट्रोल भण्डारण गर्ने तयारी गरेको हो । डिपो प्रमुख दिपक घिमिरेका अनुसार हाल नेपालगन्जमा २ लाख १० हजार लिटर पेट्रोल भण्डारण गर्न सकिन्छ । पेट्रोलको माग अनुसार भण्डारण क्षमता न्यून हो । ७ लाख ६० हजार लिटरको भण्डारण थपिँदा मागको करिब ४ दिनलाई धान्न सकिने घिमिरेले बताए । ‘रुपान्तरणको काम १५ दिनमा सकिन्छ, त्यसपश्चात परीक्षण गरेर एक महिनामा सञ्चालनमा ल्याउँछौँ ,’ उनले भने, ‘कुल ९ लाख ७० हजार लिटर क्षमता हुँदा करिब ४ दिनको माग धान्न सक्छ ।’ नेपालगन्ज डिपोले दाङ, सुर्खेतमा पनि आपूर्ति गर्दै आएको छ । डिजेलको हकमा मौज्दातको अवस्था राम्रो रहेको डिपोले जनाएको छ । ‘२२ लाख लिटर डिजेल मौज्दात गर्न सक्छौँ,’ उनले भने, ‘मट्टितेलको माग छैन, माग आएको अवस्थामा १ सय ४० किलोलिटरको नयाँ ट्याङ छ, त्यसकै मौज्दातले धान्छौँ’  