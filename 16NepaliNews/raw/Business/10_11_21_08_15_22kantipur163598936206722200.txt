काठमाडौँ — फलाम तथा स्टिलको उत्पादनमा प्रयोग हुने कच्चा पदार्थ स्पन्ज आइरन र बिलेटमा लाग्ने करको विषय झन् पेचिलो बन्दै गएको छ । सरकारले स्पन्ज आइरनमा भन्सार र अन्तःशुल्क घटाइदिएपछि केही फलाम तथा स्टिल उद्योगीहरू उक्त व्यवस्था खारेज गर्न सरकारलाई निरन्तर दबाब दिइरहेका छन् ।व्यवसायीहरूको दबाबपछि सरकारले राजस्व सचिवको संयोजकत्वमा कार्यदल गठन गरेर अध्ययन गरिरहेको छ । दुई वटा संसदीय समितिहरूले समेत यो विषयलाई गम्भीर भन्दै छलफल र अध्ययन अघि बढाइरहेका छन् । सरकारको राजस्व नीतिबाट सीमित व्यापारीलाई फाइदा पुगेको विषयमा संसदीय समितिको चासो छ । प्रतिनिधिसभाअन्तर्गतको अर्थ समिति र उद्योग तथा वाणिज्य र श्रम तथा उपभोक्ता हित समितिले यो विषयमा अर्थ मन्त्रालय र निजी क्षेत्रसँग छलफल गरिसकेका छन् । सरकारले चालु आर्थिक वर्ष २०७८/७९ को आर्थिक अध्यादेशलाई प्रतिस्थापन गर्नका लागि ल्याइएको विधेयकमार्फत बिलेट र स्पन्ज आइरनको राजस्व दर हेरफेर गरेको थियो । स्पन्ज आइरन अर्थात् फलामको पत्रु (स्क्राप) को भन्सार दरमा पूर्ण रूपमा छुट दिँदै त्यस्ता वस्तुमा अन्तःशुल्कसमेत नलाग्ने व्यवस्था आर्थिक ऐनमा छ । तर बिलेटमा लाग्ने भन्सारदर यथावत् राखेर यसको अन्तःशुल्क बढाइएको छ । नयाँ व्यवस्थाअनुसार बिलेट आयातमा लाग्ने अन्तःशुल्क प्रतिमेट्रिक टन १ हजार ६ सय ५० रुपैयाँबाट बढाएर २ हजार ५ सय रुपैयाँ पुर्‍याइएको छ ।स्पन्ज आइरन ल्याएर बिलेट उत्पादन गर्ने सीमित उद्योगीहरू यसबाट लाभान्वित भए पनि आफूहरू मर्कामा परेको बिलेट आयात गर्ने उद्योगीहरूको भनाइ छ । स्पन्ज आइरनको भन्सार र अन्तःशुल्क पूर्ण छुट हुनु तर बिलेट आयातमा प्रतिकिलो साढे ३ रुपैयाँ भन्सार महसुल र साढे २ रुपैयाँ अन्तःशुल्क लगाउँदा प्रतिकिलो ६ रुपैयाँसम्म लागत बढेको उनीहरू बताउँछन् । अर्थ समितिका सभापति कृष्णप्रसाद दाहाल आर्थिक ऐनमा राखिएको विषयले सरकारले ठूलो राजस्व गुमाए/नगुमाएको, सीमित व्यापारीलाई फाइदा भए/नभएको तथा उपभोक्तालाई मूल्य र गुणस्तरमा पसर परे/नपरेकोबारे जानकारी लिनका लागि समितिले यो विषयमा चासो देखाएको बताउँछन् । ‘सरकारले सीमित व्यवसायीलाई मात्र फाइदा पुग्ने काम गरेको पो छ कि ? अथवा धेरै संख्यामा उद्योगहरू प्रभावित हुने गरी आएको करनीतिको अन्तर्य के हो ? यसबाट उपभोक्तालाई कस्तो असर पर्छ ? लगायतका प्रश्नको जवाफ खोज्न समितिले छलफल गरेको हो,’ सभापति दाहालले भने । आर्थिक ऐनमा यस्तो व्यवस्था राखिएपछि निजी क्षेत्र विभाजित भएको छ । फलामे छड उत्पादक संघ आफैं सरकारको नीतिको पक्ष र विपक्षमा बाँडिएको छ । बिलेट आयात गर्दै आएका व्यवसायीले आफूहरू उद्योग बन्द गर्नुपर्ने अवस्थामा पुगेको र करिब साढे १ खर्ब रुपैयाँ बराबरको लगानी संकटमा परेको बताइरहेका छन् । बिलेट र स्पन्ज आइरनमा सरकारको राजस्व नीतिले अर्थ व्यवस्थामै असर पार्ने उनीहरूको भनाइ छ ।अर्थ समितिले व्यवसायीहरूसँग मंगलबार गरेको छलफलका क्रममा उनीहरूले बिलेट र स्पन्ज आइरनमा सरकारको राजस्व नीतिले अर्थ व्यवस्थामै असर पार्ने धारणा राखेका थिए । स्पन्ज आइरन आयात गर्ने उद्योगीहरूले अहिले सस्तोमा कच्चा पदार्थ ल्याएर महँगो बिल (ओभरबिलिङ) देखाएको आरोपसमेत उनीहरूले लगाए । एक महिनामै ३५ हजार मेट्रिक टन स्पन्ज आइरन आयात बिलेट आयातकर्ता उद्योगीहरूका अनुसार स्पन्ज आइरनमा अन्तःशुल्क र भन्सार शून्य भएपछि यसको आयात एकाएक बढेको छ । नेपाल फलामे छड उत्पादक संघका उपाध्यक्ष किरण साःखले आर्थिक ऐन कार्यान्वयनपछिको करिब २ महिनामा मात्र १ लाख ५ हजार मेट्रिक टनभन्दा बढी स्पन्ज आयात भएको बताए ।यो तथ्यांक वीरगन्ज भन्सारबाट आयात भएको स्पन्जको मात्रै रहेको उनको भनाइ छ । ‘अघिल्ला वर्षहरूमा वर्षभरि करिब सवा लाख मेट्रिक टन मात्र स्पन्ज भित्रिन्थ्यो । तर पछिल्लो २ महिनामा वीरगन्जबाट मात्र १ लाख ५ हजार मेट्रिक टनभन्दा बढी स्पन्ज आयात भएको छ,’ उनले भने । अर्थ मन्त्रालयले अर्थ समितिलाई बुझाएको विवरणअनुसार आर्थिक ऐन कार्यान्वयन भएपछिको पहिलो महिनामा ३५ हजार मेट्रिक टनभन्दा बढी स्पन्ज आइरन आयात भएको देखिन्छ । गत भदौ २६ देखि असोज ३१ सम्म ३५ हजार ३ सय ७ मेट्रिक टन स्पन्ज आयात भएको मन्त्रालयको तथ्यांक छ । मूल्यमा हेर्दा यो अवधिमा १ अर्ब ८६ करोड ४१ लाख रुपैयाँ बराबरको स्पन्ज आइरन आयात भएको हो । यही समयमा बिलेटको आयात भने ७ सय ४० मेट्रिक टन अर्थात् साढे ११ करोड रुपैयाँ बराबर मात्रै देखिन्छ । जबकि नेपालमा बिलेट आयात गर्ने उद्योगहरूको संख्या दुई दर्जन र स्पन्ज आइरन आयात गर्ने उद्योगको संख्या आधा दर्जन बराबर मात्रै छ । पञ्चकन्या स्टिल्सका कार्यकारी निर्देशक उज्ज्वल श्रेष्ठका अनुसार स्पन्ज आइरन आयातलाई बढावा दिने सरकारको नीतिले गुणस्तरहीन डन्डी उत्पादन बढ्छ भने नेपालभित्रको रोजगारी गुम्छ, उपभोक्तालाई फलाम र स्टिल पनि महँगो पर्न आउँछ । ‘उनीहरूले उत्पादन गर्ने स्पन्ज गुणस्तरीय छैन । पत्रु पगाल्ने भट्टी वातावरणीय हिसाबले पनि राम्रो होइन । यसमा मूल्य अभिवृद्धि (भ्यालु एड) ५० प्रतिशतसम्म हुने भन्ने पनि यथार्थ होइन,’ उनले भने ।कच्चा पदार्थमा अन्तःशुल्क बढेको कारण देखाउँदै पछिल्लो समय फलाम तथा स्टिल उद्योगहरूले आफ्ना उत्पादनमा धमाधम मूल्यसमेत बढाइरहेका छन् ।