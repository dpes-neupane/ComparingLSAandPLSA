काठमाडौँ — वन तथा वातावरण मन्त्रालयले प्लास्टिकजन्य कच्चा पदार्थ आयात बन्द गरेको महिनापछि औद्योगिक प्रयोजनका लागि भन्दै अर्को निर्णय गरेको छ । गत भदौ २८ मा राजपत्रमा सूचना प्रकाशित गर्दै मन्त्रालयले ४० माइक्रोनभन्दा पातलो प्लास्टिकको उत्पादन, आयात, बिक्री वितरण र प्रयोगमा पूर्णरूपमा रोक लगाउने निर्णय गरेको थियो । सोही निर्णयलाई संशोधन गर्दै यही असोज १८ मा राजपत्रमा सूचना प्रकाशित गरी औद्योगिक प्रयोजनका लागि आयात खुला गरेको मन्त्रालयका प्रवक्ता मेघनाथ काफ्लेले बताए ।‘औद्योगिक प्रयोजनका लागि प्लास्टिकजन्य कच्चा पदार्थको आयातमा रोक लगाइएको छैन,’ उनले भने, ‘यसबाहेक ४० माइक्रोनभन्दा पातलो प्लास्टिकको झोला वा अन्य प्लास्टिकमा रोक लगाउने निर्णय भएको छ ।’ सरकारको यसअघिको निर्णयले प्लास्टिक प्रयोग हुने औद्योगिक वस्तुहरूको उत्पादनसमेत रोकिएको थियो । आवश्यक कच्चा पदार्थ रोकिँदा उत्पादनमा असर परेको भन्दै व्यवसायीले आयात खुलाउन पहल गरेका थिए । उद्योगीहरूको दबाबपछि सरकारले उक्त निर्णय सच्चाएको हो । नेपाल उद्योग वाणिज्य महासंघको उद्योग समितिका प्रमुख भरतराज आचार्यले प्लास्टिक आयातमा प्रतिबन्धले निम्त्याएको समस्याबारे सरकारलाई जानकारी गराएको बताए । ‘सरकारले पनि यसको गम्भीरतालाई महसुस गर्‍यो । औद्योगिक प्रयोगका लागि तयारी र अर्ध तयारी कच्चा पदार्थ आयात गर्न पाइने निर्णय हाम्रा लागि सकारात्मक हो,’ उनले भने, ‘पहिलेको निर्णयले कच्चा पदार्थसहितको १ सय वटा गाडीहरू नाकामा १०/१५ दिनसम्म रोकिए । यसले उद्योगहरूको उत्पादनमै असर पुग्यो ।’उनका अनुसार चाउचाउ, दूध, कापीको लेमिनेसन, कस्मेटिक्स, फुड प्याकेजिङ, एयरपोर्टमा ब्याग प्याकिङ, पानीका बोतल, औषधिजन्य उत्पादन, विभिन्न लेयर लगायतमा प्लास्टिकको सिट प्रयोग हुन्छ । यसका लागि चाहिने कच्चा पदार्थ रोकिए उपभोग्य वस्तुको उत्पादनमै असर पुग्ने उनले बताए । पूर्वअर्थमन्त्री विष्णु पौडेलले अध्यादेशमार्फत ल्याएको आर्थिक वर्ष २०७८/७९ को बजेटले प्लास्टिकजन्य पदार्थबाट हुने वातावरणीय प्रदूषण न्यूनीकरण गर्न ४० माइक्रोनभन्दा पातलो प्लास्टिक साउन १ देखि पूर्णरूपमा प्रतिबन्ध गर्ने व्यवस्था गरेको थियो । प्लास्टिक आयातमा लगाइएको रोक खुलाइए पनि मुलुकभित्र उत्पादन हुने ४० माइक्रोनभन्दा कमका झोलामा भने निर्णय यथावत् रहेको प्लास्टिक उत्पादक संघका अध्यक्ष शरद शर्माले बताए । यसले सरकारले उद्योगीहरूसँग गर्ने व्यवहार एकैनासको नभएको स्पष्ट पारेको शर्माको भनाइ छ । अन्य उद्योगहरूको सन्दर्भमा सरकारले गरेको निर्णय राम्रो भए पनि प्लास्टिक उत्पादन गर्ने उद्योगहरूको विषयमा सरकारले पक्षपाती व्यवहार गरेको उनले आरोप लगाए ।‘हाम्रो माग प्लास्टिकका झोलाको मापदण्ड ४० बाट घटाएर ३० माइक्रोन पुर्‍याउनुपर्छ भन्ने हो,’ उनले भने, ‘पहिलेको ३० माइक्रोनको निर्णय छ, त्यही कार्यान्वयन गर्नुपर्‍यो । पहिले सरकारले २० र पछि बढाएर ३० माइक्रोन पुर्‍यायो । पछि झन् ५० माइक्रोन पुर्‍याउला । बढाउनु मात्र समस्याको समाधान होइन । यसको व्यवस्थापन गर्न सक्नुपर्‍यो ।’ महासंघका उद्योग समितिका प्रमुख आचार्यले औद्योगिक नीति ल्याउनुभन्दा अगाडि व्यवसायीहरूसँग छलफल गर्नुपर्ने बताए ।