(तिलोत्तमा) — रुपन्देहीको तिलोत्तमाका चारवटा सहकारी संस्था एकीकृत (मर्ज) भएका छन् । चारै वटा सहकारी संस्थाले संयूक्त भेला गर्दै एकीकृत भएको घोषणा गरेका हुन् ।  सामूहिक विकास बचत तथा ऋण सहकारी संस्था लिमिटेड, मणिप्रभा बचत तथा ऋण सहकारी, सूर्यकिरण बचत तथा ऋण सहकारी र द्रव्यान्जली बचत तथा ऋण सहकारी संस्था एकीकृत भएका हुन् । एकीकरणपछिको नाम ‘सामूहिक विकास बचत तथा ऋण सहकारी संस्था’ राखिएको छ । एकीकरणपछि सहकारीका शेयर सदस्य ९ हजार ६८८, शेयर पुँजी ३० करोड १५ लाख ८२ हजार, बचत २ अर्ब ३३ करोड ९१ लाख ४५ हजार ३८७ रुपैयाँ, जगेडा कोष १७ करोड ५७ लाख २६ हजार २७१ र अन्य कोष १३ करोड ९५ लाख ६० हजार ३३३ रुपैयाँ पुगेको छ । घोषणासँगै एकीकृत कारोबार पनि सुरु भएको छ । तदर्थ सञ्चालक समितिको अध्यक्षमा सुरेन्द्रकुमार बर्मा रहेका छन् भने उपाध्यक्षमा लक्ष्मण ज्ञवाली, सचिवमा मिनप्रसाद पोखरेल, कोषाध्यक्षमा माया घिमिरे रहेका छन् । त्यस्तै सदस्यहरुमा कमला ज्ञवाली, गंगा खरेल, टेकराज भण्डारी, नेत्रलाल बन, विष्णुहरि पन्थी, भूमिलाल सापकोटा, भुवनेश्वर अर्याल, मिना भण्डारी, राजकुमार गिरी रेश्मीराज पाण्डे, हिरामाया थापा रहेका छन् ।त्यस्तै मणिप्रभाबाट दिनेश फुल्लेल र विमला ज्ञवाली, सूर्यकिरणबाट मानबहादुर बर्मा र झविन्द्र भण्डारी, द्रव्यान्जलीबाट हरिप्रसाद पौडेल र तिलकुमारी सुनार तदर्थ समितिमा रहेका छन् । कृष्ण नेपाल संयोजक र पार्थमणि आचार्य एवं युवराज न्यौपाने सदस्य रहेको निर्वाचन उपसमितिले तदर्थ समितिको नाम घोषणा गरेको थियो । त्यस्तै लक्ष्मण अर्यालको संयोजकत्वमा नरेन्द्रप्रसाद पाण्डे र शारदा भण्डारी सदस्य रहेको लेखा समिति गठन गरिएको छ भने साविकका चारवटै संस्थाका अध्यक्ष रहने गरी विवाद समाधान उपसमिति बनाइएको छ ।एकीकरणका लागि सुरेन्द्र बर्माको संयोजकत्वमा बनाइएको कार्यदलले सम्पूर्ण प्रकृया पूरा गरी एकीकरण भेलाको आयोजना गरेको थियो । 