काठमाडौँ — प्रदेश २ को सिमरा र गण्डकी प्रदेशको पोखरा हवाई मार्गबाट जोडिएको छ । बुधबार पहिलोपल्ट पोखरा–सिमरा–पोखरा उडान भएको हो । यसअघि काठमाडौंबाहेक नेपालगञ्ज, भरतपुर र भैरहवामा पोखराबाट सिधा उडान हुँदै आएको छ । पोखराबाट नेपालगञ्ज, भरतपुर र भैरहवामा उडान भरिरहेको बुद्ध एअरले नै पोखरा–सिमराको सेवा सुरु गरेको हो ।१९०० डी विचक्राफ्ट १८ सिटे जहाजले साताको ३ दिन पोखरा–सिमरा उडान भर्ने छ । आइतबार, बुधबार र शुक्रबार पोखरा र सिमराबाट यात्रुले आहोरदोहोर गर्न पाउनेछन् । यो मार्गमा ४ हजार ७ सय ७०, ५ हजार २ सय ७० र ७ हजार १ सय ७० गरी तीनथरि भाडादर छन् । उडान समय ३० मिनेट रहेको छ । पोखराबाट सिमरा दिउँसो १२:२० र सिमराबाट पोखराको उडान १३:१५ बजे तोकिएको छ । बुद्ध एयरका पोखरा कार्यालय प्रबन्धक गौतम बरालले यात्रुको चाप बढेसँगै उडान संख्या बढाउन सकिने बताए । पहिलो दिन सिमराबाट ८ यात्रु पोखरा आएका छन् । पोखराबाट भने १८ यात्रु बोकेर जहाज सिमरा पुगेको छ । नेपाल एसोसियसन अफ टुर एन्ड ट्राभल एजेन्ट्स (नाट्टा) गण्डकी प्रदेश समितिको अगुवाइमा पर्यटन पुनरुत्थान कार्यक्रमअन्तर्गत पोखराका पर्यटन व्यवसायी जहाजमार्फत सिमरा पुगेका हुन् ।टोलीमा प्रदेशका पर्यटन, उद्योग, वाणिज्य तथा आपूर्ति मन्त्री मणिभद्र शर्मा समेत सहभागी छन् । टोलीमा नाट्टाका केन्द्रीय अध्यक्ष, पोखरा पर्यटन परिषद्, पोखरा उद्योग वाणिज्य संघ, नागरिक उड्डयन कार्यालयका प्रतिनिधिको सहभागिता छ । तीन दिनको भ्रमणमा टोलीले सिमरा र वीरगन्जमा प्रदेश सरकार, स्थानीय तह, उद्योग, पर्यटन व्यवसायी र सञ्चारकर्मीसँग अन्तरक्रिया गरेर शुक्रबारको फ्लाइटबाट पोखरा फर्किने छ । उडान सुरु भएसँगै सीमा खुल्नेबित्तिकै भारतीय सहरको नजिक रहेको वीरगन्ज नाका हुँदै पोखरा आउने पर्यटकको संख्यामा वृद्धि हुने अपेक्षा गरिएको छ । यसअघि बुद्ध एयरले पोखरालाई अन्तरप्रदेश उडानको हब बनाउन भरतपुर, भैरहवा र नेपालगञ्जमा सिधा उडान भरिरहेको छ ।