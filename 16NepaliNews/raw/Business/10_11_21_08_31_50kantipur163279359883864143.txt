पोखरा — एक महिनाअघि मात्रै नेपाल आएका राष्ट्रसंघीय शैक्षिक, वैज्ञानिक तथा सांस्कृतिक संगठन (युनेस्को) का प्रतिनिधि माइकल क्रफ्ट सोमबार बिहान नजिकैबाट हिमाल देख्दा मोहित बने । ११ राजदूतसहितको टोलीमा आइतबार पोखरा आएका उनले लेकसाइडबाट खुलेको हिमाल देख्दा आकाशमा पोतिएको सुन्दर चित्रकला सम्झिए । श्रीमती र छोराछोरीलाई साथमै नल्याएकोमा थकथकी माने । राजदूत, कूटनीतिक नियोग र नेपालस्थित विकास साझेदार संस्थाका प्रमुख एवं प्रतिनिधि सम्मिलित २५ सदस्यीय टोली सोमबार हाइकिङका लागि कास्कीकोट उक्लियो । अन्नपूर्ण गाउँपालिकाको देउरालीबाट सुरु भएको हाइकिङ ऐतिहासिक कास्कीकोट दरबार हुँदै कश्यपतालमा टुंगियो । तीन घण्टा लामो हाइकिङ सकेर सराङकोट पुगेपछि सुस्ताउँदै माइकलले भने, ‘नेपालीको मुस्कान मात्रै होइन, यहाँका प्राकृतिक दृश्य पनि सुन्दर छन् । अर्कोपल्ट परिवार नै लिएर आउँछु ।’ नेपालका लागि जर्मन राजदूत थोमस प्रिन्जले पनि यसरी हिमाल हेर्न पाएका थिएनन् । सेप्टेम्बर पहिलो साता राजदूतको जिम्मेवारी सम्हालेका उनी पहिलोपल्ट काठमाडौंबाहिरको भ्रमणमा निस्किए । आइतबार आएकै दिन उनी विश्व शान्ति स्तूप उक्लिए । त्यहाँबाट खिचेका तस्बिर आफ्नो फेसबुकमा राखे । ती तस्बिर देखेर उनका साथीले छिट्टै नेपाल भ्रमणमा आउने थोमसलाई बताए । श्रीमतीसहित सोमबार हाइकिङमा गएका उनलाई स्थानीयको स्वागत गर्ने संस्कारले लोभ्यायो । बंगलादेशका राजदूत सलाउद्दिन नोमन दुई देशबीच हवाई सेवा पुनः सञ्चालन हुने दिनको पर्खाइमा छन् । सम्भवतः दुई सातापछि उडान खुल्नेमा उनी आशावादी देखिए । उडान सुरु हुनेबित्तिकै बंगलादेशी पर्यटकको आगमन बढ्ने उनले बताए । फिनल्यान्डका राजदूत पेर्टी एन्टिनेन नेपाल बसेको ३ वर्ष पूरा भइसक्यो । उनी योसँगै आठौंपल्ट पोखरा आएका हुन् । कोभिडले नेपालको पर्यटनमा पारेको प्रभावलाई उनले नजिकबाट नियालेका छन् । अब भने नेपाल खुला भएर फेरि पुरानै दिनमा फर्कन लागेकोमा उनी खुसी छन् । ‘यहाँको प्रकृतिसँग रमाउन पर्यटक आउँछन्,’ उनले भने, ‘पुराना ट्रेकिङ रुट बिग्रिरहेका छन् । यसले केही फरक पार्छ, त्यसैले ख्याल पुर्‍याउनुपर्छ । पोखराका लागि आफू नयाँ नभएको र टोलीका अन्य सदस्यसँग पोखराको आफ्ना अघिल्ला अनुभव सुनाउन पाउँदा उनी दंग देखिए । नेपाल घुम्न काठमाडौं बाहिर जान पनि उनले सुझाव दिए । ‘काठमाडौं मात्रै नेपाल होइन, यो नेपालको सानो भाग मात्रै हो,’ उनले भने, ‘काठमाडौंबाहिर पनि नेपाल छ । पोखरामा पनि देख्न सकिन्छ ।’ पोखरा आएर पहिलोपल्ट हिमाल देख्नेमा दुबईका राजदूत साइद हमदान अल नाक्बी पनि हुन् । नेपालको प्राकृतिक सुन्दरता, नेपालीको आत्मीयतालाई आफ्नो देशसम्म पुर्‍याएर आफ्ना नागरिक यहाँ डाक्न सरकारी तहबाटै सहयोग गर्नेमा उनी प्रतिबद्ध छन् । राजदूतहरूको भ्रमणले पोखरा र नेपाल नै सुरक्षित रहेको सन्देश प्रवाह भएको साउदी अरबका राजदूत मुसाइद बिन सुलेमान अल मारवानी बताउँछन् । लुम्बिनी तीन पल्ट पुगे पनि श्रीलंकाकी राजदूत हिमाली अरुणातिलक पोखरामा पहिलोपल्ट आएकी हुन् । डाँडाकाँडा उक्लिएको उनको पहिलो अनुभव हो । दुई वर्षअघि नेपाल आएकी उनी कोरोना महामारीका कारण धेरै घुम्न पाइनन् । लुम्बिनीमा मात्रै आउने आफ्नो देशका नागरिकलाई अन्य पर्यटकीय गन्तव्यसम्म पुर्‍याउन पर्यटनकर्मीले प्याकेज बनाउनुपर्ने उनी सुझाउँछिन् । गण्डकी प्रदेश सरकारको निमन्त्रणा र परराष्ट्र मन्त्रालयको संयोजनमा राजदूतको टोली आइतबार पोखरा आएको हो । पोखराका पर्यटनसँग सम्बन्धित संघसंस्थाको समन्वयमा टोलीले हाइकिङसँगै अन्य गतिविधिमा सहभागिता जनाएको छ । रेस्टुरेन्ट एन्ड बार एसोसिएसन अफ नेपाल (रेबान) पोखराले पर्यटन दिवसका अवसरमा आयोजना गरेको एक दिने मिनी सडक महोत्सवमा समेत उनीहरू सहभागी भए ।