गोरखा — दसैंको मुखमा दुर्गमका दुई डिपोमा चामल रित्तिएका छन् । विगतमा टेन्डर प्रक्रिया सकेर असोज पहिलो साता चामल ढुवानी हुने उत्तरी गोरखामा यस वर्ष खाद्य व्यवस्था तथा व्यापार कम्पनी लिमिटेडले ढुवानीका लागि टेन्डर प्रक्रियासमेत टुङयाउन सकेको छैन ।सिर्दिबास डिपोमा ३५ सय र माछाखोला डिपोमा ५ सय क्विन्टल चामल पुर्‍याउन कोटा स्वीकृत भएको छ । तर ढुवानीको टेन्डर प्रक्रिया नटुङ्गिँदा चालु आर्थिक वर्षको ३ महिनासम्म चामल पुगेको छैन । माछाखोला डिपोमा साउन अन्तिम साताबाट चामल रित्तिएको छ । सिर्दिवास डिपोमा गत वर्ष ढुवानी भएको मौज्दात र पैदलमार्ग अवरुद्धपछि हेलिकप्टरबाट ढुवानी भएको चामल पनि बिक्री भइसकेको छ ।दसैंलाई लक्ष्य गरेर सिर्दिबास डिपोबाट ४ सय १६ क्विन्टल चामल बिक्री भएको सदरमुकामस्थित खाद्य व्यवस्था तथा व्यापार कम्पनी शाखाका सूचना अधिकारी शिव सुनारले जानकारी दिए । अब सिर्दिबास डिपोमा भैपरी आउने विपत्ति र छुटपुटका लागि दुई सय ८२ क्विन्टल चामल मात्र स्टक रहेको उनले बताए । चालु आर्थिक वर्षमा ढुवानी ढिला हुँदा सिर्दिबास डिपोमा पर्याप्त चामल नरहेको उनको भनाइ छ ।सिर्दिबास डिपोबाट छेकम्पार, चुम्चेत, सिर्दिबास, ल्हो, प्रोक, विही, सामागाउँमा चामल बिक्री हुने गरेको छ । असार पहिलो साताबाट पैदलमार्ग अवरुद्ध बनेपछि सिर्दिबास डिपोमा १६२ क्विन्टल चामल हेलिकप्टरबाट ढुवानी गरी स्टक राखिएको थियो । गत असारमै खच्चडबाट ढुवानी भए पनि पदमार्ग अवरुद्ध हुँदा बीच बाटोमा रोकएको ५ सय क्विन्टल चामल भदौ पहिलो साता मात्र सिर्दिबास पुगेको थियो ।नेपाली सेनाले लार्के जोड्ने सडकको ट्र्याक खोलेसँगै माछाखोलासम्म गाडी चल्न थालेपछि खाद्यको भन्दा बजारको चामल सस्तो पर्ने माछाखोलाका कान्छा गुरुङले बताए । ‘बर्खाले बिगारेको बाटो सफा गरेपछि एक सातादेखि माछाखोलामा ट्रक, ट्र्याक्टरले चामल ल्याउन थालेका छन्,’ उनले भने, ‘माछाखोलामा ठूलो समस्या छैन, टेन्डर प्रक्रिया सुरु नहुँदा सिर्दिबासका लागि भने समस्या हो ।’उत्तरी गोरखाको डिपोमा पुग्ने चामल ढुवानी अनुदान सरकारले बेहोर्दै आएको छ । अहिले खच्चडमार्फत व्यापारीले चामल ढुवानी गरिरहेको गुरुङले बताए । ‘ढुवानी मूल्य सरकारले बेहोर्दा सस्तो पर्थ्यो, व्यापारीले खच्च्डबाट ढुवानी भएको मूल्यसमेत जोडेर बेच्दा भने महँगो पर्छ,’ उनले भने । कम्पनीको बिक्री मूल्यको तुलनामा गाडी पुगेसँगै बजारको चामल २ सय रुपैयाँसम्म सस्तो परेपछि माछाखोलामा डिपोबाट भने स्थानीयले चामल खरिदमा मन नलगाएको उनले बताए ।