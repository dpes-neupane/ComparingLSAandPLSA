आर्थिक वर्ष २०७७/७८ मा प्रदेश १ को औद्योगिक उत्पादन घटेको छ । नेपाल राष्ट्र बैंकले सार्वजनिक गरेको तथ्यांकअनुसार अघिल्लो आर्थिक वर्षको तुलनामा गत आर्थिक वर्षमा औद्योगिक उत्पादन घटेको हो । अघिल्लो आर्थिक वर्ष २०७६/७७ मा प्रदेशका उद्योगहरुको औसत उत्पादन क्षमता ५७.५ प्रतिशत थियो । जुन, गत आर्थिक वर्षमा घटेर ५२.९ प्रतिशतमा आइपुगेको हो ।राष्ट्र बैंकले गरेको प्रदेशको आर्थिक गतिविधि अध्ययनले प्रदेशमा गत वर्ष कपडा उद्योगको उत्पादन ३८८ प्रतिशतले बढेको उल्लेख छ । यस्तै, गत वर्ष इट्टाको उत्पादन ७६ प्रतिशतले घटेको छ । कोभिड–१९ महामारीका विदेश (चीन)बाट कपडाको आयात हुन नसक्दा स्वदेशी उद्योगको उत्पादन क्षमता बढेको देखिएको छ । यस्तै, महामारी रोक्न गरिएको लकडाउन र निषेधाज्ञाका कारणले भारतीय कामदार नआउँदा उद्योग प्रभावित बन्दा इट्टाको उत्पादन घटेको हो ।यस्तै, प्रदेशमा रहेका उद्योगमध्ये धागोको उत्पादन २६ प्रतिशत, फलामे छड तथा जस्तापाताको उत्पादन १४ प्रतिशत, भटमासको तेलको उत्पादन १० प्रतिशतले बढ्दा वनस्पति घिउको उत्पादन घटेको छ । वनस्पति घिउ उत्पादन गर्ने उद्योग तेल उत्पादनतर्फ लागेपछि घिउको उत्पादन घटेको केन्द्रीय बैंकको अध्ययनले देखाएको छ ।  