काठमाडौँ — सरकारबाट अनुमित पाएका सुपारी, मरिच र छोकडा आयातकर्तालाई विदेशी मुद्राको सटही सुविधा दिन राष्ट्र बैंकले बैंक तथा वित्तीय संस्थालाई निर्देशन दिएको छ ।राष्ट्र बैंकले शुक्रबार परिपत्रमार्फत यस्तो निर्देशन दिएको हो । निकासी पैठारी नियन्त्रण ऐन २०१३ बमोजिम सरकारले गत वर्षदेखि सुपारी, मरिच, छोकडालगायत वस्तुको आयात अनुमति बन्द गरेको छ । गत आर्थिक वर्षका लागि कोटा तोकेर ती वस्तु आयात गर्न दिएको थियो । यसरी आर्थिक वर्ष २०७७/७८ मा आयात अनुमति पाइसेकेका व्यापारिका लागि विदेशी मुद्रा सटही सुविधा दिन राष्ट्र बैंकले भनेको हो । गत आर्थिक वर्ष आयात अनुमति लिएर ६ महिना ननाघेका आयातकर्ताका लागि आवश्यक सबै मापदण्ड पुगेको अवस्थामा सरकारले तोकेको परिमाणमा आयात गर्न चाहिने विदेशी मुद्रा सटही सुविधा दिन बैंकहरूलाई राष्ट्र बैंकले निर्देशन दिएको हो । ‘अमेरिकी डलर ५० हजारभन्दा बढी मूल्यको सवारीसाधन आयातमा लगाइएको पूर्ण बन्देज हटाइएको हुँदा सोही अवस्थाको अधीनमा रही विदेशी मुद्राको सटही सुविधा प्रदान गर्न सकिनेछ,’ निर्देशनमा भनिएको छ ।