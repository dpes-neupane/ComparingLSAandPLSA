बिर्तामोड — उपभोक्ताले पोखरीसम्मै पुगेर ताजा माछा खरिद गर्न थालेपछि गत वर्ष किसानले पोखरीमै २ सय ७० देखि ३ सय रुपैयाँ प्रतिकेजीका दरले माछा बिक्री गरे । साउनयता बजार खुला भएपछि सबै क्षेत्र तंग्रिँदै गर्दा माछा पालक किसान भने चिन्तामा परेका छन् । अघिल्लो वर्ष राम्ररी माछा बेच्न नसकेका किसानलाई यस वर्ष जसरी पनि माछा बिक्री गर्नुपर्ने दबाब छ ।‘अहिले प्रतिकेजी २ सय ३० रुपैयाँमा पनि माछा बिक्री गर्न गाह्रो भइरहेको छ,’ धनज्योति कृषि फर्मका सञ्चालक ज्ञानेन्द्र बिमलीले भने, ‘यो दरमा माछा बिक्री गर्नु हाम्रो बाध्यता बनेको छ । लगानी र मिहिनेत उठ्नेबारे त कुरै नगरौं ।’ उनका अनुसार भारतीय माछाको आयात नरोकेसम्म नेपाली माछाले बजार पाउने अवस्था छैन । स्थानीय माछाको बजारीकरणबारे सरकारी संयन्त्रको पटकपटक ध्यानाकर्षण गराउँदासमेत कुनै सुनुवाइ हुन नसकेको बिर्तामोडस्थित रारा कृषि फार्मका सञ्चालक कपिल न्यौपानेले दुखेसो पोखे । ‘हामीले व्यक्तिगत खर्चमा माछा पालन व्यवसायलाई कसरी व्यवस्थित र सफल बनाउन सकिन्छ भनेर विभिन्न भ्रमण, छलफल, अन्तरक्रिया गरिरहेका छौं । राज्यका निकायमा पटकपटक आग्रह अनुरोध गरेका छौं,’ न्यौपानेले भने, ‘कतैबाट कुनै सुनुवाइ छैन । हामी सहाराविहीन रूपमा एक्लै अघि बढिरहेका छौं ।’ उनले मानव स्वास्थ्यमा हानिकारक रहेको फर्मालिन प्रयोग गरेर २०/२५ दिन लगाएर नेपाल भित्र्याइने भारतीय माछाको आयात घटाएपछि मात्रै नेपाली माछाले बजार पाउने दाबी गरे । माछा बिक्री गर्ने किसानको समस्यामा सहयोग पुग्ने गरी जिल्लाका पाँच जना युवाले जिउँदो माछा बिक्री केन्द्र सञ्चालनमा ल्याएका छन् । उनीहरूले गाभुर एग्रो फार्ममार्फत जिल्लाको ११ स्थानमा एकैपटक माछा बिक्री केन्द्र सञ्चालनमा ल्याएका हुन् । फर्मालिन प्रयोग गरेर हप्तौंपछि नेपाल भित्र्याइएका भारतीय मरेको माछाले उपभोक्ताको स्वास्थ्यमा गम्भीर किसिमका रोग लाग्न थालेको उपभोक्ताको गुनासो छ । उपभोक्ताको गुनासो तथा जिल्लाका माछा पालक किसानको उत्पादनलाई बजारीकरणमा सहयोग गर्ने गरी जिउँदो माछा बिक्री केन्द्र सञ्चालनमा ल्याएको गाभुर एग्रो फार्मका प्रबन्धक अभय राजवंशीले बताए । गाभुर एग्रोले मेचीनगर नगरपालिकाको काँकडभिट्टा, इटाभट्टा र धुलाबारी, भद्रपुर नगरपालिकाको झापा चोक र सगरमाथा चोक तथा बिर्तामोड नगरपालिकाभित्र बिर्ताबजार, चारपाने, बुट्टाबारी, जात्रुबारी, अतिथि सदन रोड र स्यालडाँगीमा केन्द्रहरू सञ्चालनमा ल्याएको हो ।सरसफाइमा विशेष ध्यान दिँदै उपभोक्तालाई अर्गानिक ताजा माछा खुवाउने व्यवस्थित बिक्री केन्द्र सञ्चालनमा ल्याएको सञ्चालक प्रमोदको दाबी छ । बिक्री केन्द्रमा पंघास, रहुँ, कमन कार्प, बिग हेड, पम्प्लेट, नैनीलगायतका माछा राखिएका छन् । माछालाई लामो समयसम्म जिउँदो राख्न बिक्री केन्द्रमा सिसाका एक्युरेम बनाई अक्सिजन दिने व्यवस्था गरिएको छ ।जिल्लामा माछा पालक किसानको संख्या दैनिक बढ्दै गए पनि उत्पादन भएको माछाले बजार नपाउने समस्या बढेकोप्रति राज्यका तीनै तहका सरकार गंभीर हुनुपर्ने उद्योग वाणिज्य महासंघ प्रदेश १ का अध्यक्ष टीकाराज ढकालले बताए । उनले कृषि कर्मबाट किसानलाई पलायन हुनबाट रोक्ने नीति र सहुलियत दिने कार्यक्रम ल्याउन सरकारसमक्ष आग्रहसमेत गरे । 