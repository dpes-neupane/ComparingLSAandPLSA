लालपानी, झापा — नागरडुब्बा खोलामा निर्माणाधीन पुल अचानक रोकिएपछि रुष्ट बनेका स्थानीय यतिबेला उक्त पुल पुनः योजनामा परेपछि भने अचम्ममा परेका छन् । मेचीनगर–१० लालपानी र १४ दुवागढीको सिमानामा पर्ने उक्त खोला हिउँदमा सुकेर सानो हुने भए पनि बर्खाको भेल उर्लिएपछि भने स्थानीयलाई वारपार गर्न सकस हुन्छ ।बन्दाबन्दैको पुलको निर्माण एक वर्षअघि रोकिएपछि स्थानीय आक्रोशित भएका थिए । ‘रेलवेले खायो रे पुल’ स्थानीय जनप्रतिनिधि रामकान्त चौधरीले पुल निर्माण रोकिनुको कारण सुनाए । बन्दै नबनेको रेलवे लाइनका कारण पुल निर्माण एक वर्षदेखि अलपत्र छ । पिलर बनिसकेको छ भने पुलको माथिल्लो भाग ढलानको काम मात्रै बाँकी छ । तर अचानक निर्माण कम्पनीलाई नगरपालिकाले काम तत्काल रोक्नू भनेर निर्देशन दिएको हो । विशाल निर्माण सेवाका ठेकेदार तथा पूर्वमेयर कल्याण खड्काले जिज्ञासा राखे, ‘किन रोक्नुपर्थ्यो निर्माण कार्य ?’ नगरका मेयर विमल आचार्यले जवाफ दिए, ‘पुल रेलवेको २५ मिटरभित्र परेछ, अब त्यहाँ नहुने भयो ।’वर्षायाममा स्थानीयले भोग्ने दुःखलाई प्रत्यक्ष अनूभत गरेका प्रदेशसभा सदस्य गोपालचन्द्र बुढाथोकीकै पहलमा प्रदेश सरकारबाट प्राप्त करिब ५० लाख रुपैयाँ सहयोगमा पुल निर्माण थालिएको थियो । पुल रोकिएपछि उक्त बजेट ‘बालुवामा पानी’ जस्तै भएको हो । ‘काम पनि अधुरो भो, बजेट पनि सकियो,’ मेचीनगरका इन्जिनियर कमल कोइरालाले भने, ‘रेलवे विभागले पुल रोक्नु भनेपछि नगरपालिकाले कार्यपालिका बैठकमार्फत पुल टर्मिनेट नै गर्‍यो ।’ रेलवेमा परेर नगरले निर्माण योजनाबाटै हटाएको पुलका लागि यतिबेला प्रदेशसभा सदस्य बुढाथोकीले संघीय सरकारसँग पुनः बजेट माग गरेका छन् । ‘पुल योजनामा परिसकेको छ,’ उनले भने, ‘बजेट आएपछि आधा पुल सम्पन्न हुनेछ ।’ रेलवे बन्ने भए पुल तलमाथि कतै सारिने उनले बताए ।पुल निर्माणस्थल नजिकै नगरपालिकाले करिब १४ करोड रुपैयाँ खर्चिएर अस्पताल बनाउँदै छ । रेलवेले भविष्यमा अस्पताललाई पनि समस्या हुन सक्ने अनुमान स्थानीयको छ । नगरका इन्जिनियर कोइराला भन्छन्, ‘रेलवेले असर गर्ने भएकै कारण पूर्वनिर्धारित स्थलबाट अस्पताल उत्तरतिर सारिएको हो ।’ 