काठमाडौँ — चालु आर्थिक वर्षको पहिलो तीन महिना (साउन–असोज) मा ८ करोड ७२ लाख ४० हजार रुपैयाँ बराबरको ४३ लाख ३० हजार ५ थान तास आयात भएको हो । चाडबाडको चहलपहल बढेसँगै यति ठूलो रकम बराबरको तास भित्रिएको हो । यो बेला बजारमा खपत बढी हुने भएकाले नै व्यापारीहरूले तास भित्र्याउने गरेको भन्सार विभागका सूचना अधिकारी पुण्यविक्रम खड्काले बताए ।विभागको तथ्यांकअनुसार साउनमा ३ करोड २३ लाख ९० हजार रुपैयाँ बराबरको १७ लाख ३१ हजार ५ सय २ थान तास भित्रिएको छ । भदौमा २ करोड २७ लाख ४० हजार रुपैयाँ बराबरको १२ लाख ७१ हजार ९ सय ६८ र असोजमा ३ करोड २१ लाख ९ हजार रुपैयाँ बराबरको १३ लाख २६ हजार ५ सय ३५ थान तास आएको छ । यसबाट विभागले ४ करोड ५३ लाख ७१ हजार रुपैयाँ राजस्व संकलन गरेको छ ।तास विशेषगरी चीन, भारत र युनाइटेड स्टेट्सबाट मात्र आयात भएको विभागको तथ्यांक छ । यसमा सबैभन्दा बढी चीनबाट ७ करोड ९१ लाख १३ हजार, भारतबाट ८१ लाख २७ हजार र युनाइटेड स्टेट्सबाट भने एक रुपैयाँ बराबरको तास आयात भएको विभागको तथ्यांक छ । तासमा २० प्रतिशत भन्सार महसुल, ५ प्रतिशत अन्तःशुल्क र १३ प्रतिशत मूल्य अभिवृद्धि कर (भ्याट) लाग्ने गरेको छ । यसैगरी तास आयात वार्षिक १४ प्रतिशतका दरले वृद्धि भएको छ । भन्सार विभागको तीन आर्थिक वर्षलाई तुलना गर्दा बर्सेनि तास आयात बढेको देखिएको हो । आर्थिक वर्ष २०७५/७६ मा २५ करोड ६ लाख ६१ हजारको तास भित्रिँदा २०७७/७८ मा भने बढेर २८ करोड ६२ लाख ६४ हजार रुपैयाँ बराबरको आएको विभागको तथ्यांक छ । यो २०७६/७७ को तुलनामा करिब ५ करोड रुपैयाँ बढी हो । आर्थिक वर्ष २०७६/७७ मा भने २३ करोड ५४ लाख ९३ हजार रुपैयाँ बराबरको १ करोड ३२ लाख ६७ हजार ६ सय २२ प्याकेट तास आयात भएको छ । २०७५/७६ मा १ करोड ५७ लाख २५ हजार ५ सय २१ प्याकेट तास नेपाल भित्रिएको छ । २०७७/७८ मा एक करोड ३९ लाख ६९ हजार १ सय ३५ प्याकेट तास आयात भएको तथ्यांकमा छ । भित्रिएका यी तासहरूबाट विभागले २०७५/७६ मा ११ करोड २७ लाख २१ हजार रुपैयाँ राजस्व उठाएको छ । २०७६/७७ मा १२ करोड ८५ लाख ८ हजार र २०७७/७८ मा भने १५ करोड ४८ लाख ५९ हजार रुपैयाँ राजस्व संकलन गरेको छ ।