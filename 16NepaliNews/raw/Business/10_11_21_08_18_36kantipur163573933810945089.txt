सुनसरी — किसान र कृषिजन्य उत्पादनको बजारीकरण गर्ने व्यापारी व्यवसायीको हितमा सञ्चालित कृषि उपज बजारहरूलाई प्रोत्साहन गर्न सरकारले दिने उत्कृष्ट राष्ट्रिय पुरस्कार यस पटक पनि धरानको कृषि उपज बजारले पाएको छ । धरानले पाएको यो लगातार आठौं पटक हो ।४१ औं विश्व खाद्य दिवसको अवसरमा कृषि तथा पशुपन्छी विकास मन्त्रालयअन्तर्गत कृषि विभागले मुलुकभरका सानाठूला अढाई दर्जन कृषि उपज बजारको मूल्यांकन गर्दा धरानको कृषि उपज बजार उत्कृष्ट घोषित भएको हो । उत्कृष्ट बजार घोषित हुनेलाई सरकारले बर्सेनि कृषिजन्य प्रविधि र भौतिक पूर्वाधार विकासमा आर्थिक सहयोग गर्नमा पहिलो प्राथमिकतामा राख्दै आएको छ । ‘कृषिजन्य उत्पादनको बजारीकरणका लागि किसान र व्यापारीको व्यवस्थापन गर्दा राम्रो परिणाम भएकाले पुरस्कार पाएका हौं,’ बजार व्यवस्थापन समितिका व्यवस्थापक लक्ष्मण भट्टराईले भने ।पूर्वी पहाडी क्षेत्र र तराईका जिल्लाका किसानले उत्पादन गरेका कृषिजन्य वस्तु संकलन गर्ने, व्यापार व्यवसाय गर्ने र सम्भव भएसम्म भारत र अन्य मुलुकमा निर्यात गर्ने उद्देश्यले २०५२ सालमा एसियाली विकास बैंकको आर्थिक सहयोगमा धरानको कृषि बजार स्थापना भएको हो ।