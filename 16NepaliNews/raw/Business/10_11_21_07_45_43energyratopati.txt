बैकल्पिक ऊर्जा प्रवद्र्धन केन्द्र तथा संरक्षण अभियानकर्ताहरुले ऊर्जा दक्षता तथा संरक्षणका लागि आवश्यक ऐन, नियमको माग गरेका छन् । बैकल्पिक ऊर्जा प्रवद्र्धन केन्द्रको २५ औं वार्षिक उत्सवको अवसरमा सोमबार राजधानीमा आयोजित एक कार्यक्रममार्फत अभियन्ताहरुले यस्तो माग गरेका हुन् । हाल मुलुकमा प्रशस्त मात्रामा ऊर्जाको उपलब्धता भएपनि सोको समुचित प्रयोग हुन नसक्दा त्यसको अप्रत्यक्ष असर मुलुकको आर्थिक उपार्जनमा परेको भन्दै सोलाई रोक्न पनि ठोस नीति नियमको खाँचो रहेको सरोकारवालाहरूले औंल्याएका हुन् ।साथै, ऊर्जाको समुचित प्रयोग तथा बचत हुन नसक्नु नै मुलुकको दिगो विकासको बाधक समेत रहेको सरोकारवाला व्यक्तिहरुको भनाई छ ।  हाल मुलुकले बैकल्पिक ऊर्जाको प्रयोगका साथै जलविद्युत तथा खानीजन्य ऊर्जालाई सदुपयोग गर्न नसक्दा औद्योगिक क्षेत्रबाट मात्र वार्षिक झण्डै ४ करोड अमेरिकी डलर बराबरको नोक्सान भोगिरहेको बैकल्पिक ऊर्जा प्रवद्र्धन केन्द्रले जनाएको छ । त्यसो त गत सन् २०१९ को एसियाली विकास बैंकको केही ऊर्जा परीक्षण गरिएका उद्योगहरुमा गरेको एक अध्ययनले समेत करिब ४ करोड अमेरिकी डलरको लगानीमा वार्षिक १ करोड ७५ लाख बराबरको आर्थिक बचत तथा १८.८ किलो टन तेल शक्ति बराबरको ऊर्जा बचत गर्न सकिने तथ्य देखाएको छ । आर्थिक ऊर्जा खपत गर्ने क्षेत्रहरुको केन्द्रबाट सञ्चालित नमुना ऊर्जा अडिटबाट पनि अधिकतम १३.२ मिलियन अर्थात् १ करोड ३० लाख माथिको लगानीबाट एक हजार ५२९.५७ मेगावाट विद्युत बचत हुने बताएको छ ।कुन उद्योगबाट कति बचत गर्न सकिन्छ ? बैकल्पिक ऊर्जा, ऊर्जा दक्षता तथा संरक्षणका उपाय अपनाए औद्योगिक क्षेत्रमा व्यापक खर्च कटौती गर्न सकिने प्रवद्र्धन केन्द्रले औंल्याएको छ ।  यसो गरे सिमेन्ट उद्योगबाट हाल खपत भइरहेको ऊर्जाबाट अधिकतम ४२ प्रतिशत खर्च कटौती गर्न सकिने केन्द्रले बताएको छ ।यस्तै, होटल उद्योगबाट ३९ प्रतिशत, साबुन तथा रसायन उद्योगबाट ३६ प्रतिशत, ईटा उद्योगबाट ३३ प्रतिशत, चिस्यान केन्द्रबाट २० प्रतिशत, धातु उद्योगबाट १८ प्रतिशत, खाद्य उद्योगबाट ११ प्रतिशत र कागज उद्योगबाट न्यूनतम ७ प्रतिशत ऊर्जा बचत गर्न सकिने केन्द्रको भनाइ छ । यसका साथै घरायसी प्रयोजनमा समेत ऊर्जा बचत गर्न तथा वैकल्पिक उर्जाको प्रयोग गर्न केन्द्रले आह्वान गरेको छ । यसका लागि कम विद्युत खपत हुने विद्युतीय उपकरण र स्वचालित मेसिनरी सामग्रीहरुको मात्र प्रयोग गर्न केन्द्रले भनेको छ ।     