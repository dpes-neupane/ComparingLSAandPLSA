मकवानपुर । बागमती प्रदेशको गौरवको आयोजनाको रुपमा रहेको भीमफेदी– कुलेखानी सुरुङमार्ग निर्माण कार्य अझै सुरु हुन सकेको छैन । बागमती प्रदेश सरकार स्थापना भएदेखि बर्सेनि प्रदेश सरकारको वार्षिक नीति तथा कार्यक्रममा समावेश भए पनि हालसम्म योजना कार्यान्वयनमा जान सकेको छैन । बागमती प्रदेश सरकारको करिव ४ वर्ष अवधि पूरा हुनै लाग्दा समेत सो सुरुङ मार्ग निर्माणमा ठोस प्रगति हुन सकेको छैन । तत्कालीन मुख्यमन्त्री डोरमणि पौडेलको मुख्य चासोको विषय रहेको भीमफेदी–कुलेखानी सुरुङ मार्ग निर्माण योजना हालसम्म कागजमै सीमित छ ।प्रदेश सरकार र संघीय सरकारको संयुक्त लगानीमा निर्माण हुने भनिएको सो आयोजनामा संघीय सरकारले सह–लगानीका लागि सहमति नदिँदा अलपत्र भएको हो । आयोजना निर्माणमा सहकार्य गर्न संघीय सरकारको भौतिक पूर्वाधार तथा यातायात मन्त्रालयले कार्यदल गठन गरे पनि खासै प्रगति देखिएको छैन ।प्रदेश सरकारले पोष्टबहादुर बोगटी भीमफेदी–कुलेखानी सुरुङमार्ग नामकरण गरेर निर्माणको तयारी थालेको ३ वर्ष भइसकेको छ । आर्थिक वर्ष २०७५/०७६ को नीति तथा कार्यक्रमबाट बागमती प्रदेश सरकारले गौरवको आयोजनाको रुपमा पोष्टबहादुर बोगटी भीमफेदी–कुलेखानी सुरुङ मार्ग निर्माणको सम्भाव्यता अध्ययन लगायतका कार्य गर्दै आएको छ ।बर्सेनि बजेट विनियोजन गर्दै आइरहेको भए पनि निर्माणको काम भने अघि बढ्न सकेको छैन । अघिल्ला आर्थिक वर्षमा झैँ ०७७/७८ मा पनि प्रदेश सरकारले यो आयोजनाका लागि विनियोजन गरेको एक करोड रुपैयाँ खर्च हुन सकेन । प्रदेश सरकारले चालु आर्थिक वर्षमा पनि सो आयोजनाका लागि ७५ करोड रुपैयाँ बजेट विनियोजन गरेको छ ।संघीय सरकारसँगको सहलगानीमा कुल २० अर्ब लागतमा प्रदेश सरकारले सो सुरुङ मार्ग निर्माणको योजना अघि सारेको हो । प्रदेश सरकारले सो सुरुङ मार्ग निर्माणका लागि बहुवर्षीय खरिद गुरुयोजनासमेत स्वीकृत गरिसकेको छ । सो सुरुङ मार्ग निर्माणका लागि नेपाल सरकारले गत आर्थिक वर्षको बजेटमा पनि रकम विनियोजन गरेको थियो । चालु आर्थिक वर्षमा भने संघीय सरकारले सो योजनाका लागि बजेटको व्यवस्था गरेको छैन ।कुल ३.२ किलोमिटर लम्बाइको सो सुरुङ मार्ग निर्माणका लागि बागमती प्रदेश सरकारले छुट्टै कार्यालय नै स्थापना गरेर काम अघि बढाएको छ । एक वर्ष अघि प्रदेशका तत्कालीन भौतिक पूर्वाधार विकास मन्त्री रामेश्वर फुँयालले सुरुङ मार्गको कार्यालय उद्घाटन गरेका थिए । सुरुङमार्ग निर्माण हुँदा हेटौँडा–काठमाडौंको यात्रा करिब २ घण्टामा गर्न सकिने छ । निजी क्षेत्रको नेपाल पूर्वाधार विकास कम्पनीले हेटौँडा–भीमफेदी–कुलेखानी–काठमाडौं सुरुङमार्ग बनाउन संघीय सरकारसँग लिएको अनुमति खारेज गर्न बागमती सरकारले पहिले नै पत्राचार गरिसकेको छ ।स्रोत सुनिश्चित नहुँदा काम रोकियो : सचिव शाहबागमती प्रदेशका भौतिक पूर्वाधार विकास मन्त्रालयका सचिव अशोक कुमार शाहले संघीय सरकारले सुरुङ मार्ग निर्माणका लागि स्रोत सुनिश्चित नगर्दा निर्माण प्रक्रिया रोकिएको बताए । उनले सुरुङ मार्ग निर्माणमा सहमति र सहलगानीका लागि प्रदेश सरकारका तर्फबाट भौतिक पूर्वाधार विकास मन्त्रालयले पहल गरे पनि संघीय सरकारले सहमति र सहलगानीका स्रोत सुनिश्चितता हुन नसकेको बताए ।सम्पूर्ण कागजी प्रक्रिया सम्पन्न भए पनि प्रदेश सरकारको एकल प्रयासले मात्र सो आयोजना सम्पन्न नहुने भएकाले संघीय सरकारको सहलगानी महत्वपूर्ण रहेको उनको भनाइ छ । सहमति नआएसम्म टेण्डर लगायतका प्रक्रिया अघि बढाउन सम्भव नरहेको उनले प्रस्ट पारे । संघीय सरकारको कुनै पनि निकायले सहमति र स्रोत सुनिश्चितता गरी पठाए आगामी केही समयमै टेण्डर प्रक्रिया सुरु गर्ने सचिव शाहले बताए । तर, तत्काल सहमति प्राप्त हुने अवस्था नरहेको उनी बताउँछन् ।जनताको करोडौं रुपैयाँ डुब्दा राज्यको बेवास्ताभिमफेदी–कुलेखानी सुरुङ मार्ग निर्माणका लागि पूर्वाधार विकास कम्पनी लिमिटेड नामक निजी कम्पनीले २०६९ सालमा शिलान्यास गर्दै मकवानपुरका जनताबाट सेयर बापत रकम संकलनसमेत गरेको थियो । तर सो कम्पनीले सुरुङ मार्ग निर्माणको कुनै काम नै गरेको छैन ।कम्पनीका संचालक कुशकुमार जोशी, सिद्धिलाल श्रेष्ठ र एमाले नेता सुवासचन्द्र ठकुरीसमेतले सुरुङमार्गलाई देखाएर वर्षौँअघि स्थानीय जनताबाट करिब ३१ करोड रुपैयाँ संकलन गरेका थिए । तर वर्षौं बितिसक्दा समेत न सुरुङ मार्ग निर्माण सुरु भयो, न सुरुङ मार्गको सपना बाँडेर जनताबाट उठाएको करोडौं रकमको हिसाबकिताब छ ।पूर्वाधार विकास कम्पनी लिमिटेडले संघीय सरकारसँग गरेको सम्झौताअनुसार सो सुरुङ मार्गमा जनवरी २०१७ देखि नै सवारीसाधन सञ्चालन भइसक्नु पर्ने थियो । तर, हालसम्म पनि कम्पनीले निर्माणको काममा सिन्कोसमेत भाँच्न सकेको छैन । #भीमफेदी–कुलेखानी सुरुङमार्ग