काठमाडौँ — बेमौसमी वर्षापछि  आएको बाढीबाट सुनसरी–मोरङ र विराटनगर–कटहरी औद्योगिक करिडोरका ४१ उद्योगमा २ अर्ब ४७ करोड १८ लाख रुपैयाँको क्षति भएको छ । उद्योग संगठन मोरङले आइतबार सार्वजनिक गरेको ‘बाढीपछिको प्रभाव मूल्याङकन प्रतिवेदन’मा उक्त रकम बराबरको क्षति भएको जनाइएको छ ।प्रतिवेदन अनुसार बाढीले मेसिन औजारमा ९८ करोड १७ लाख रुपैयाँ बराबरको क्षति पुऱ्याएको छ । कच्चा मालबस्तुमा ७१ करोड २५ लाख, तयारी वस्तुमा ७६ करोड र सरसफाई तथा फोहोर व्यवस्थापनमा एक करोड ७१ लाख रुपैयाँको क्षति भएको प्रतिवेदनमा उल्लेख छ ।प्रतिवेदन अनुसार ४१ वटा उद्योगहरुको दैनिक प्रशासनिक खर्च करिब ५ करोड छ । बाढीबाट प्रभावित उद्योगमध्ये २७ वटा उद्योग एक हप्तासम्म सञ्चालनमा आउन नसकेको, ७ वटा उद्योगलाई अझै २ हप्ता लाग्ने, ३ वटा उद्योगलाई ४ हप्ता र ४ वटा उद्योगहरुलाई पूर्ववत सञ्चालनमा आउन ४ हप्ताभन्दा बढी लाग्ने जनाइएको छ ।प्रतिवेदन अनुसार सबैभन्दा बढी बुढीगंगा गाउँपालिकामा रहेका उद्योगहरु प्रभावित छन् । त्यसपछि क्रमश: दुहबी नगरपालिका, इटहरी उपमहानगरपालिका, विराटनगर महानगरपालिका र कटहरी गाउँपालिकाका उद्योग रहेको उल्लेख छ ।