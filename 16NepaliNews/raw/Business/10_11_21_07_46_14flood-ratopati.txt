कात्तिक पहिलो सातामा आएको बेमौसमी बाढीले पूर्वका औद्योगिक करिडोरमा ठुलो क्षति भएको प्रतिवेदन सार्वजनिक भएको छ । उद्योग संगठनले तयार पारेको ‘बाढीपछिको प्रभाव मूल्याङ्कन प्रतिवेदन २०७८’ले क्षति भएको देखाएको हो ।कात्तिक १ गतेदेखि ३ गतेसम्म परेको अविरल वर्षाका कारण आएको बाढीले सुनसरी–मोरङ, विराटनगर–कटहरी औद्योगिक करिडोरका उत्पादनमूलक उद्योग प्रतिष्ठानहरूमा क्षति भएको संगठनले जनाएको छ । ती क्षेत्रका ४१ वटा प्रभावित उद्योग बाढीबाट प्रभावित भएको र उक्त उद्योगहरूमा २ अर्ब ४७ करोड ८९ लाख रुपैयाँ बराबरको क्षति भएको प्रतिवेदनले देखाएको छ । जसमध्ये मेशिन औजारमा ९८ करोड १७ लाख रुपैयाँ र कच्चा पदार्थमा ७१ करोड २५ लाख रुपैयाँ क्षति भएको देखिएको छ । यस्तै, तयारी वस्तुमा ७६ करोड ४ लाख रुपैयाँ र सरसफाइ तथा फोहोर व्यवस्थापनमा एक करोड ७१ लाख रुपैयाँ बराबरको क्षति भएको छ ।त्यसैगरि, बाढी र डुबानका कारण उद्योग बन्द भई उत्पादन प्रक्रिया अवरुद्ध हुँदा स्थिर खर्च, प्रशासनिक खर्च लगायतका खर्चहरू, उत्पादनको अवसर मूल्य तथा बजार शृङ्खला टुट्न गई थप ठुलो व्ययभार थपिएको छ । ४१ वटा उद्योगहरूको दैनिक प्रशासनिक खर्च करिब ५ करोडको हाराहारीमा रहेको छ ।बाढीले उद्योगमा भएको क्षतिबाढीबाट प्रभावित उद्योगहरू मध्ये २७ वटा उद्योगहरू एक हप्तासम्म सञ्चालनमा आउन सकेनन् भने ७ वटा उद्योगलाई अझै २ हप्ता लाग्ने देखिएको छ । यस्तै, ३ वटा उद्योगहरूलाई ४ हप्ता र ४ वटा उद्योगहरूलाई पूर्ववत् सञ्चालनमा आउन ४ हप्ताभन्दा बढी समय लाग्ने भएको छ ।उद्योग सञ्चालनमा आउन लाग्ने समय सबै भन्दा बढी प्रभावित उद्योगहरूको बुढिगंगा गाउँपालिकामा, त्यस पछि क्रमशः दुहबी नगरपालिका, इटहरी उपमहानगरपालिका, विराटनगर महानगरपालिका र कटहरी गाउँपालिकामा रहेको पाइएको छ । सबैभन्दा बढी क्षतिप्रतिवेदन सार्वजनिक गर्ने क्रममा संगठनका अध्यक्ष सुयश प्याकुरेलले विकास निर्माणका कार्य गर्दा स्थानीय स्तरमा विशेष गरी उद्योग व्यवसायमा पर्ने प्रभावलाई केन्द्रमा राखी गर्नुपर्ने बताए । उनले प्राकृतिक प्रकोपबाट उद्योगमा हुने क्षतिको न्यूनीकरणका लागी सरोकारवाला निकायले ध्यान केन्द्रित गर्नुपर्ने बताए ।मोरङका प्रमुख जिल्ला अधिकारी कोषराज दाहालले पूर्वाधार निर्माणको क्रममा अध्ययन, विश्लेषणका साथै सम्बन्धित पक्षका साथ गहन छलफल गरी निर्माण कार्यलाई व्यवस्थित गर्नुपर्ने बताउँदै आफ्नो क्षेत्रमा भइरहेको निर्माणका सम्बन्धमा नागरिकले पनि सम्बन्धित पक्षलाई खबरदारी गर्नुपर्ने धारणा व्यक्त गरे ।  