मिथिलाञ्चलमा भव्यतापूर्वक मनाइने छठ पर्वको तयारीमा श्रद्धालुहरु लागेका छन् । व्रतालुहरु आज नहाए खाए विधिसँगै छठ व्रतको शुभारम्भ गरेका छन् भने श्रद्धालुहरु छठ पर्वमा प्रयोग हुने पूजाका सामग्री जुटाउनमा व्यस्त छन् । छठ पर्वमा अनिवार्य रुपमा प्रयोग हुने पूजा सामग्रीमा केरा तथा नरिवललगायतका फलफुल पर्छ । फलफूल मण्डीमा केरालगायका सामग्री किन्न आउनेहरुको भीड बढेको छ । छठ पर्वको प्रमुख प्रसाद रहेको केरा किन्नेहरुको जनकपुरधामका मुख्य बजारहरुमा केही दिनदेखि निकै भीड लागेको छ । प्रत्येक वर्षझैँ यस वर्ष पनि केराको विक्री छठ पर्वको पूर्व सन्ध्यामा व्यापक वृद्धि भएको छ ।अन्य वर्ष हरुभन्दा महँगो मूल्यमा श्रद्धालुहरु केरा किन्न यस वर्ष पनि बाध्य छन् ।  केही साता अघि ६० रुपैयाँदेखि ७० रुपैयाँ प्रति दर्जन बिक्री हुने केरा छठ पर्वको पूर्व सन्ध्यामा ८० रुपैयाँ देखि ९० रुपैयाँसम्म विक्री भइरहेको छ ।कोरोना संक्रमणले गर्दा दुई वर्ष अघि अभाव खेपेका छठ पर्वका श्रद्धालुहरुलाई यस वर्ष केराको अभाव छैन । जनकपुरधामस्थित फलफूल मण्डीका पूर्व महासचिव भूवनेश्वर पूर्वेले विगत जस्तो यस वर्ष केराको अभाव नरहेको बताए । उनका अनुसार जनकपुरधाम बजारमा पछिल्लो वर्ष ६० ट्रक केराको आयात गरिएको थियो भने यस वर्ष एक सय ट्रक केरा आयात गरिएको छ ।पूर्वेका अनुसार पछिल्लो वर्ष २ करोड मूल्य बराबरको केरा आयात गरिएको थियो । जबकि यो वर्ष ५ करोड रुपैयाँको केरा आयात गरिएको छ ।’ जनकपुरधाममा भारतको हाजीपुर, आसाम, समस्तीपुर, सीतामढी लगायतका क्षेत्रबाट केरा आयात गरिदै आएको छ । यस वर्ष भने नवलपरासीको त्रिवेणीबाट केरा बढी मात्रामा भित्रिएको छ । भारतबाट करीब ३ करोड रुपैयाँ मूल्य बराबरको केरा लगायत फलफुल आयात गरिएको छ भने नवलपरासीबाट करिब २ करोड रुपैयाँ मूल्य बराबरको ३० ट्रक केरा छठ पर्वमा विक्री गर्न आयात गरिएको जानकारी अर्का फलफूल व्यवसायी जागेश्वर साहले दिए ।भारतको केरा सस्तो भएपनि नेपाल भित्र्याउँदा भन्सार बढी तिर्नुपर्ने भएकाले केराको मूल्य बढेको छ । केरा व्यवसायी साहका अनुसार भन्सार शुल्क पहिला ७ प्रतिशत मात्रै लाग्थ्यो तर अब भन्सार साढे १३ प्रतिशतसम्म शुल्क पुगेकाले महँगो हुन पुगेको बताए । भारत र नेपालको केरा दुवैको मूल्य बराबर छ । छठका लागि केरा किन्न पुगेका राकेश झाले पहिलेको तुलनामा छठ पर्व धेरै महँगिएको बताए ।#छठ