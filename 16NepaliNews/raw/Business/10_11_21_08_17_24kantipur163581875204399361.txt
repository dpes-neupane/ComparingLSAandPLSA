कपनकी बच्चुकला राई आइतबार असन बजारमा भाँडाकुँडा छान्न निकै व्यस्त थिइन् । तामाबाट बनेको कछुवाको प्रतिमाको खोजीमा रहेकी राईले तामा र काँसका भाँडा किनेर घरमा सजाउने योजना सुनाइन् ।‘कछुवाको प्रतिमालाई शुभ मानिन्छ,’ उनले भनिन्, ‘धनतेरसमा यही सामान पूजा गर्ने सोच छ ।’ धनतेरसमा सक्नेले सुनचाँदीका गहना, सिक्का किन्छन् । नसक्नेले तामा कलश र विभिन्न भाँडाकुँडा खरिद गरेर लक्ष्मीपूजामा पूजा गर्छन् । ‘धनतेरसका दिन यस्ता सामान किनेर पूजा गरे धनसम्पत्ति जोगिने विश्वास छ,’ राईले भनिन्, ‘नयाँ वर्षमा नयाँ लाउने भनेजस्तै लक्ष्मीपूजामा नयाँ सामान जोड्यो भने राम्रो हुन्छ ।’तामाका भाँडा विशेष अवसरबाहेक अरू बेला कमै प्रयोगमा आउँछन् । तामाका भाँडा टिकाउयुक्त र राम्रो देखिने भएकाले उनले काँस र तामाबाट बनेका गिलासका सेट, गाग्री किनेको उनको भनाइ छ । कोभिडका कारण झन्डै दुई वर्ष सुस्ताएको बजार चाडबाडले चहलपहलमय बनाइदिएको छ । दसैंपछि तिहारका लागि किनमेल गर्नेको भीड अहिले बजारमा देखिन्छ । यति बेलाको धनतेरसमा कोभिडकालअघि झैं व्यापार बढ्दा व्यवसायी पनि खुसी छन् । तामाका सामग्री धेरै बिक्री हुने भएकाले व्यवसायीले नयाँ तथा पुराना भाँडासमेत टल्काउन व्यस्त देखिन्छन् । काठमाडौंको असन इन्द्रचोकस्थित प्रकाश बानियाँ भाडा पसल, र ब्रास एन्ड कपर हाउस सञ्चालन गर्दै आएका प्रज्वल बज्राचार्य र प्रभा बानियाँ धनतेरसले बढाएको व्यापारले दङ्ग छन् । तिहारमा मुख्यतः पाँच दिन व्यापार हुने प्रज्वल बज्राचार्यले बताए ।‘सामान्य दिनमा एक लाख रुपैयाँसम्म व्यापार हुन्छ । तर धनतेरसका दिन चार लाख रुपैयाँसम्मको कारोबार हुन्छ,’ उनले भने । धनतेरसका लागि धातुका सामान किन्ने चलन भएकाले अहिले भाँडाको व्यापार राम्रो रहेको बानियाँको भनाइ छ । ‘हामीले तामाबाट बनेका भाँडा, पूजाका थाली सेट, भगवान्हरूका प्रतिमा र एक सयदेखि ४ लाख रुपैयाँसम्म पर्ने अन्य सामग्री बिक्रीमा राखेका छौं । बिक्री राम्रै छ,’ उनले भनिन् । धातुका सामानलाई शुभ मानिने भएकाले तिहार र लगनका बेला यस्ता सामानको बढी माग हुने बज्राचार्यले सुनाए । ‘सक्नेले सुनचाँदीको सिक्का किन्छन्,’ उनले थपे, ‘अन्य धातुबाट बनेका पूजाका सामग्री पनि धेरैले किन्ने गरेका छन् ।’ अर्का भाँडा व्यवसायी बद्रीकृष्ण श्रेष्ठले पनि दिनकै ३० हजार रुपैयाँसम्मको कारोबार भइरहेको जानकारी दिए । ‘ग्राहकहरू आइरहने भएकाले बस्न पनि फुर्सद छैन,’ असनस्थित बगलामुखी भाडा सेन्टरका सञ्चालकसमेत रहेका उनले भने, ‘अन्य समयमा १५–२० हजार रुपैयाँसम्मको व्यापार हुन्थ्यो ।’ श्रेष्ठका अनुसार धनतेरसको दुईतीन दिनअघिदेखि भाँडा पसलमा भीड लाग्छ । कोही अर्डर गर्न आउँछन्, भने कोही किनेर लैजानका लागि । धनतेरसकै दिन भने व्यवसायीलाई भ्याइनभ्याई हुने उनले बताए । धनतेरसका लागि सर्वसाधारणले तामाका दियो, कलश, चरेसका थाल, मूर्ति, वाइन सेट, काँसको जग सेट, आरती गर्ने थालीलगायत सामग्री किन्न थालेका छन् । अन्य समयको तुलनामा चाडबाडका बेला भाँडाको व्यापार राम्रो हुने गरेको असनस्थित बानियाँ बन्धु भाँडा पसलका सञ्चालक राजेश बानियाँले सुनाए । तीन पुस्तादेखिको व्यवसाय चलाइरहेका उनले धनतेरसका दिन दुई–तीन लाख रुपैयाँसम्म कारोबार हुने गरेको जानकारी दिए । चाडबाडबाहेक सामान्य दिनमा उनले दैनिक ७०/८० हजार रुपैयाँको कारोबार गरेको सुनाए । व्यवसायीका अनुसार गतवर्षको तुलनामा सामानको मूल्य भने केही बढेको छ । १७ सय रुपैयाँ पर्ने तामाको थालको मूल्य झन्डै २५ सय रुपैयाँ पुगेको छ ।