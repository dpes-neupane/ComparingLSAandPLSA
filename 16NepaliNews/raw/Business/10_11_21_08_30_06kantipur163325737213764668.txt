पर्सा — दसैं, तिहार, छठजस्ता ठूला चाडपर्व नजिकिन लाग्दा वीरगन्जस्थित सिर्सिया सुक्खा बन्दरगाहमा चहलपहल घटेको छ । अघिल्ला वर्षहरुमा यी पर्वका बेला लत्ताकपडा, दीपावलीको बत्ती, जुत्ता लगायतका वस्तुको आयात बढ्दा बन्दरगाहमा चहलपहल बढ्थ्यो । बन्दरगाहस्थित भन्सार कार्यालयका सूचना अधिकृत चुँडामणि शर्मा कट्टेलले २ सातायता बन्दरगाहको चहलपहल घटेको बताए ।‘अघिल्ला वर्षहरुमा चाड नजिकिएसँगै वस्तुहरुको आयात बढ्थ्यो, यस वर्ष भने त्यस्तो भएन,’ उनले भने, ‘दुई साताअघिसम्म दैनिक १ सय १० देखि १ सय १५ वटा कन्साइन्मेन्टको घोषणा हुने गरेकोमा, हाल भने त्यो घटेर दैनिक ६० देखि ७५ मा झरेको छ ।’ कोभिड महामारीसँगै विश्वव्यापी रुपमै कतिपय वस्तु उत्पादन र मागसमेत घटेको तथा रसुवा नाका सञ्चालनमा आइसकेकोले यो नाका प्रयोग नगरेको हुन सक्ने उनले बताए । असोज महिनामा असार १५ सम्म राजस्व संकलन लयमै रहे पनि त्यसयता भने ओरालो लाग्दै गएको कट्टेल बताउँछन् । असोज महिनामा ४ अर्ब २१ करोड रुपैयाँ राजस्व संकलनको लक्ष्य लिएको यो भन्सारले असोज १५ सम्ममा २ अर्ब १७ करोड रुपैयाँ राजस्व संकलन गरेको छ । जुन मासिक लक्ष्यको ५१ दशमलव ५५ प्रतिशत हो । असोज १५ पछि भने दैनिक राजस्व संकलन घट्दो क्रममा रहेको र यसै महिनामा दसैं बिदा पनि पर्ने भएकाले असोज महिनाको राजस्व असुली लक्ष्य हासिल नहुने पनि उनले बताए । 