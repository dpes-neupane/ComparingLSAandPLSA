काठमाडौँ — काठमाडौंस्थित सुन्धारामा संचालित गुलाब मिठाई पसललाई महानगरको बजार व्यवस्थापन तथा उपभोक्ता हित संरक्षण समितिले कारबाही गरेको छ । अनुगमनका क्रममा सालिमार हस्पिटालिटी एण्ड फुड प्रालिका नाममा सञ्चालित उक्त पसलमा मापदण्डविपरितका खाद्यवस्तु भेटिएपछि कारबाहीस्वरुप २ लाख रुपैयाँ जरिवाना गरेको हो ।  अनुचित व्यापारिक क्रियाकलाप भएकोले जरिवाना तिराउनु परेको महानगरका निरीक्षण अधिकृत हरिबहादुर भण्डारीले बताए । ‘यसअघि दिइएका निर्देशनको पालना गर्ने वा त्यसका लागि तत्परता नदेखिएपछि जरिवाना तिराएका हौं,’ उनले भने । समितिले अनुगमनका क्रममा पसलको भान्छामा म्याद सकिएका रङ, अन्य कम्पनीले उत्पादन गरेका खाद्यबस्तुमा आफ्नो लेवल र आफूले उत्पादन गरेका खाद्यबस्तुमा भारतीय कम्पनीको लेवल राखेको, उत्पादन मिति उल्लेख नभएका पेय विक्री गरेको पाइएको जनाएको छ । गुलाबमा भेटिएका सामाग्री खाद्य सुरक्षाका कोणबाट गम्भीर असर पुर्‍याउन सक्ने खाद्य प्रविधि तथा गुण नियन्त्रण विभागका खाद्य निरीक्षक कौशल ओझाले बताए । महानगरले ०७६ कातिक ८ गते पनि गुलाबलाई गलत भएका ठाउँहरु देखाउँदै सुधार गर्न भनेको थियो । पहिले पनि अनुगमनमा खाली हातले लड्डु बनाउने, दुगड कम्पनीबाट उत्पादन भएका १ किलोग्रामका १० वटा म्याद गुज्रेका बेसनका प्याकेट कीरा परेको २६ किलो बेसन जफत गरि नष्ट गरेको थियो । 