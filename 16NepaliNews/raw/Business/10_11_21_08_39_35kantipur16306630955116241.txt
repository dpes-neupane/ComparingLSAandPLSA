पर्सा — धानबालीमा मल छर्ने मुख्य सिजनमै जिल्लामा युरिया मल अभाव भएको छ । कृषि सामग्री कम्पनी क्षेत्रीय कार्यालय वीरगन्ज रहेको पर्सा जिल्लाकै किसानले पनि मलको अभाव झेलीरहेका छन् । वीरगन्ज २३ प्रसौनीका किसान विजय कोइरीले आफ्नो १ बिघा धान खेतका लागि ५ बोरा युरिया मल आवश्यक रहेकोमा जम्मा १ बोरा मात्र मल पाएको बताए ।‘अहिले बालीमा युरिया मल नछरे धानमा राम्रो बाला लाग्दैन,’ उनले भने, ‘सहकारीहरुले मल दिँदैनन्, मलका कालाबजारीहरुलाई महँगोमा मल बिक्री गर्छन् ।’ कोइरीजस्ता थुप्रै किसानले यो पीडा भोगीरहेका छन् । पर्साकै केहीले सहकारीले आफ्नो कार्य क्षेत्र अन्तर्गतका किसानलाई मल वितरण नगरी बारा र रौतहटदेखि आएका मलका कालाबजारीहरुलाई प्रतिबोरा १ हजार १ सयदेखि १ हजार २ सय रुपैयाँमा बेचेर १ बोरामै ३ सय ५० रुपैयाँसम्म नाफा खाइरहेको गुनासो व्याप्त छ । जिल्ला कृषि सहकारी संघ पर्साका अध्यक्ष शिवकुमार साहले सहकारीहरुले कालाबजारी गरेको गुनासो हालसम्म आफूसमक्ष आइनसकेको बताए । उनले सहकारीहरुले मल बिक्री वितरण कार्यलाई व्यवस्थित र पारदर्शी गर्नु पर्ने कडा नियम रहेकाले त्यसको उल्लंघन गर्ने अवस्था आउन नसक्ने दाबी गरे । बर्सेनि किसानलाई मल अत्यावश्यक रहेकै समयमा मलको हाहाकार हुनुमा मल आपूर्तिको जिम्मेवार रहेको सरकारी संयन्त्र र सम्बन्धित अन्य सरोकारवालाहरु रहेको उनले आरोप लगाए । कृषि कम्पनी वीरगन्ज क्षेत्रीय कार्यालय प्रमुख गोरखनाथ केसीले पर्साकै केही सहकारीले मलको कालाबजारी गरी गैरजिल्लाका मल व्यापारीलाई मल बेचेको गुनासो आफूलाई पनि आएको बताए । कार्यालयसँग हाल मलको मौज्दात अत्यन्त कम भइसकेको र त्यो पनि एक दुई दिनभित्रै सक्किने अवस्था आएको उनले बताए । कम्पनीको युरिया मलको अर्को लट आउन करिब १ महिना लाग्ने उनले बताए । ग्लोबल टेण्डरबाट ३१ हजार मेटन युरिया मल आयातको ठेक्का पाएको स्वीस सिंगापुर कम्पनीको मल हाल ढुवानीमा रहेकाले त्यो मल नेपाल आउन करिब १ महिना लाग्ने उनले बताए ।