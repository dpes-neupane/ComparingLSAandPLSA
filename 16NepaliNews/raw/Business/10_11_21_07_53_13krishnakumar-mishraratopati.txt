अविरल वर्षाका कारण धानबालीमा ठूलो क्षति भएको छ । कतिपय ठाउँमा धान काटेर भित्र्याउन ठिक्क पारेको अवस्थामा अचानक वर्षा भएपछि डुबानमा परेर क्षति भएको छ भने कतै नकाटिएको धान पनि पानीमा डुबेको छ ।नकाटिएको भन्दा काटिएको धानलाई पानीले बढी असर गर्छ । नकाटिएको धानलाई पानीले केही दिन डुबाए पनि खासै असर गर्दैन तर पाकेको धान काटिएको अवस्थामा डुबानमा परेको छ भने चार÷पाँच दिनमै बिग्रिन्छ ।काटिसकेको धान डुबानमा परेपछि कति छिटो बिग्रिन्छ भन्ने कुरा तापक्रममा भर पर्ने विज्ञहरु बताउँछन् । १८ देखि २५ डिग्री तापक्रम छ भने पानीमा डुबेको धान चार/पाँच दिनमा धान बिग्रिन्छ । हिमाल, पहाड लगायत अलि चिसो ठाउँमा काटिएको धान डुबानमा परेको छ भने त्यति छिटो बिग्रिँदैन तर तराई मधेसमा तापक्रम अलि बढी हुने भएकाले त्यहाँ छिटो बिग्रिने सम्भावना हुन्छ । अहिलेको वर्षाले पहाडभन्दा तराई मधेसमा बढी क्षति पुर्याएको छ ।काटेको धान डुबेको छ भने त्यसलाई कसरी संरक्षण गर्ने, त्यसलाई कसरी प्रयोगमा ल्याउने लगायतका विषयमा नेपाल कृषि अनुसन्धान परिषद् (नार्क) मा कार्यरत धान वैज्ञानिक डा.कृष्णकुमार मिश्रसँग रातोपाटीले जिज्ञासा राखेको छ ।प्रस्तुत छ– मिश्रको टिप्स उनकै शब्दमा : १. काटिसकेको धान खेतमा डुबेको छ भने त्यसलाई कति छिटो हुन्छ बाहिर ल्याउनुपर्छ र त्यसलाई ओभाउन दिनुपर्छ । त्यसपछि त्यसलाई चुटेर धान अलग गर्नुपर्छ ।२. धान चुटिसकेपछि त्यसलाई घाममा सुकाउनुपर्छ । यदि घाम लागेको छैन भने हिटर वा अरु कुनै प्रविधि प्रयोग गरेर त्यस्तो धानलाई जति सक्दो छिटो सुकाउनुपर्छ ।३. धान सुकेपछि त्यो पूर्ववत् अवस्थामा आउँछ । धान राम्रोसँग पाकेको थियो भने त्यसलाई खासै असर गरेको हुँदैन तर पानीबाट चाँडै निकालेर त्यसलाई चुटेर सुकाउनुचाहिँ पर्छ । चुटेर राखिएको धानलाई समयमा सुकाउन नसके त्यो बिग्रिन्छ ।४. काटेको धान भिजेको छ भने त्यसलाई सुक्खा ठाउँमा ल्याएर ओभाएर चुट्नुपर्छ । त्यस्तो धानलाई नसुकाइकन च्युरा बनाउने वा उसिनेर (स्टिम गरेर) उसिना चामल बनाउन सकिन्छ । तर धान धेरै छ भने यो प्रक्रिया अपनाउन समस्या हुन्छ ।५. काटेको धान खेतमै डुबेको अवस्थामा त्यसलाई जतिसक्दो छिटो पानीबाट निकाल्नुपर्छ । छिटो निकालिएन भने तापक्रमको आधारमा चार/पाँच दिनमा धान बिग्रिन सक्छ ।६. काटेर खेतमै डुबेको धान १८–२५ डिग्रीको तापक्रममा चारदेखि पाँच दिनमा बिग्रिन्छ । अर्थात् त्यो धानको बाला उम्रिन्छ । पुरै उम्रिसकेको छ भने त्यो धान काम लाग्दैन । यदि टुसामात्र आएको छ भने त्यसलाई बाहिर निकालेर सुकाएर प्रयोगमा ल्याउन सकिन्छ तर त्यसमा अरु चामलको जस्तो गुणस्तर हुँदैन ।७. काटेको अवस्थामा डुबेको धान मोटो वा मसिनो कुन हो भन्ने कुराले पनि असर निर्धारण गर्छ । मोटो धानमा अलि ढिलो असर गर्छ भने मसिनोमा अलि छिटो गर्छ । अहिले काटेर खेतमा राखिएको धान छिटो पाक्ने जातका धान भएकाले यसलाई पानीले छिटो असर गर्न सक्छ ।८. नकाटिएको धान डुबानमा परेको छ भने जतिसक्दो चाँडो खेतबाट पानी निकाल्ने प्रयास गर्नुपर्छ । तर केही दिन पानीमै डुबे पनि नकाटिएको धान त्यति बिग्रिँदैन । नकाटिएको धानमा जमेको पानीको तुलनामा बगेको पानीले कम असर गर्छ ।९.भर्खर दाना लागेको धानलाई पानीले डुबाएको छ भने त्यसलाई छिटो असर गर्छ भने त्यसको तुलनामा  नकाटिएको पाकेको धान डुबानमा परेको छ भने त्यसलाई अलि ढिलो असर गर्छ । त्यसैले जतिसक्दो चाँडो खेतबाट पानी निकाल्ने प्रयास गर्नुपर्छ ।१०. किसानले पाकेको धान काट्दा खेतबाट पूर्णरुपमा पानी निकाल्नु पर्छ । अनिमात्र धान काट्नुपर्छ । पूर्ण सुक्खा भएको खेतमा धान कटाई भयो भने त्यस्तो धान पूरै स्वस्थ्य हुन्छ । खेतमा अलिअलि पानी छ भने त्यस्तो अवस्थामा धान काट्नु हुँदैन ।  #krishnakumar mishra#rice