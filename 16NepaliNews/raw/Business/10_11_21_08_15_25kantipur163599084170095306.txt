काठमाडौँ — झूटो तथा नक्कली मूल्य अभिवृद्धि कर बिजक (भ्याट बिल) बनाएर राजस्व छली गर्ने कम्पनीविरुद्ध राजस्व अनुसन्धान विभागले एकसाथ १७ वटा मुद्दा दायर गरेको छ । विभागले पछिल्लो १ सातामा उच्च अदालत पाटनमा दायर यी मुद्दामा २ अर्ब ३६ करोड ४५ लाख रुपैयाँ बराबरको बिगो र सोहीबराबर जरिवाना मागदाबी गरिएको छ ।भ्याट बिल छली प्रकरणमा निर्माण व्यवसायीदेखि आईटी कम्पनीका सञ्चालकसम्म मुछिएका छन् । विभागका अनुसार सांग्रिला ट्रेड एन्ड सप्लायर्स, प्रिन्स इन्टरनेसनल र न्यु महादेव इन्टरनेसनलका सञ्चालक गुलसन श्रीवास्तव, रामबाबु ठाकुर हजाम, नन्दकिशोर शर्मा, पलट राउत अहिर, मयंक इन्टरप्राइजेजका सञ्चालक महमद देवान साहविरुद्ध मुद्दा दायर गरिएको छ ।शुभ लक्ष्मी इन्टरनेसनलका सञ्चालक राजदेव राय, प्रिन्स इन्टरनेसनलका प्रोप्राइटर रामचन्द्र माझीलगायत विरुद्ध १९ करोड १८ लाख ६८ हजार ७६५ रुपैयाँ बराबर बिगो माग गरिएको छ । उनीहरूले राजस्व छली गर्नकै लागि झूटा र नक्कली कर बीजक जारी गरेको तर वस्तु र सेवाको खरिद भने नगरेको विभागले सोमबार दायर गरेको मुद्दामा उल्लेख छ । त्यस्तै, बाराको महालक्ष्मी ट्रेड कन्सर्न र सौभाग्य इन्टरनेसनलका सञ्चालक सञ्जयप्रसाद कलवार र प्रदीप पासवानविरुद्ध ३६ करोड ९ लाख २८ हजार ५ सय रुपैयाँ बिगो माग गरिएको छ । पर्सा बेलवा गाउँपालिका–७ बस्ने चन्दन सप्लायर्सका सञ्चालक चन्दन पटेल, लक्ष्मीपति बालाजी ट्रेड लिंकका सञ्चालक मनिर अन्सारी, न्यु देव इन्टरप्राइजेजका सञ्चालक इन्द्रदेव महतो नोनियालाई पनि विपक्षी बनाइएको छ । यी सबै कम्पनीले नवराजप्रसाद उपाध्यायमार्फत नक्कली भ्याट बिल बनाई करछलीमा संलग्न भएको विभागको दाबी छ । जे गुरुङ एन्ड एसोसिएट्सका सञ्चालक जगन्नाथ गुरुङ, मरहठ्ठा एन्ड कम्पनीका सञ्चालक कृष्णहरि मरहठ्ठा, सेढाईं एन्ड एसोसिएट्सका सञ्चालक काशीनाथ शर्मा सेढाईंलगायत विरुद्ध ३५ करोड २२ लाख ३६ हजार रुपैयाँ बिगो माग गर्दे मुद्दा दायर गरिएको छ । हनुमान सप्लायर्सका सञ्चालक सिमरन कुमारी गुप्ता, महावीर सप्लायर्सका सञ्चालक पूजा पराजुली र यी कम्पनीका मुख्य कारोबारी दीपकुमार गुप्तालाई पनि विपक्षी बनाइएको छ । उनीहरूबाट १४ करोड ८६ लाख ५१ हजार ५ सय रुपैयाँ बिगो माग गर्दै मुद्दा दर्ता भएको छ । त्यस्तै, डिलाइट इन्टरप्राइजेज प्रालिका सञ्चालक जगदीश महतो नुनिया, सुबोध सास, बैजुकुमार साह, इंगनाम एसोसिएट्सका सञ्चालक सुरेन्द्रकुमार इंगनाम र गोपाल एन्ड कम्पनीका सञ्चालक गोपालप्रसाद अर्यालविरुद्ध दायर गरिएको मुद्दामा १४ करोड ८६ लाख ५१ हजार रुपैयाँ बराबर बिगो माग गरिएको छ । जीएम इम्पोर्ट एन्ड एक्सपर्ट प्रालिका सञ्चालक सुरेश सहनी मलाह र रामप्रसाद महतो धानुकविरुद्ध १२ करोड १३ लाख ४९ हजार ४ सय ७७ रुपैयाँ बिगो कायम गरिएको छ । अन्सार मञ्जिल ट्रेडर्सका सञ्चालक मोहम्मद जाविर अन्सारीले भन्सार, मूल्य अभिवृद्धि कर र आयकरसमेतमा राजस्व चुहावट गरेको भन्दै विभागले १२ करोड ८७ लाख ४१ हजार २ सय ४८ रुपैयाँ बिगो तिर्नुपर्ने दाबी गरेको छ ।नक्कली भ्याटबिल मुद्दामा निर्माण व्यवसायीहरूसमेत मुछिएका छन् । जसमा पीआर निर्माण सेवाका सञ्चालक एवं पञ्चराम महर्जन, सपना निर्माण सेवा प्रालिका सञ्चालक हरिप्रसाद ढकाल र केशवकुमार गौतम छन् ।त्यसैगरी, समृद्धि निर्माण सेवाका सञ्चालक विसर्जन बर्तौला र सानुकान्छा मोक्तान, तुलसीभक्त कन्स्ट्रक्सन प्रालिका सञ्चालक नवराज श्रेष्ठ, बिरुवा कन्स्ट्रक्सन प्रालिका सञ्चालक बालकृष्ण थापा, सुवित श्रेष्ठ र पेम्बा लामा शेर्पाविरुद्ध पनि मुद्दा दर्ता गरिएको छ । सिंह एन्ड ब्रदर्श कन्स्ट्रक्सन प्रालिका सञ्चालक कमल उप्रेती र हरिवंश पाण्डेसमेत नक्कली भ्याटबिल बनाएर करछलीमा लागेको विभागको दाबी छ ।सन्तोषी निर्माण सेवाका सञ्चालक केशवराज कँडेल, उज्ज्वलराज कँडेल र लक्ष्मीकुमारी कँडेलविरुद्ध पनि मुद्दा दायर गरिएको छ । उनीहरूले विभिन्न आयोजनाको निर्माणका क्रममा एएस हार्डवेयरबाट मालसामान नलिई नक्कली बिल बीजक बनाएको विभागले दायर गरेको मुद्दाको विवरणमा उल्लेख छ ।यी सबै निर्माण व्यवसायीहरूविरुद्ध ९ करोड ५ लाख २५ हजार रुपैयाँ बराबर बिगो दाबी गरिएको छ । विभागले न्यु दीप इन्टरनेसनलका सञ्चालक लखन ऋषिदेव मुसहरविरुद्ध ७ करोड ८३ लाख ९१ हजार ५ सय ९३ रुपैयाँ र डीएन इन्टरनेसनलका सञ्चालक रामधारी रिषिदेवविरुद्ध ५ करोड ५३ लाख ९३ हजार १ सय ७६ रुपैयाँ बराबर राजस्व छलीको मुद्दा दर्ता गरेको छ । राजस्व छली मुद्दामा आईटी कम्पनी पनि मुछिएको छ । कैलालीको धनगढी–४ स्थायी ठेगाना भई काठमाडौं बूढानीलकण्ठ–८ गोल्फुटार बस्ने ओम इन्फ्राटेक प्रालिका सञ्चालक उद्धव भट्टराई तथा रुवी महतोलाई समेत विपक्षी बनाइएको छ । उनीहरूविरुद्ध २ करोड ७९ लाख ७२ हजार ८ सय रुपैयाँ बिगो मागदाबी गरिएको छ ।नक्कली भ्याट बिल बनाउनेमा भारतीय नागरिकसमेत संलग्न देखिएका छन् । जसमा भारतको राजस्थान नागौर जिल्लाका बाबु भाइ भनिने शाकिर अली, अब्दुल सतार, प्यार मोहम्मद र गिरधारीलाल तिब्रा छन् ।