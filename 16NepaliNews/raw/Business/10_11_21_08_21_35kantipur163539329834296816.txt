पर्सा — पर्साको ठोरी गाउँपालिका–५ स्थित सुवर्णपुर होमस्टे सुनसान छ । दुई वर्षयताको लकडाउनको कारण प्रभावित भएको होमस्टेले अहिलेसम्म लय समात्न सकेको छैन ।सुनाखरी मध्यवर्ती होमस्टे समितिका अध्यक्ष शम्भुराम पौडेलका अनुसार दुई पटकको कोरोना लहर र त्यससँगैको लकडाउनको कारण होमस्टेमा पाहुनाको आगमन ठप्पप्रायः थियो । हाल स्थिति सामान्य भइसक्दा पनि कोरोना लहरअघिको जस्तो पाहुनाको आगमन हुन सकेको छैन । ‘अहिले चाडपर्वसमेत परेकाले पाहुना आउने क्रम बन्द नै छ,’ उनले भने, ‘यसअघि पनि फाट्टफुट्ट मात्र पाहुना आउँथ्यो ।’दोस्रो लकडाउन अवधिमै पाहुनालाई लक्षित गरी यहाँस्थित ७ होमस्टेको स्तरोन्नति गरिएको थियो । प्रदेश सरकार, पर्सा राष्ट्रिय निकुन्ज र ताल कार्यक्रमको सहयोगमा यहाँका १५ मध्ये ७ होमस्टेको स्तरोन्नति गरिएको थियो । बाँकी ८ होमस्टेको पनि प्रदेश सरकारको लगानीमा स्तरोन्नति काम अन्तिम चरणमा पुगेर अब रंगरोगन मात्र बाँकी रहेको सुनाखरी मध्यवर्ती उपभोक्ता समूहका अध्यक्ष देवीप्रसाद दाहालले जानकारी दिए । विगतमा आफ्नै घरको एक/एक कोठालाई पाहुना कोठा बनाएर होमस्टे प्रयोजनमा प्रयोग गरिएकोमा अब भने आँगनमै छुट्टै २ कोठे घर नै निर्माण गरेर होमस्टेको स्तरोन्नति गरिएको हो । नयाँ होमस्टेको प्रत्येक कोठामा एट्याच बाथरुमसहितको सुविधा र पाहुना कोठा पनि आधुनिक बनाइएका छन् । छिमेकी जिल्ला चितवनको माडीस्थित होमस्टे तथा नवलपरासीको अमलटारीका होमस्टेहरूमा पनि होटलकै जस्तो सुविधा उपलब्ध गराउँदा पाहुनाहरू सन्तुष्ट र सुरक्षित महसुस गर्ने गरेकाले आफूहरूले त्यसको अनुसरण गरेको दाहालले बताए । पाहुनाले सुरक्षित र सुविधायुक्त वातावरणमा बस्न पाएपछि उनीहरूको बसाइ लम्बिने र दोहोर्‍याएर आउने सम्भावना पनि हुने उनी बताउँछन् । अब चाँडपर्व सकिएलगत्तै सदरमुकाम वीरगन्ज तथा छिमेकी जिल्लाहरू मकवानपुर, बारा र चितवनसम्म प्रचारप्रसार अभियान लिएर पुग्ने दाहाल बताउँछन् । ७ वर्षअघि १० घरबाट सुरु गरिएको यो गाउँमा हाल १५ घरमा होमस्टे छ । सबै होमस्टेमा गरी ३० शय्या छन् । लकडाउन अघि वीरगन्ज, पोखरा, हेटौंडा, काठमाडौं, चितवन क्षेत्रका पाहुना आउने गरेका थिए । बिदा मनाउन मात्र नभई तामाङ संस्कृति, रहन सहनलाई नजिकबाट बुझ्न, वन्यजन्तु तथा वनस्पतिको अनुसन्धान एवं शोधपत्र तयार पार्न पाहुना आउने गरेका थिए । यस भेगमै लज र स्तरीय होटल नभएकाले पनि यो गाउँको होमस्टेले आगन्तुकहरूलाई धेरै सुविधा भएको थियो । प्रतिबेड दैनिक २ सय रुपैयाँ शुल्क लाग्ने होमस्टेमा पाहुनको अर्डर बमोजिमको खाजा र खानाको व्यवस्था गरिन्छ । पाहुनालाई २ वर्षयता तामाङ गीत, नृत्य तथा संस्कृति देखाउने पनि गरिएको छ । तारा गाउँ विकास समिति र चितवन राष्ट्रिय निकुन्जअन्तर्गतको ताल कार्यक्रमको आर्थिक सहयोगमा होमस्टे समितिले २ कट्ठामा सांस्कृतिक घर निर्माण गरिसकेको छ । यसले तामाङ संस्कृति रक्षा र एकअर्काको संस्कृतिसँग परिचित हुने अवसर पनि जुटाइरहेको छ ।