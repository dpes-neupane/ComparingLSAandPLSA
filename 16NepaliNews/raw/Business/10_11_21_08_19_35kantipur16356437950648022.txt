गुल्मी — एकल प्याराग्लाइडिङमा रमाउन चाहनेका लागि जिल्लाको मदाने गाउँपालिका–२ बाँझकटेरीमा सम्भावना औंल्याइएको छ । प्याराग्लाइडिङ परीक्षणका लागि आएको पोखराको स्काइलाइन प्रालिले बाँझकटेरीको थामाका कोट र मसुरेडाँडाबाट सोलो (एकल) उडान सम्भावना रहेको जनाएको हो । मदाने युवा क्लबको सक्रियतामा बिहीबारदेखि साताव्यापी प्याराग्लाइडिङ परीक्षण उडान भइरहेको छ ।परीक्षणका क्रममा विदेशी पर्यटकले रुचाउने एकल उडानमा उक्त स्थानमा निकै राम्रो सम्भावना देखिएको स्काइलाइन प्याराग्लाइडिङ कम्पनीका प्रमुख भुवन गाहाले बताए । ‘विदेशीहरू प्रायः सोलो उडानमा टाढासम्म पुग्न चाहन्छन्, त्यसका लागि यो स्थानमा निकै राम्रो सम्भावना देखिएको छ,’ उनले भने, ‘आवश्यक पूर्वाधारको विकास र स्रोतसाधनको प्रबन्ध भयो भने यहाँ प्याराग्लाइडिङ निकै फस्टाउँछ ।’मदाने–२ का दुई ठाउँबाट भएको उडान अहिले मदाने–३ सिर्सेनीको सीमामा अवतरण भइरहेको छ । बाँझकटेरीको टेकअप पोखराको सराङकोटभन्दा पनि उचाइ र अन्य अवरोध पनि नभएका कारण राम्रो सम्भावना रहेको गाहाको भनाइ छ । पोखरापछि धरान, स्याङ्जालगायतका स्थानमा पनि प्याराग्लाइडिङको सम्भावना रहेको तर त्यहाँ हवाईजहाजको रुट, हाइटेन्सन लाइनलगायतका कारण समस्या रहेकाले त्यसको तुलनामा बाँझकटेरी धेरै राम्रो रहेको उनले बताए । ‘यहाँ मसुरेडाँडामा २ हजार १ सय ५० मिटर उचाइ र थामाका कोट १ हजार ९ सय ५० मिटरको उचाइबाट टेकअफ लिन सकिन्छ, जब कि पोखराको सराङकोटमा १ हजार ६ सय ५० मिटर मात्र उचाइ छ,’ उनले भने । पोखरामा अन्तर्राष्ट्रिय विमानस्थल बनेपछि एयररुटका कारण सोलो पाइलट उड्न जाने सम्भावना सकिँदै छ । तर मदानेमा धेरै किलोमिटर उड्न र सुन्दर गाउँ तथा जंगली जनावरको दृश्यावलोकन पनि गर्न सकिन्छ । ‘अब पोखराको प्याराग्लाइडिङ बन्द भयो भने अन्य विकल्प खोल्नुपर्ने हुन्छ,’ उनले भने, ‘त्यसैले पोखरामा सोलो पाइलट उडानका लागि आउनेहरूमध्ये केहीलाई मात्रै यता डाइभर्ट गर्न सकियो भने यस क्षेत्रको पर्यटन विकासको सम्भावना निकै राम्रो छ ।’मदाने युवा क्लबले प्याराग्लाइडिङको परीक्षण गरी दीर्घकालीन उडानको सम्भावना देखिए स्थानीय युवालाई प्याराग्लाइडिङ पाइलट तालिम दिएर व्यावसायिक उडानका लागि सहयोग गर्ने उद्देश्यले प्याराग्लाइडिङ महोत्सव आयोजना गरेको अध्यक्ष शिशिर भुसालले बताए । परीक्षणका लागि आएको कम्पनीले राम्रो सम्भावना रहेको बताए पनि यहाँ तत्काल पूर्वाधारको अभाव रहेकाले यसतर्फ सरकारी निकायको ध्यान केन्द्रित हुनुपर्ने उनको भनाइ छ । कात्तिक १७ सम्म चल्ने परीक्षण उडानका लागि क्लबले सर्वसाधारणलाई पनि सशुल्क उडान गर्न पाउने व्यवस्था गरेको छ ।