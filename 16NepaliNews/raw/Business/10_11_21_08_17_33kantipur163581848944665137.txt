विगतका वर्षजस्तै यस वर्ष पनि काठमाडौं बबरमहलस्थित राष्ट्र बैंकको टक्सार विभागमा सर्वसाधारणको भीड बढेको छ । उज्यालोको पर्व तिहारमा धनतेरस पूजाका लागि सुन र चाँदीका सिक्का किन्नेको भीड विभागमा बढेको हो ।राष्ट्र बैंकले वर्षका सबै महिना सिक्का बिक्री गर्दै आएको छ । तर वर्षभरमा बिक्री हुने सुनका सिक्कामध्ये ९० प्रतिशतभन्दा बढी माग तिहार (खासगरी धनतेरस) मा हुँदै आएको राष्ट्र बैंकले जनाएको छ । निषेधाज्ञाका कारण गत वर्ष सर्वसाधारणका लागि सुन तथा चाँदीका सिक्काको बिक्री खुला गरिएन । यो वर्षको तिहारका लागि राष्ट्र बैंकले गत सोमबारदेखि सुनको सिक्का (असर्फी) र चाँदीको सिक्का बिक्री सुरु गरेको छ ।धनतेरसमा असर्फीको माग धेरै हुने भएकाले स्वास्थ्य मापदण्ड पालना गरेर सहज तरिकाले असर्फी र चाँदीका सिक्का बिक्री गर्न लागिएको राष्ट्र बैंकका निर्देशक एवं टक्सार विभाग प्रमुख विनोद आचार्यले बताए । ‘नागरिकले सजिलै र छिटो सिक्का पाउने गरी व्यवस्थापन गरेका छौं,’ उनले भने, ‘यस वर्षका लागि प्रतिव्यक्ति साढे २ ग्राम, ५ ग्राम र १० ग्राममा एक/एक थान असर्फी वितरण गर्छौं ।’ निषेधाज्ञाका कारण गत वर्ष असर्फी र चाँदीका सिक्का बनाउने (टकमारी) काम हुन नसकेकाले यो वर्ष नागरिकले माग गरेअनुसार सुन र अन्य सिक्का राष्ट्र बैंकले उपलब्ध गराउन नसक्ने आचार्यको भनाइ छ । ‘पछिल्ला वर्षमा असर्फीलगायत अन्य सिक्का किन्ने जमात बढ्दो छ,’ उनले थपे, ‘यसकारण पनि सबैलाई मागअनुसार सुन र चाँदीका सिक्का दिन सक्ने अवस्था छैन ।’ तिहारलगत्तै टक्सार विभागले ती सिक्का बनाउन सुरु गर्ने भएकाले आउँदो चैतपछि नागरिकको मागअनुसार नै सुन, चाँदीलगायत अन्य सिक्का वितरण गर्न सकिने उनको दाबी छ । दुई वर्षपछि (टक्सार बबरमहल सारेपछि) राष्ट्र बैंकले पहिलो पटक गत शुक्रबार सिक्काको परीक्षण छपाइ गरेको छ ।‘केही मेसिन जडानको काम भइरहेको छ,’ आचार्यले भने, ‘तिहारपछि नियमित रूपमा काम सिक्का छपाइ गर्छौं ।’ राष्ट्र बैंकले आर्थिक वर्ष २०७६/७७ मा ३ हजार थान १० ग्रामका, ८ हजार थान ५ ग्रामका र ९ हजार थान साढे २ ग्रामका गरी कुल २० हजार थान असर्फी छपाएको थियो । तीमध्ये १५ हजार थान गत दुई आर्थिक वर्षमा बिक्री भइसके । बाँकी यस वर्षको तिहारमा बिक्री गरिने राष्ट्र बैंकले जनाएको छ । के हो असर्फी ? असर्फीको अर्को नाम ‘सुनको सिक्का’ हो । असर्फी सिक्काका रूपमा भए पनि चलनचल्तीको मुद्रा होइन । यसकारण असर्फीले सामान खरिद गर्न वा आवश्यकताअनुसार खर्च गर्न मिल्दैन । सुनलाई गालेर सिक्काको आकार दिइन्छ र त्यसलाई असर्फी भनिन्छ । यो काम राष्ट्र बैंकले गर्छ । दुई वर्षअघिसम्म सुन्धारास्थित पुरानो घरमा राष्ट्र बैंकको टक्सार विभाग थियो । त्यहाँ विभिन्न परिमाण र डिजाइनका सुनका सिक्का बनाइन्थ्यो । उक्त स्थान अहिले बबरबहलस्थित औषधि व्यवस्थापन विभाग परिसरमा स्थानान्तरण गरिएको छ । अहिले त्यहीँबाटै सिक्का बिक्री गरिन्छ । ‘असर्फी’ नाम सुन्नेबित्तिकै धनी तथा उच्च वर्गका लागि बनाइएको भन्ने लाग्न सक्छ । यो स्वाभाविक हो । सुनका सिक्का खरिद गर्ने क्षमता न्यून आय भएका व्यक्तिसँग हुँदैन । त्यसकारण असर्फी खरिद गर्ने प्रायः धनीवर्ग नै हुन्छन् । केही वर्षयता परिस्थिति बदलिएको छ । अचेल असर्फीमा सर्वसाधारणको पहुँच पनि बढेको छ । पछिल्ला वर्षमा असर्फीको माग उच्च दरले बढ्दै जानुले यो पुष्टि हुने राष्ट्र बैंकको दाबी छ । यद्यपि यो पर्याप्त भने छैन । राष्ट्र बैंकले काठमाडौंस्थित कार्यालयबाट मात्र असर्फी विक्री गर्ने भएकाले मोफसलका नागरिक यो सुविधाबाट वञ्चित रहेको जानकारहरू बताउँछन् । असर्फी कसरी बनाइन्छ ? सुनलाई गालेर असर्फी बनाइन्छ । असर्फी बनाउन प्रयोग गरिने सुन राष्ट्रको हो । विभिन्न माध्यममार्फत संकलित सुन राष्ट्र बैंकको ढुकुटीमा हुन्छ । त्यही सुन पगालेर असर्फी बनाइन्छ । यो काम राष्ट्र बैंकको टक्सार विभागले गर्छ । त्यहाँ विभिन्न प्रकारका सिक्का बनाउने मेसिन छन् । असर्फी पनि त्यहीँ बनाइन्छ । असर्फीको डिजाइन र आकार भने फरक फरक हुन्छ । राष्ट्र बैंकले साढे दुई, पाँच र १० ग्राम सुन गरी तीन प्रकारका असर्फी बनाउँदै आएको छ । तीमध्ये साढे दुई सय ग्रामका असर्फीको माग बजारमा उच्च रहेको राष्ट्र बैंकले जनाएको छ । असर्फी सिक्का भए पनि तिनमा (मूल्य) अंकित गरिएको हुँदैन । सिक्काको एक पाटोमा ‘असर्फी नेपाल’ र अर्को पाटोमा नेपाल राष्ट्र बैंक तथा मिति राखिएको हुन्छ । असर्फीको मूल्य कति पर्छ ?सुनको बजार मूल्यका आधारमा असर्फीको मूल्य तय हुन्छ । बजारमा सुनका गहना खरिद गरे जस्तै राष्ट्र बैंकबाट असर्फी खरिद गर्न सकिन्छ । बजारमा सुनचाँदी पसलमा पनि असर्फी विक्रीका लागि राखिएको हुन्छ । तर राष्ट्र बैंक सरकारी निकाय भएकाले गुणस्तरमा विश्वस्त हुन सकिन्छ । यसकारण सर्वसाधारण राष्ट्र बैंकबाटै असर्फी किन्न रुचाउँछन् । सर्वसाधारणबाहेक संगठित तथा निजी क्षेत्रका संस्थागत खरिदकर्ताबाट प्रयोजन खुलाई न्यूनतम २० थान असर्फी माग भए असर्फीको मौज्दात, माग गर्ने संस्थाको आवश्यकता तथा औचित्यताका आधारमा विभागीय निर्णयबाट बिक्री गर्ने गरिन्छ । सुनको बजारमूल्यमा निर्माण लागत थप गरी असर्फीको मूल्य तय गरिएको हुन्छ । असर्फी व्यक्ति वा संस्था दुवैले खरिद गर्न सक्छन् । व्यक्तिलाई असर्फी बिक्री गर्दा राष्ट्र बैंकले सुनको प्रचलित बजार मूल्यमा प्रतिग्राम २ सय रुपैयाँ थप गरी दैनिक मूल्य तय गर्छ । तर संस्थाको हकमा प्रतिग्राम तीन सय रुपैयाँ थप गरिने राष्ट्र बैंकले बताएको छ । अन्य सिक्का राष्ट्र बैंकले असर्फीसँगै मेडालियन र स्मारिका सिक्का पनि बनाउँदै आएको छ । ती सिक्का चाँदी र किप्रोनिकल (तामा र निकल मिश्रण गरिएको) बाट पनि बनाइन्छ । ‘मेडालियन’ भन्नाले आभूषण, सजावट, धार्मिक, सांस्कृतिक, प्राकृतिक सम्पदाको प्रवर्द्धन गर्ने उद्देश्यले टकमारी (निर्माण) गरिने सिक्का हो । प्रायः यी सक्का चाँदीबाट बनाइन्छ । यी सिक्कामा विभिन्न किसिमका धार्मिक, सांस्कृतिक र प्राकृतिक सम्पदाका चित्र अंकित गरिन्छ । कुन सिक्कामा कुन चित्र अंकित गर्ने भन्ने कुरा बजार मागमा निर्भर हुन्छ । हाल लक्ष्मी, गणेश र लक्ष्मी प्लस गणेशका चित्र भएका असर्फीको माग धेरै रहेको जनाइएको छ । यी सिक्कामा अंकित मूल्य उल्लेख हुन्छ । सिक्का खरिद गर्दा अंकित मूल्यअनुसार नै रकम तिर्नुपर्छ । चाँदीलगायत अन्य धातु वा धातु सम्मिश्रण गरी स्मारिका सिक्का बनाइन्छ । यो विशेष अवसरमा निष्कासन गरिने सिक्का हो । स्मारिका सिक्का निष्कासन गर्दा सरकारको अनुमति चाहिन्छ । यस्ता सिक्कामा राष्ट्रिय विभूति वा सरकारबाट अनुरोध भई आएका व्यक्तित्वसँग सम्बन्धित विषयवस्तु राष्ट्रिय–अन्तर्राष्ट्रिय महत्त्वको कुनै विशेष दिन, वर्ष, अवसर, कार्यक्रम वा उपलब्धि अंकित गरिन्छ । यस्तै मुलुकको आर्थिक, सामाजिक वा सांस्कृतिक क्षेत्रमा क्रियाशील रही योगदान पुर्‍याउँदै आएको कुनै कम्पनी, संघसंस्थाको कुनै विशेष दिन, वर्ष, अवसर, कार्यक्रम वा उपलब्धिसँग सम्बन्धित विषयवस्तु पनि सिक्कामा अंकित हुन्छ । स्मारिका सिक्का पनि अंकित मूल्यमा बिक्री गरिन्छ ।