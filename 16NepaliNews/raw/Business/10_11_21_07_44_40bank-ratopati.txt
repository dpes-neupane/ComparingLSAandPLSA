बैंकिङ क्षेत्रमा तरलता अभावको समस्या थप चुलिने देखिएको छ । अघिल्लो साताको तुलनामा पछिल्लो साता थप बैंकहरुको निक्षेप संकलन दर घटेसँगै यस्तो देखिएको हो ।  नेपाल बैंकर्स संघका अनुसार पछिल्लो साता निक्षेप संकलनको विपरित थप कर्जा लगानीको माग वृद्धि भएको छ ।  बैंकर्स संघले मंगलबार सार्वजनिक गरेको रिपोर्ट अनुसार यस साता अर्थात् कार्तिक ५ गतेदेखि १२ गतेसम्म वाणिज्य बैंकहरुले जम्मा ४२ खर्ब ४७ अर्ब निक्षेप संकलन गरेका छन् । जुन अघिल्लो साताको तुलनामा दुई अर्बले कमी हो । अघिल्लो साता (असोज ३१ गतेदेखि कार्तिक ५ गतेसम्म) बैंकहरुले कुल ४२ खर्ब ४९ अर्ब निक्षेप संकलन गरेका थिए । तर, सोही अवधिमा यता कर्जा लगानीको दर भने बढेको संघको रिपोर्टले देखाएको छ । संघका अनुसार अघिल्लो साताको तुलनामा २० अर्बले कर्जा लगानी बढाउँदै बैंकहरुले समिक्षा अवधिमा कुल ४० खर्ब १८ अर्ब लगानी गरेका छन् । अघिल्लो साता यस्तो लगानी बैंकहरुले ३९ खर्ब ९८ अर्ब मात्र गरेका थियो ।