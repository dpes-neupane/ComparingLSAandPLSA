अटोमोबाइल व्यवसायीको छाता संगठन नाडा अटोमोबाइल एसोसिएसन अफ नेपाल (नाडा) को निर्वाचन आगामी मंसिर २२ गतेदेखि २३ गते हुने भएको छ ।  एसोसिएसनको ४५ औं साधारणसभा र नयाँ नेतृत्वको लागि मंसिर २२ देखि २३ गतेलाई तोकिएको अध्यक्ष कृष्णप्रसाद दुलालले रातोपाटीलाई जानकारी दिए । यद्यपि, उक्त निर्णय भोलि (शुक्रबार) बस्ने नाडाको केन्द्रीय समितिले पारित गर्नेछ । आसन्न निर्वाचन नाडाको २१ औं निर्वाचन हो ।यसअघि भदौ २५ गतेका लागि तोकिएको एसोसिएसनको निर्वाचन कोभिड–१९ का कारण रोकिन पुगेको थियो । गत साउन २६ गते बसेको नाडाको १४ औं केन्द्रीय कार्यसमिति बैठकले जिल्ला प्रशासन कार्यालय काठमाडौंको नीतिलाई देखाउँदै तत्कालका लागि निर्वाचन रोक्ने निर्णय गरेको थियो । तर, अहिले कोभिडको प्रभाव क्रमशः कम हुँदै गएको र दसैं तिहारपछि निर्वाचन गर्न उचित हुने देखिएकाले नाडाले निर्वाचनको नयाँ मिति तोक्न लागेको अध्यक्ष दुलालले जानकारी दिए ।हाल नाडाको अध्यक्षमा कृष्णप्रसाद दुलाल रहेका छन् भने यस अघिनै उनको दुई वर्षे कार्यकाल सकिसकेको छ । भावी नेतृत्वका लागि व्यवसायी करण चौधरी र ध्रुव थापाले आफ्नो उम्मेदवारी घोषणा गरिसकेका छन् ।   #nada