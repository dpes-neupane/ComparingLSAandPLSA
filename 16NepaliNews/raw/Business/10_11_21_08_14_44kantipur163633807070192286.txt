पाल्पा — तानसेन नगरपालिका–४, बारुदखानका मनोजराज शर्मा पौड्याल आफैं उत्पादक र व्यापारी हुन् । उनको उद्योगमा अघिल्लो वर्षका लकडाउनदेखि अहिलेसम्म ढाका बुन्ने काम रोकिएको छैन । हातैले बुन्ने ढाका र जे कार्ड दुवैबाट ढाकाको कपडा उत्पादन भइरहेको छ । कामदारले काम पाइरहेका छन् । तर तर व्यापारमा भने विगतका तुलनामा ७५ प्रतिशत कमी आएको छ ।‘थोक व्यापारमा अघिल्लो वर्षभन्दा केही बढेको छ,’ उनले भने, ‘फुटकर व्यापार हुने भनेको आन्तरिक पर्यटकको चहलपहलले गर्दा नै रहेछ । स्थानीय बजारको व्यापारले धान्न मुस्किल पर्ने हुन्छ ।’तानसेन सिल्खानटोल गैराबारी उद्योग राखेका हरि रायमाझी पनि ढाका कपडाको व्यापारदेखि निराश छन् । अघिल्लो दसैं र तिहार कोरोना संकटले समस्या निम्तियो । यस वर्ष पनि सोचे जस्तो व्यापार हुन सकेन । जसले गर्दा कामदार पाल्नै समस्या हुने अवस्था आएको उनको गुनासो छ । ‘उत्पादनमा कमी आएको छैन,’ उनले भने, ‘तर व्यापारमा भने अघिल्लो वर्षभन्दा केही बढे पनि सन्तुष्ट हुने अवस्था भने आएको छैन ।’ पौड्याल र रायमाझी मात्र होइन, पाल्पाली ढाका कपडा उद्योग सञ्चालन गर्दै आएका उद्योगी र यसको व्यापार गर्नेहरू यस वर्ष पनि सन्तुष्ट भएनन् । कोरोना भाइरस संक्रमण त्रासले आन्तरिक तथा बाह्य पर्यटक नआउँदा उनीहरू निराश भएका छन् । दसैं र तिहार ढाका कपडा व्यापारको मुख्य सिजन हो ।यही समयमा ढाकाको व्यापारले गति लिन नसक्दा चिन्तित तुल्याएको व्यापारी तथा उत्पादक रायमाझीले बताए । ‘धेरैको टीका नै नभएर हो कि जस्तो पनि भयो,’ उनले भने, ‘यो एक वर्षमा धेरै पाल्पालीले कोरोनाबाट ज्यान गुमाए । त्यसको अवसर पनि हुन सक्छ ।’ढाका कपडाका पसल अघिल्लो वर्ष जस्तै यस वर्ष पनि सुनसानप्रायः भए । केही परिमाणमा थोक बिक्री भए पनि खुद्रा बिक्रीमा खासै सुधार हुन नसकेको उत्पादक तथा व्यापारी पौड्यालको भनाइ छ । आन्तरिक तथा बाह्य पर्यटकलाई लक्ष्य गरेर तानसेनमा पसल खोलिएका छन् । ‘विद्यालय, क्लब, संघसंस्थाको भ्रमणको सिजन हुन्थ्यो,’ ढाका व्यापारी सरिता केसीले भनिन्, ‘यही बेलामा ढाका कपडा र यसबाट बनेका सामग्री किनेर लैजाने गर्थे । दुई वर्षयता कोरोनाले भ्रमण सबै शून्यप्रायः छ । त्यसैले पनि ढाकाको व्यापार छैन ।’अघिल्लो र यस वर्षको दसैं र तिहारलाई कोरोना भाइरसको महामारीले असर गर्दा व्यापार नै शून्य जस्तै भएको उनले बताइन् । ढाका व्यापारीका अनुसार तिहारको अघिल्लो तीन दिन व्यापार भयो । तर दुई वर्षअघिको जस्तो व्यापार भने थिएन । ‘यस्तो बेलामा यत्तिको व्यापार हुँदा पनि खुसी हुनुपर्ने अवस्था भयो,’ ढाका व्यापारी सितम भण्डारीले भनिन्, ‘गत वर्ष यत्तिको पनि व्यापार थिएन ।यस वर्ष केही भए पनि राहत महसुस भयो ।’ ढाकाको कपडाको चोली, ब्लाउजका साथै पछ्यौरी, टोपी, टाई, ब्याग, अस्कोट, कोटलगायतका सामग्री बन्छ । दुई वर्षअघिसम्म भने यही सिजनमा थोक तथा खुद्रा बिक्री गर्दा व्यापारीले फुर्सद नै पाउँदैनथे । काठमाडौं, पोखरा, बुटवल, बागलुङ, बेनी, नारायणगढ, नेपालगन्ज, हेटौंडा, महेन्द्रनगरलगायत स्थानबाट भ्रमणमा आउनेले ढाकाका सामग्री लैजान्थे । भीड थेगिनसक्नु हुने सिजनमा सुनसान भएर बस्नुपरेको ढाका व्यापारी राजेश भट्टराईले बताए । 