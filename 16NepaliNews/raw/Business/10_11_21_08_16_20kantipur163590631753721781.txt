पाल्पा — लुम्बिनी प्रदेश खाद्यान्न उपलब्धतामा आत्मनिर्भर बनेको छ । प्रदेशका १२ जिल्ला खाद्यान्न उत्पादनमा आत्मनिर्भर भई बचतको अवस्थामा छन् । अघिल्ला दुई वर्षको उत्पादन हेर्दा प्रदेशमा खाद्यान्नमा सबै जिल्ला आत्मनिर्भर देखिएको लुम्बिनी प्रदेश कृषि विकास निर्देशनालयले जानकारी दिएको छ ।प्रविधि विकास तथा प्रसारका प्रयासले गर्दा खाद्यान्न उत्पादनमा वृद्धि भएको निर्देशनालयको भनाइ छ । नीतिगत व्यवस्था, संस्थागत संरचना, भौगोलिक अवस्थिति र हावापानीको विविधताले पनि खाद्यान्न उत्पादनमा अग्रसरता देखिएको हो । प्रदेशमा उच्च मूल्य जाने बालीवस्तुहरूको क्षेत्रफल विस्तार तथा उत्पादकत्व वृद्धि गर्न सकिने प्रशस्त सम्भावना छ । जैविक विविधतायुक्त क्षेत्र, रैथाने बाली र ग्रामीण प्रविधि ज्ञानको सदुपयोगले पनि उत्पादन बढेको हो । निजी क्षेत्र र सहकारीको संलग्नता र तीन सरकारको भूमिकाले पनि यसमा सहयोग पुगेको निर्देशनालयले जनाएको छ । खाद्यान्न उत्पादन आवश्यकताको अध्ययन गर्दा तराईका ६ जिल्ला खाद्यान्न बचतमा मजबुत छन् । पहाडका ६ जिल्ला पनि कमजोर नरहेको निर्देशनालयको दाबी छ । रूपन्देही, कपिलवस्तु, बर्दिया, दाङ, बाँके र पश्चिम नवलपरासी खाद्यान्न बचतमा मजबुत देखिएको लुम्बिनी प्रदेश कृषि विकास निर्देशनालयका निर्देशक यमनारायण देवकोटाले बताए । ‘तराईमा उत्पादन र उत्पादकत्व दर पनि बढी छ,’ ४१ औं विश्व खाद्य दिवसका अवसरमा कृषि ज्ञान केन्द्र पाल्पामा आयोजित कार्यक्रममा उनले भने, ‘पहाडमा उत्पादनको अवस्था कमजोर छैन । बालीमा विविधीकरण पनि बढेको छ ।’ पहाडका पाल्पा, गुल्मी, अर्घाखाँची, प्यूठान, रोल्पा, रुकुम पूर्वमा उत्पादनको बचत कम भए पनि आत्मनिर्भर रहेको तथ्यांकले देखाएको उनको भनाइ छ । खाद्यान्न उत्पादनमा आत्मनिर्भर देखिए पनि सबै खाद्यान्नको समान उपयोग हुन नसक्दा समस्या देखिएको छ । प्रदेशका १२ जिल्लामा २० लाख ५१ हजार टन खाद्यान्न उत्पादन भएको छ । ४ लाख ४५ हजार टन बचत हुने गरेको देवकोटाले बताए । प्रदेशको जनसंख्यालाई हेर्दा ९ लाख ४६ हजार टन खपत हुने देखिएको छ । यसबाहेक कुल उपभोग्य प्रशोधित खाद्यान्न १३ लाख ९२ हजार टन छ । उत्पादन बढी भए पनि वितरणको अवस्थामा भने समान नभएको उनको भनाइ छ । यसले गर्दा ५२ प्रतिशत घरधुरी खाद्य असुरक्षित र उनीहरूलाई आफ्नो उत्पादनले वर्षभरि खान पुग्दैन । ‘प्रदेशको खाद्य सुरक्षा तथा पोषणको अवस्था हेर्ने हो भने १० प्रतिशत घरधुरी गम्भीर प्रकृतिका खाद्य असुरक्षित छन्,’ देवकोटाले भने, ‘खाद्य र पोषण सुरक्षाको अभावले शिशु र बालमृत्युदर उच्च छ ।’ प्रदेशमा खाद्य असमानताका कारण कुपोषित जनसंख्या ३७ दशमलव ६ प्रतिशतछ । लुम्बिनी प्रदेशको बर्दियामा २ लाख ९६ हजार, रूपन्देहीमा २ लाख ७४ हजार, दाङमा २ लाख ३२ हजार, कपिलवस्तुमा २ लाख २६ हजार, बाँकेमा २ लाख २ हजार टन खाद्यान्न उपलब्धता छ । यसैगरी नवलपरासी पश्चिममा १ लाख २१ हजार, पाल्पामा ९४ हजार, गुल्मीमा १ लाख १४ हजार, अर्घाखाँचीमा ९५ हजार, रोल्पामा ८० हजार, प्यूठानमा ७६ हजार र रुकुम पूर्वमा ३५ हजार टन खाद्यान्न उपलब्धता छ । उत्पादनका हिसाबले लुम्बिनी प्रदेशमा खाद्यान्न बाली ६ लाख २१ हजार ९ सय हेक्टरमा गरिन्छ । नगदेबालीको अवस्था पनि राम्रो छ । ९९ हजार हेक्टरमा नगदेबाली, ८० हजार हेक्टरमा दलहन, १६ हजार हेक्टरमा फलफूल र ४१ हजार हेक्टरमा तरकारी खेती गरिन्छ । मसलाबाली भने ८ हजार हेक्टर क्षेत्रफलमा मात्र हुने कृषि विकास निर्देशनालयले जनाएको छ । बढ्दो भात खाने प्रवृत्तिले अन्य स्वस्थकर खाद्यान्न बालीको उपयोगमा कमी हुन गई ठूलो परिमाणमा चामलको आयात हुने गरेको देखिएको छ । यसरी भात खाने बढ्दो संस्कारलाई प्रतिस्थापन गर्न मकै, गहुँ, कोदो, फापरलगायत रैथाने तथा कम उपयोग भएका बालीका परिकार उपभोग गरी खाद्यान्नको विविधीकरण गर्नुपर्ने देखिएको निर्देशनालयले जनाएको छ । पाँच वर्षमुनि उमेरका ४२ दशमलव १ प्रतिशत बालबालिका खानपान नमिल्दा कुपोषित रहेको कृषि ज्ञान केन्द्र पाल्पाकी वरिष्ठ अधिकृत कामना अधिकारी भट्टराईले बताइन् । यो प्रदेशमा खानपानकै कारण ३८ दशमलव ५८ प्रतिशत बालबालिका पुड्का छन् । ५३ प्रतिशत बालबालिका रक्तअल्पता भएका छन् । भूमिहीन, दलित, जनजाति, न्यून आय भएका परिवार बढी प्रभावित देखिएको उनको भनाइ छ । ‘उत्पादित खाद्यान्न बालीहरूको समान उपयोग हुन नसक्नु मुख्य कारण हो,’ उनले भनिन्, ‘खाद्यान्नमा बढी मात्रामा चामलको उपयोगले गर्दा ठूलो परिमाणमा चामल आयात भइरहेको छ ।’ दैनिक चामल खाने संस्कारबाट अब मकै, कोदो, फापर नखाने हो भने लुम्बिनी प्रदेशमा चामल र गहुँ आयात अझै बढ्ने उनले बताइन् । घरपालुवा पशु चौपाया, पन्छीहरूलाई खुवाउने अनाजको परिमाण पनि धेरै नै छ । भान्सा, होटल र रेस्टुरेन्टबाट दैनिक नोक्सान हुने गरेको छ । प्रदेशमा खाद्य तथा पोषण सुरक्षाका लागि उच्च मूल्य जाने बाली वस्तुहरूको क्षेत्रफल विस्तार तथा उत्पादकत्व वृद्धि गर्न सकिने प्रशस्त सम्भावना रहेको लुम्बिनी प्रदेश कृषि निर्देशनालयको भनाइ छ । प्रदेशमा जैविक विविधतायुक्त क्षेत्र छ । रैथानेबाली र ग्रामीण प्रविधि ज्ञानको सदुपयोग गर्दै निजी क्षेत्र र सहकारीको संलग्नताले पनि खाद्यान्न उत्पादनमा आत्मनिर्भर बनेको हो । खाद्यवस्तुको असमान पहुँच तथा वितरणले गर्दा चुनौती थपिएको वरिष्ठ कृषि अधिकृत अधिकारीले बताइन् ।बढ्दो भात खाने प्रवृत्तिकै कारण अन्य स्वास्थ्यकर खाद्यान्न बालीको उपयोगमा कमी हुन गई ठूलो परिमाणमा चामलको आयात हुने गरेको खाद्यान्नको अवस्था अध्ययन गरेका पाल्पाका प्रमुख जिल्ला अधिकारी जगन्नाथ पन्तको भनाइ छ । 