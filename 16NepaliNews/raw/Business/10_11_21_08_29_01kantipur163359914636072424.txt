सल्यान — चाडपर्वको बहानामा सल्यानका व्यापारीहरुले मासु, तरकारीसहित दैनिक उपभोग्य वस्तुको मूल्यवृद्धि गरेका छन् । दैनिक उपभोग्य वस्तुको हकमा कम्पनीले नै सामग्रीको मूल्य बढाएको भन्दै र मासु तथा तरकारीमा मनोमानी ढंगले दैनिक उपभोग्य वस्तुको मूल्य बढाएका हुन् ।२ सय ६० रुपैयाँ प्रति लिटर पर्ने खाने तेललाई २ सय ७०, चामल प्रति कटठा ३० देखि ५० सम्म मूल्य तोकिएको छ । साथै १ सय २० रुपैयाँ प्रतिकेजी पर्ने दाललाई १ सय ३० मूल्य व्यापारीहरुले तोकेका छन् । यस्तै प्रतिकेजी ४० देखि ५० रुपैयाँ पर्ने तरकारीलाई ८० देखि १ सय रुपैयाँसम्म पर्न थालेको छ । खसीको मासु प्रतिकिलो ८ सय पर्नेमा ९ सय, राँगाको मासु ४ सय पर्नेमा ५ सय, कुखुराको २ सय ८० सम्म पर्नेमा ३ सय ४० बनाएका छन् ।चाडपर्वको समयमा व्यापारीले दैनिक उपभोग्य वस्तुको मूल्य वृद्धि गरेपछि आफूहरु मर्कामा परेको उपभोक्ताहरुको गुनासो छ । आर्थिक अवस्था कमजोर भएका तथा न्यून आयमा मजदुरी गर्दै जीविकोपार्जन गर्नेहरुका लागि अचानक व्यापारीले तोकेको बढी मूल्य अव्यवहारिक भएको उपभोक्ताहरु बताउँछन् ।वैशाखदेखि सबैभन्दा बढी तेल र खाद्यान्नको मूल्यवृद्धि भएको स्थानीय निर्मला घर्तीले बताइन् । २ सय रुपैयाँ प्रतिलिटर किन्दैआएको खाने तेल अहिले २ सय ७० मा किन्नुपरेको उनको गुनासो छ । यस्तै १ हजार ५ सय पर्ने एक कटठा चामललाई १ हजार ६ सम्म किनेको उनी बताउँछिन् । उनका अनुसार तेल, चामल मात्र नभई व्यापारीले आफूखुसी अन्य सामग्रीको पनि मुल्य बढाइरहेका छन् ।व्यापारीले समयम समयमा मूल्य बढाउने गरेको तर बढेको मूल्य फेरि नघट्ने गरेका कारण दैनिक उपभोग्य वस्तु किनेर प्रयोग गर्न गाह्रो भएको बन्गाड कुपिण्डे नगरपालिका सल्लीबजारका पूर्णबहादुर भण्डारीले बताए । आफूखुसी मूल्य बढाएर जनतालाई ठग्ने व्यापारीलाई कारबाहीको दायरामा ल्याउन उनले सम्बन्धित निकायसमक्ष आग्रह गरेका छन् ।चाडपर्वको समयमा व्यापारीले बढाएको मूल्यका कारण दैनिक उपभोग्य वस्तु किन्न नसक्ने अवस्था सिर्जना भएको कालिमाटी गाउँपालिका ४ की पार्वती पुन बताउँछिन् । ‘व्यापारीले बढाएको मूल्यका कारण हामी जस्त न्यून आय भएका समस्यामा परेका छौँ । दैनिक मजदुरी नगरी जीविकोपार्जन चल्दैन’ उनले भनिन् ‘हामीले काम गर्दा दैनिक ५ सय बढी ज्याला पाउँदैनौं । हाम्रो ज्याला बढ्ने भन्दा घट्छ । यस्तो तालले कसरी गुजारा चलाउन सकिन्छ ।’व्यापारीले मूल्य बढाएसँगै सरकारले पनि मजदुरको ज्याला बढाउन उनले आग्रह गरिन् । जिल्लाका केही व्यापारीले भने कम्पनीले नै पटकपटक मूल्य बढाउँदै गरेकाले आफूहरु पनि मूल्यवृद्धि गर्न बाध्य भएको प्रतिक्रिया दिएका छन् ।जिल्ला प्रशासन कार्यालय सल्यानका सहायक प्रमुख जिल्ला अधिकारी थमन खड्काले चाडपर्वमा कोही सर्वसाधारण दैनिक उपभोग्यु वस्तुको मूल्यको मारमा नपरुन् र म्याद गुज्रेका सामग्री प्रयोग गर्न बाध्य नहून् भनी बजार अनुगमनलाई तिब्र बनाएको बताए । बजार अनुगमन गर्दा अधिकांश व्यापारीले अहिलेसम्म मूल्य सूची नराखेको पाइएको उनको भनाइ छ । एकातिर व्यापारीले मूल्य सूची नराखेका र अर्कोतिर खरिद गरेको सामग्रीको बील नदिँदा कारबाही प्रक्रिया अगाडि बढाउन नसकिएको उनको भनाइ छ ।उद्योग वाणिज्य संघ सल्यानका अध्यक्ष कुमार बुढाथोकीले पत्येक पटक बाहिरबाट आउने सामग्रीको मूल्य बढ्ने गरेकाले चाडपर्वको समयमा पनि दैनिक उपभोग्यु वस्तु अन्तर्गत दाल, चामल, र तेलमा दुई देखि तीन प्रतिशत मूल्य बढेको बताए । जिल्लाभित्र रहेका मासु व्यापारीले भने आफूखुसी मुल्य बढाउने गरेको उनले बताए । बुढाथोकीका अनुसार उद्योग वाणिज्य संघले मासु पसलेलाई आफूखुसी वृद्धि नगर्न बारम्बार आग्रह गर्दैआएको छ तर अटेर गरिरहेका छन् ।