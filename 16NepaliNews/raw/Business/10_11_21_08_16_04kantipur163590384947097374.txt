दोलखा — कोरोना महामारी सुरु भएयता ठप्प बनेको जिल्लाकै मुख्य पर्यटकीय एवं धार्मिक क्षेत्र कालिञ्चोकमा आन्तरिक पर्यटक र दर्शनार्थीको चहलपहल बढेको छ । अहिले दिनमै ५ सयको हाराहारीमा पर्यटकहरू घुम्नका लागि कालिञ्चोक आउने गरेका व्यवसायी र स्थानीय बताउँछन् ।शुक्रबार र शनिबार भने यो संख्या हजारभन्दा बढी हुने गरेको कालिञ्चोक केबलकारका निमित्त प्रमुख सन्देश शिवाकोटीले बताए । उनका अनुसार अहिले केबलकार चढ्नेको संख्या दिनमै ५ सयको हाराहारीमा पुग्ने गरेको छ । ‘कोरोना महामारीले कालिञ्चोक क्षेत्र सुनसान थियो । अहिले आन्तरिक पर्यटक र दर्शनार्थी आउने क्रम बढेको छ,’ उनले भने, ‘केबलकार चढ्नेकै संख्या दैनिक बढ्दो छ । हिँडेर मन्दिर पुग्ने पनि धेरै हुन्छन् ।’कालिञ्चोक मन्दिर दर्शन र यहाँको प्राकृतिक दृश्यावलोकनका लागि आन्तरिक पर्यटक र दर्शनार्थी पुग्ने गरेका छन् । कोरोना महामारी सुरु भएयता केबलकार सेवा प्रायः बन्द रहेकाले पनि उनीहरूको संख्या न्यून थियो । हाल कालिञ्चोक आउनेको संख्या दिनदिनै बढेपछि होटल व्यवसायीले पनि यो क्षेत्र पुरानै लयमा फर्कन लागेको महसुस गरेका छन् । स्थानीय होटलहरू धमाधम बुकिङ हुन लागेको व्यवसायी हरि ओलीले बताए । ‘अहिले दैनिक २५–३० प्रतिशतसम्म होटलमा अकुपाई छ, शुक्रबार त ८० प्रतिशतसम्म पुग्छ,’ उनले भने ।मंसिरबाट पर्यटकको चहलपहल अझै बढ्ने उनले विश्वास व्यक्त गरे । कोरोना महामारी सुरु भएपछिको लकडाउन र निषेधाज्ञाका कारण कालिञ्चोक मन्दिर लामो समय बन्द रह्यो । कतिपयले होटलमा तालै लगाएका थिए । पर्यटकको चहलपहल बढ्न थालेपछि बन्द होटलहरू भदौबाट खुलेका छन् । ‘दसैंपछि कालिञ्चोक आउनेको संख्या बढेको छ,’ मेक होटलका सञ्चालक चन्द्र तामाङले भने, ‘होटल बुकिङ पनि राम्रै भइरहेको छ, अधिकांश होटलहरू भरिन थालेका छन् ।’लामो समय होटल बन्द हुँदा व्यवसायी निराश थिए । बैंकको किस्ता तिर्न नसकेर पिरोलिएका उनीहरू अहिले भने केही राहतको महसुस गरिरहेको बताउँछन् । हाल यहाँ आउनेमध्ये धेरैजसो तराई क्षेत्रका र केही भारतीयसमेत रहेको तामाङले सुनाए । ‘दैनिक सय वटासम्म साना–ठूला सवारी कालिञ्चोक पुग्ने गरेका छन्, यसले हामीलाई केही राहत भएको छ,’ उनले भने ।बिदाको समय पारेर कालिञ्चोक घुम्न आएको रौतहटका मनोज गिरीले बताए । ‘तराईमा कति बस्नु ?,’ उनले भने, ‘यहाँ चिसो हुन्छ भन्ने सुनेको थिएँ, खुबै रमाइलो पनि रहेछ ।’ पहिलो पटक चौरी र याक नजिकबाट देख्न पाएकोमा उनी हर्षित थिए । मनोजसँगै आएका भारत सीतामडीका रमन रौनियारले पहिलो पटक यति नजिकबाट हिमाल देखेको अनुभव सुनाए । ‘पहिलो पटक अग्लो पहाड चढें, हिमाल देखें,’ उनले भने, ‘हिउँ पर्छ भन्ने सुनेको थिएँ तर अहिले परिसकेको रहेनछ ।’ हिउँ खेल्न पुनः कालिञ्चोक आउने रहर उनले सुनाए ।सामान्यतया मंसिर अन्तिमतिरबाट यहाँ हिमपात सुरु हुन्छ । रोल्वालिङ, लामटाङलगायतका हिमशृंखला देखिन्छन् । हिमपात हुन थालेपछि वैशाखसम्मै हिउँ खेल्न र हेर्न दैनिक ३ हजारभन्दा बढी आन्तरिक पर्यटक आउने गरेका अघिल्ला वर्षको तथ्यांकले देखाउँछ । कालिञ्चोकमा साना–ठूला गरी ५ दर्जन होटल छन् । यी होटलमा २५ सय जनासम्मलाई राख्न सक्ने क्षमता रहेको व्यवसायीहरूको दाबी छ ।