काठमाडौँ — उच्च शिक्षा अध्ययनरत नेपालका ५ जना विद्यार्थीले ‘वर्ल्ड इकोनोमिक्स कप–२०२१’ मा महत्वपूर्ण उपलब्धि हासिल गरेका छन् । व्यक्तिगततर्फ ३ जनाले रजत र २ जनाले कास्य पदक पाएका छन् । सामुहिकतर्फ नेपालले नवौं स्थान पाएको छ ।‘द वे फरवार्ड: इनकम्प्लिट एन्ड अनइक्युअल ग्लोबल रिकभरी’ (अपूर्ण र असमान विश्व पुनरुत्थानका लागि एक कदम अगाडि) भन्ने नारा दिइएको यो प्रतिस्पर्धामा विभिन्न स्कुल तथा कलेजमा अध्ययनरत विद्यार्थी सहभागी थिए ।३८ देशका ५२ वटा समूहबाट २ सय ६५ जना प्रतिस्पर्धी सहभागी कार्यक्रममा सेन्ट जेभियर्स स्कुलका शिरिष जोशी, बुढानिलकण्ठ स्कुलका अभिनम जोशी र प्रतिभा सेकेन्डरी स्कुलकी सीमा केसीले रजत पदक पाएका हुन् । त्यस्तै, ट्रिनिटी इन्टरनेसनल कलेजकी आस्था सापकोटा र बुढानिलकण्ठ स्कुलकी आयुसा कोइरालाले कास्य पदक पाएका छन् । सामूहिक प्रतिस्पर्धामा ग्लोबल कलेज इन्टरनेसनलकी देविका धितालले पनि सहभागिता जनाएकी थिइन् । वर्ल्ड इकोनोमिक्स कपले उच्च शिक्षा अध्ययनरत अर्थशास्त्रका विद्यार्थीमाझ विभिन्न तीन शीर्षकमा विश्वव्यापी प्रतिस्पर्धा गराएको थियो । अर्थशास्त्रबारे फन्डामेन्टल (आधारभूत) र डिप कम्प्रिहेन्सन (गहन बुझाइ तथा विश्लेषण) विधामा व्यक्तिगत रुपमा प्रतिस्पर्धा गराइएको थियो भने थिंकिङ एण्ड इनोभेसन (सोचाई र नयाँ सोच) शीर्षकमा समूहगत प्रतिस्पर्धा गराइएको थियो । उक्त प्रतिस्पर्धामा सहभागी अभिनम जोशीका अनुसार प्रतिस्पर्धीहरुलाई विश्व ओलम्पिक खेल र त्यससँग जोडिएका विभिन्न समस्याबारे अर्थशास्त्रीय दृष्टिकोणमार्फत समाधान खोज्न भनिएको थियो । ओलम्पिक खेल आयोजना गर्ने देश तथा सहरको अर्थतन्त्रमा पर्ने असर, त्यहाँको उपभोक्ता बजार र रोजगारीलगायत विषयलाई आधार बनाएर बहुआयामिक विश्लेषण गरिएको थियो ।यो प्रतिस्पर्धामा समूहगततर्फको थिंकिङ एण्ड इन्नोभेसन शीर्षकमा सिंगापुरको सेन्ट जोसेफ इन्टिच्युसन पहिलो भएको छ । त्यस्तै, दक्षिण कोरियाको हानकक् एकेडेमी अफ फरेन स्टडिज दोस्रो र भारतको एमिटी इन्टरनेसनल स्कुल, डिएभी पब्लिक स्कुल, विलह्याम गल्र्स स्कुल र संस्कृति स्कुल तेस्रो भएका छन् । पहिलो हुने टिमले १ सय ४१ अंक ल्याएकोमा नवौं स्थानमा रहेको नेपालको समूहले १ सय २२ अंक ल्याएको छ । व्यक्तिगततर्फको डिप कन्प्रिहेन्सन शीर्षकमा शिरिष जोशीले ३ सय ५५, अभिनम जोशीले ३ सय ४३ र सीमा केसीले ३ सय ४२ अंक प्राप्त गरेका थिए । त्यस्तै, आस्था सापकोटाले ३ सय ४ र आयुषा कोइरालाले २ सय ८६ अंक पाएका थिए । फन्डामेन्टलतर्फ शिरिष जोशीले ९७, सीमा केसीले ९४ र अभिनम केसीले ९३ अंक पाएका थिए । गतवर्षको वल्र्ड इकोनोमिक्स कपमा पनि नेपालले सहभागिता जनाएको थियो । जसमा व्यक्तिगततर्फको प्रतिस्पर्धामा रातो बंगला स्कुलका प्रत्युस घिमिरे उत्कृष्ट १० मा परेका थिए ।यो प्रतिस्पर्धाको निर्णायक मण्डलमा विश्वका प्रतिष्ठित विश्वविद्यालयका अर्थशास्त्रका प्राध्यापकहरुलाई राखिएको थियो । वल्र्ड इकोनोमिक कपका अनुसार हावर्ड युनिभर्सिटी, युनिभर्सिटी कलेज लण्डन, युनिभर्सिटी अफ अक्सफोर्ड, कोलम्बिया युनिसर्भिटी, जोन हप्किन्स युनिभर्सिटी, क्लेभल्याण्ड स्टेट युनिभर्सिटी र मासाचुसेट्स इन्सिच्युट अफ टेक्नोलोजी अर्थशास्त्र विभागका प्राध्यापकहरुलाई निर्णायक मण्डलमा थिए । प्रतिस्पर्धा अनलाइनमार्फत गराइएको थियो ।वल्र्ड इकोनोमिक कपमा विद्यार्थीहरुलाई सहभागी गराउन लागि नेपाल इकोनोमिक्स ओलम्पियाडले भूमिका खेलेको थियो । यो इन्टरनेसनल इकोनोमिक ओलम्पियाडको नेपाल प्रतिनिधि हो । इन्टरनेसनल इकोनोमिक ओलम्पियाड उच्चशिक्षा अध्ययनरत विद्यार्थीहरुका लागि अर्थशास्त्रसँग सम्बन्धित विषयमा प्रतिस्पर्धा गराउने अभियान हो । सन् २००७ का नोबेल पुरस्कार विजेता एरिक मस्किनले शुरु गरेको यो अभियानले हरेक वर्ष विश्वभरबाट विद्यार्थी सहभागी गराएर प्रतिस्पर्धा गराउने गरेको छ । उत्कृष्ट सहभागीले स्वर्ण, रजत र कास्य पदक पाउँछन् भने अर्थशास्त्रसम्बन्धी आफ्ना नयाँ सोच तथा सिद्धान्तहरुलाई प्रतिष्ठित शैक्षिक संस्थामा प्रस्तुत गर्ने मौका पाउँछन् ।नेपाल इकोनोमिक्स ओलम्पियाडका अध्यक्ष अर्जुन सापकोटा यो प्रतिस्पर्धामा सहभागी हुने विद्यार्थीहरुले विश्वका विभिन्न प्रतिष्ठित शैक्षिक संस्थाहरुमा छात्रवृत्तिको अवसर पाउने बताए । ‘अर्थशास्त्र, वित्त र व्यापार क्षेत्रमा विश्वका उत्कृष्ट विद्यार्थी छनौट हुने हुँदा प्रत्यक्ष र अप्रत्यक्ष रुपमा फाइदा पुग्छ । उनीहरुको व्यक्तित्व विकाससँगै नाम चलेको विश्वविद्यालयमा छात्रवृत्तिका अवसर पनि पाउँछन्,’ सापकोटाले भने । नेपाल इकोनोमिक्स ओलम्पियाडका उत्कृष्ट ५ जनालाई इन्टरनेसनल ओलम्पियाड र थप ५ जनालाई वल्र्ड इकोनोमिक्स कपमा सहभागी गराइएको उनले बताए । नेपाल इकोनोमिक्स ओलम्पियाडले सात वटै प्रदेशमा प्रतिस्पर्धा गराएर उत्कृष्ट विद्यार्थी छान्छ । यस वर्षको प्रतिस्पर्धामा देशभरबाट ३ सय ५० जनाले आवेदन दिएकोमा ७० जनालाई राष्ट्रिय प्रतिस्पर्धामा सहभागी गराइएको सापकोटाले बताए। नेपाल भित्र हुने प्रतिस्पर्धालाई समावेशी बनाउन प्रदेशगत रुपमा र सरकारी तथा ग्रामीण भेगका विद्यालयका लागि कोटा छुट्याइएको उनको भनाइ छ । नेपालभित्रै प्रतिस्पर्धा गर्ने विद्यार्थीमध्ये पहिलो हुने सरकारी विद्यालयतर्फको १ जना र समग्रमा पहिलो हुनेले करिब ८ लाख रुपैयाँ बराबरको छात्रवृत्ति पाउँछन् । आगामी वर्ष हुने ओलम्पियाडको तयारी पनि शुरु भइसकेको सापकोटाले जानकारी दिए । 