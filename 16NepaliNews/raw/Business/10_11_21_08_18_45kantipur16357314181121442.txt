काठमाडौँ — अर्थतन्त्रमा महत्त्वपूर्ण हिस्सा ओगट्दै आएको धानबालीमा जोखिम बढी भए पनि बिमा निकै कम हुँदै आएको छ । यही कारण बाढी, पहिरो, खडेरीलगायत विपद्बाट हरेक वर्ष करोडौं मूल्य बराबरको नोक्सानी भइरहे पनि किसानले क्षतिपूर्ति पाउन सकेका छैनन् । मुलुकभर २ करोड ८० लाख ४० हजार ७ सय रुपैयाँ बराबरको मात्र धानबालीको बिमा भएको बिमा समितिको तथ्यांक छ । सञ्चालनमा रहेका २० निर्जीवन बिमा कम्पनीमध्ये ७ वटाले मात्र कृषि बिमा योजना ल्याएका छन् । ती कम्पनीमार्फत ६५ वटा बिमा योजना मात्र बिक्री भएको तथ्यांक छ ।बेमौसमी वर्षाले धानबालीमा मुलुकभर ८ अर्ब २६ करोड ८० लाख रुपैयाँ बराबरको क्षति पुर्‍याएको कृषि तथा पशुपन्छी विकास मन्त्रालयको प्रारम्भिक अध्ययनले देखाएको छ । सातवटै प्रदेशमा २ लाख ८५ हजार ५ सय ९ हेक्टरमा गरिएको धानबालीमा असर पुगेको र ८५ हजार ५ सय ८० हेक्टर क्षेत्रफलको धानमा क्षति पुगेको मन्त्रालयले जनाएको छ । उक्त क्षेत्रफलबाट ३ लाख २५ हजार २ सय ५८ टन धान उत्पादन हुने अनुमान थियो । एक टनको २८ हजार रुपैयाँका दरले ८ अर्ब २६ करोड ८० लाख रुपैयाँ क्षति भएको देखिन्छ । मन्त्रालयको प्रारम्भिक अध्ययनले सबैभन्दा बढी क्षति लुम्बिनी प्रदेशमा पुगेको देखिएको छ । क्षतिअनुसार बिमा रकमका लागि भने न्यून मात्रै दाबी परेको छ । धानबालीमा नोक्सानीबापत बुधबारसम्म २४ लाख ७३ हजार ३ सय ६६ रुपैयाँ बराबरको बिमा दाबी परेको बिमा समितिले जनाएको छ । दाबी पर्ने क्रम जारी रहेकाले आउँदा दिनमा अझै बढ्ने समितिको भनाइ छ । धान बालीको बिमा नै कम रहेकाले दाबी पनि थोरै परेको समितिका कार्यकारी निर्देशक राजुरमण पौडेलले बताए । ‘बिमाबारे धेरैलाई जानकारी नै छैन,’ उनले भने, ‘कम्पनीहरू पनि विस्तारै किसानसमक्ष पुग्दै छन् ।’एकातिर आमरूपमा बिमाबारे जानकारी नै कम छ भने अर्कोतिर ग्रामीण भेगमा पुगेर त्यहाँका किसानलाई उपयुक्त हुने बिमा योजना ल्याउन पनि नसकिएको पौडेलले स्विकारे । ‘विगतको तुलनामा धेरै प्रगति भएको छ तर यो पर्याप्त भएन,’ उनले भने, ‘नयाँ बिमा योजना ल्याउनेदेखि बिमाबारे जानकारी र प्रचारप्रसार गर्न पनि धेरै प्रयास गर्नुपर्नेछ ।’ किसानलाई जागरण गर्न नसकिएकाले धानको बिमा हुन नसकेको बिमक संघका अध्यक्ष दीपप्रकाश पाण्डे बताउँछन् । ‘यो काम बिमा कम्पनीभन्दा सरकारी निकायबाट हुनुपर्ने देखिन्छ,’ उनले भने, ‘सुरुको अवस्थामा बिमा कम्पनीले मात्र किसानलाई विश्वास दिलाउन अप्ठ्यारो हुँदो रहेछ ।’ यसका लागि सरकार, बिमा समिति, कृषि मन्त्रालय, बिमा कम्पनीलगायत सरोकारवालाहरूले संयुक्त रुपमा देशव्यापी प्रचारप्रसार अभियान चलाउनुपर्ने उनको भनाइ छ । ‘बिरामीलाई औषधि खानू भन्ने सिफारिस डाक्टरले गर्ने हो । अरू मान्छेले भन्दैमा बिरामीले औषधि खाँदैन,’ उनले भने, ‘धान बिमाको हकमा पनि त्यही भएको छ । अब सरकार र बिमा समितिले डाक्टरको भूमिका निर्वाह गर्नुपर्‍यो । उहाँहरूसँग साथ हिँड्न र त्यस्ता कार्यक्रमलाई विस्तार गर्न बिमा कम्पनीहरू तयार छन् ।’हाल कम्पनीहरूले धान रोपेर पाक्दा (काट्दा) सम्मको अवस्थाको बिमा गर्दै आएका छन् । पछिल्लो पटक काटेको तर भित्र्याउन बाँकी धानमा धेरै क्षति पुगेको छ । अब यो अवस्थासम्मलाई लक्ष्य गरी बिमा योजना ल्याउनुपर्ने उनको सुझाव छ । कृषि बिमाको शुल्क (प्रिमियम) मा सरकारले ८० प्रतिशत अनुदान दिन्छ । मानौं, कुनै किसानले आफूले पालेका पशु वा खेती गरिरहेको बालीको बिमा गर्न चाहे १ लाख रुपैयाँ बिमा शुल्क तोकिएको छ । तर किसानले २० हजार रुपैयाँ मात्रै तिरे पुग्छ । बाँकी ८० हजार रुपैयाँ सरकारबाट अनुदान पाइन्छ । कृषि उपजको बिमा गर्न प्रोत्साहन गर्ने उद्देश्यले सरकारले उक्त कार्यक्रम गत असोज ७ देखि लागू गरेको हो ।सरकारले २०७० देखि कृषि बिमा शुल्कमा अनुदान दिन थालेको हो । सुरुमा कुल बिमा शुल्कको ५० प्रतिशत मात्रै अनुदान दिने व्यवस्था थियो । पछि त्यसलाई बढाएर ७५ प्रतिशत पुर्‍याइयो । २ वर्षअघि केपी शर्मा ओली नेतृत्वको सरकारले यस्तो अनुदान घटाएर ५० प्रतिशतमा झारेको थियो । प्रतिस्थापन विधेयकमार्फत अहिलेको सरकारले कृषि बिमामा अनुदानको सीमा बढाएर ८० प्रतिशत पुर्‍याएको छ ।आर्थिक वर्ष २०७६/७७ मा १७ प्रतिशतले बढेको कृषि बिमा गत आर्थिक वर्ष २०७७/७८ मा ६१ प्रतिशत बढेको छ । सरकारबाट आउने अनुदान समयमौ प्राप्त नहुँदा भने समस्या हुने गरेको बिमा कम्पनीहरूको गुनासो छ । जसअनुसार गत आवमा पनि सरकारले दिनुपर्ने कुल अनुदानमध्ये ८१ करोड रुपैयाँ भुक्तानी गर्न बाँकी छ । सरकारले कृषि बिमामा ७ करोड ८२ लाख र पशुपन्छी बिमामा ७३ करोड १७ लाख रुपैयाँ भुक्तानी गर्न बाँकी रहेको बिमा समितिले जनाएको छ । धानलगायत कृषि उपजको बिमा गर्ने प्रक्रिया सजिलो छ । किसानले पायक पर्ने बिमा कम्पनीमा गएर सिधै धानलगायत अनाजको बिमा गर्न सक्छन् । बिमा गर्दा सुरुमा कम्पनीले प्रदान गर्ने तयारी अवस्थामा रहेको फाराम भर्नुपर्छ । आफूले केको कति परिमाणमा बिमा चाहेको हो ? बिमांक (बिमा रकम) कति हो ? सबै विवरण खुलाउनुर्छ । त्यसपछि आफूले बिमा गर्ने सामग्रीको बिमांक र बिमा शुल्क (प्रिमियम) तोकिन्छ । यसरी तोकिएको प्रिमियमको २० प्रतिशत मात्र किसानले कम्पनीलाई भुक्तानी गर्नुपर्छ । बाँकी ८० प्रतिशत सरकारबाट अनुदान पाइन्छ ।