काठमाडौँ — प्रमुख प्रतिपक्षी दल एमालेले सहयोग गरेमा अध्यादेशबाट आएको बजेटलाई यथास्थितिमा पारित गर्न सरकार तयार देखिएको छ । आफैंले ल्याएको बजेट पारित गर्ने कि नगर्ने भन्ने कुरा अब एमालेको भूमिकामा निर्धारण हुने कानुनमन्त्री ज्ञानेन्द्रबहादुर कार्कीले बताए । प्रतिनिधिसभा विघटन भएका कारण तत्कालीन केपी शर्मा ओली नेतृत्वको सरकारले जेठ १५ मा अध्यादेशबाट बजेट ल्याएको थियो ।‘पूर्ववर्ती सरकारले ल्याएकै अध्यादेश बजेटलाई पारित गर्न सरकार तयार छ तर त्यसका लागि नियम निलम्बनको बाटोबेगर सम्भव छैन,’ कार्कीले कान्तिपुरसँग भने, ‘नियम निलम्बन गर्न एमाले तयार भएमा अध्यादेशअनुसारकै बजेट पारित हुन्छ । एमाले तयार नभए विकल्प खोज्न सरकार बाध्य हुन्छ ।’ बजेटसँग सम्बन्धित तीन वटा अध्यादेश (आर्थिक, राष्ट्र ऋण र विनियोजन) प्रतिनिधिभामा पेस भएको ६० दिनमा पारित नगरे मुलुकको दैनिक प्रशासन सञ्चालन खर्चसमेत गर्न नसक्ने परिस्थिति निर्माण हुन्छ । त्यसैले ओली सरकारले ल्याएको बजेट अध्यादेशको प्रतिस्थापन विधेयक अघि बढाउने तयारीमा सरकार छ । नियम निलम्बन गर्न एमाले तयार भइसकेको छैन । संसद्का पदाधिकारीका अनुसार नियमसंगत रूपमा अध्यादेश पारित गराउन कम्तीमा तीन साताको समय लाग्छ । संसद् सचिवालयले मंगलबार निकालेको सम्भावित कार्यसूचीमा अध्यादेश बजेटको विषय पनि राखिएको छ । भदौ २३ मा संघीय संसद्का दुवै सदनका बैठक बोलाएको सरकारले सात दिनभित्र बजेटलगायतका महत्त्वपूर्ण अध्यादेश पारित गराउन प्रमुख प्रतिपक्षी दलको सहयोगबिना अब सम्भव देखेको छैन । असार ३ को प्रतिनिधिसभा बैठकमा सरकारले बजेटलगायतका १५ वटा अध्यादेश प्रस्तुत गरेको थियो । जसमा यौन हिंसा र एसिड अपराधसँग सम्बन्धित महत्त्वपूर्ण अध्यादेश पनि छन् । संविधानअनुसार संसद्मा प्रस्तुत भएको ६० दिनभित्र अध्यादेश संसद्ले स्वीकार नगरे स्वतः निष्क्रिय हुने प्रावधान छ । भदौ ३० मा ६० दिन पुग्दै छ । ‘गत मंगलबार प्रमुख प्रतिपक्ष दलका नेता केपी ओलीसँग पनि मैले यिनै कुरा राखेको थिएँ । तपाईं नेतृत्वको सरकारले ल्याएको बजेट, यौन हिंसा र एसिड आक्रमणसँग सम्बन्धित महत्त्वपूर्ण अध्यादेश पारित गराउन सरकारले चाहेको छ । त्यसका लागि नियम निलम्बनबिना अब सम्भव छैन । नियम निलम्बनका लागि सहयोग गर्नुहोस् भनेर भनेको हुँ,’ उनले भने, ‘तर उहाँले तपाईंहरूसँग बहुमत छ । पारित गर्नुहोस् । नियम निलम्बनको विषयमा हाम्रो सहमति हुन्न भन्नुभएको छ ।’ आफ्नै नेतृत्वको सरकारले ल्याएको बजेट अध्यादेश फेल गराउने दिशामा प्रमुख प्रतिपक्ष लाग्ला भन्ने विश्वास आफूलाई नलागेको उनले बताए । एमाले संसदीय दलका उपनेता सुवास नेम्वाङले भने बजेट अध्यादेश तोडमोड नभई आएमा पारित गर्न सकिने बताउँदै आएका छन् । उनले कान्तिपुरसँगको संवादमा बजेट तोडमोड भएमा मात्रै प्रमुख प्रतिपक्षले आफ्नो जिम्मेवारी निर्वाह गर्ने बताएका थिए । सरकारको पहिलो प्राथमिकता अघिल्लो सरकारले ल्याएको बजेटलगायतका अध्यादेशलाई पारित गर्नेमा देखिएको छ । तर, एमाले अध्यक्ष ओलीका सार्वजनिक अभिव्यक्तिहरू सकारात्मक नभएकाले सरकारले वैकल्पिक तयारीसमेत गरेको छ । संसद्‌बाट बजेट अध्यादेश पारित नभएमा नयाँ बजेट ल्याउने सरकारको तयारी छ । कानुनमन्त्री कार्कीले प्रतिपक्षसँग कुराकानी भइरहेकाले के गर्ने भन्नेबारे ठोस निर्णयमा पुगिनसकेको बताए । ‘यति साँचो हो, एमालेले नियम निलम्बनमा सहयोग गरेन भने बजेट पारित हुन्न,’ उनले भने, ‘तर आफैंले ल्याएको बजेट असफल बनाउने बाटोमा एमाले जाँदैन भन्ने विश्वास छ । सरकार र प्रमुख प्रतिपक्षबीच कार्यगत सम्बन्ध बढाएर अघि बढ्न सरकार तयार पनि छ । त्यसका लागि अनौपचारिक संवाद पनि भइरहेका छन् ।’ कार्कीले संसद् सुचारु गर्ने विषयमा सोमबारै राष्ट्रिय सभाका अध्यक्ष गणेशप्रसाद तिमिल्सिनासँग भेटेर कुराकानी गरेका थिए ।