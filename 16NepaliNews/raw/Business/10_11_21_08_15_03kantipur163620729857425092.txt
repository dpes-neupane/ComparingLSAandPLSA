लमजुङ — तिहारको समयमा पनि लमजुङको ग्रामीण पर्यटकीय गाउँमा पर्यटकको चहलपहल छ । पर्यटकले होमस्टेमै तिहार मनाउनुका साथै भाइटीका समेत लगाएका स्थानीयले बताएका छन् । स्मार्ट भिलेज घलेगाउँ आएका पर्यटकलाई स्थानीयले भाइटीका लगाइदिएको पर्यटन व्यवस्थापन समिति ग्रामीण पर्यटन घलेगाउँका कार्यालय सचिव दीर्घ घलेले बताए ।उनका अनुसार पर्यटकलाई होमस्टे संचालक दिदीबहिनीले भाइटीका लगाइदिएका हुन् । तिहारको समय अघिपछिभन्दा पर्यटक आगमन घटे पनि घलेगाउँमा २० भन्दा बढी पर्यटक रहेको उनले बताए । घलेगाउँको ४० घरमा होमस्टे छ ।बेंसीसहर नगरपालिका ३ को काउलेपानी होमस्टेमा स्थानीयसँगै पर्यटक देउसी भैलोमा झुमेका छन् । काउलेपानी सामुदायिक होमस्टेका अध्यक्ष देउबहादुर गुरुङका अनुसार देउसी भैलो खेल्न आएका स्थानीयसँग रमाइलो गरी पर्यटक आफैं देउसी भैलो खेलेका छन् । ‘गाउँले र पर्यटक देउसी भैलो खेल्दा तिहारको रौनक नै फेरिएको छ’, उनले भने । उनका अनुसार गाउँमा २५ जनाबढी पर्यटक आएका छन् । काउलेपानीको १४ घरमा होमस्टे छ ।एउटै गाउँ र एउटै वडाले चिनिएको पर्यटकीय गाउँ भुजुङमा पनि तिहारको समय पर्यटकको चहलपहल छ । तिहार मनाउन चर्चित गायिका तृष्णा गुरुङसमेत भुजुङ आएको पर्यटन व्यवस्थापन समिति अध्यक्ष तुलबहादुर गुरुङले बताए । उनका अनुसार आन्तरिक पर्यटक गाउँमा आएर तिहार मनाइरहेका छन् ।लमजुङको होमस्टे गाउँहरु राइनासकोट, खासुर, सिउरुङ, पसगाउँ, घनपोखरा, तुर्लुङकोट, भुष्मेलगायत गाउँमा तिहारको समयसमेत पर्यटक आएका छन् । अघिपछि झैं बाक्लोमात्रामा पर्यटक नआए पनि तिहारको समय केही पर्यटक आएको र उनीहरुले गाउँमै तिहार मनाएको स्थानीयले बताएका छन् ।