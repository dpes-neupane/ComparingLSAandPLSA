काठमाडौँ — हरेक प्रदेशमा सस्तो ब्याजदरको पुनर्कर्जा पुर्‍याउने राष्ट्र बैंकको उद्देश्यविपरीत ८६ प्रतिशत कर्जा वाग्मती र गण्डकी प्रदेशमा लगानी भएको छ । गत साउन र भदौमा प्रवाह भएको कुल पुनर्कर्जामध्ये औसतमा ८५ प्रतिशत वाग्मती र गण्डकी प्रदेशमा मात्र गएको राष्ट्र बैंकको तथ्यांक छ । उक्त अवधिमा प्रदेश २, वाग्मती, गण्डकी र लुम्बिनी प्रदेशमा मात्र पुनर्कर्जा प्रवाह भएको छ । चालु आर्थिक वर्षका दुई महिनामा प्रदेश १, कर्णाली र सुदूरपश्चिममा पुनर्कर्जा गएको छैन । प्राथमिकताका आधारमा हरेक प्रदेशमा समानुपातिक रूपमा पुनर्कर्जा पुर्‍याउने भनिए पनि बहुसंख्यक कर्जा केही प्रदेशमा मात्र सीमित हुनु राष्ट्र बैंकको उद्देश्यविपरीत भएको जानकारहरू बताउँछन् । राष्ट्र बैंकले गत आर्थिक वर्षको मौद्रिक नीतिमार्फत प्रदेश तहमा पनि पुनर्कर्जाको पहुँच विकेन्द्रीकृत गर्ने घोषणा गरेको थियो । ‘कोभिडबाट प्रभावित अर्थतन्त्रलाई पुनरुत्थान गर्न कृषि, ऊर्जा, पर्यटन तथा घरेलु, साना एवम् मझौला उद्योगमा कर्जा लगानी प्रोत्साहित गर्ने नीति अवलम्बन गरिनेछ,’ त्यतिबेलाको मौद्रिक नीतिमा भनिएको छ, ‘आर्थिक वर्ष २०७७/७८ देखि पुनर्कर्जाको पहँुच विकेन्द्रीकृत गरिएको छ । सहुलियतपूर्ण कर्जा कार्यक्रम पुन:संरचना गर्दै दायरा फराकिलो बनाइएको छ ।’चालु आर्थिक वर्षको सुरुको अवधि भएकाले सबै प्रदेशमा पुनर्कर्जा प्रवाह भइनसकेको राष्ट्र बैंकका प्रवक्ता देवकुमार ढकालले जानकारी दिए । ‘बैंक तथा वित्तीय संस्थामार्फत प्रवाह हुने एकमुष्ट पुनर्कर्जा वितरण सुरु भएको छैन,’ उनले भने, ‘एकमुष्ट कर्जा जान थालेपछि सबै प्रदेशमा पुनर्कर्जा प्रवाह हुन्छ ।’ अहिले ६/७ वटा मात्र फाइल स्वीकृत भएकाले समान रूपले सबै प्रदेशमा लगानी नभएको हुन सक्ने उनले बताए ।राष्ट्र बैंकका अनुसार चालु आर्थिक वर्षको दुई महिनामा ३ खर्ब १ अर्ब रुपैयाँ पुनर्कर्जा प्रवाह भएको छ । यसअनुसार ८५ अर्ब ४७ करोड रुपैयाँ साधारण र २ खर्ब १६ अर्ब १७ करोड रुपैयाँ विशेष पुनर्कर्जा प्रवाह भएको छ । राष्ट्र बैंकले तीनदेखि पाँच प्रतिशत ब्याजदरमा पुनर्कर्जा प्रवाह गर्दै आएको छ । यस्तो कर्जा उपयोग गर्नेमा पर्यटन क्षेत्र सबैभन्दा अघि छ । गत आर्थिक वर्ष, चालु आर्थिक वर्षको साउन र भदौमा राष्ट्र बैंक र बैंक तथा वित्तीय संस्थाले प्रवाह गरेको पुनर्कर्जामध्ये सबैभन्दा बढी पर्यटन क्षेत्रमा गएको छ । पर्यटन कोरोना महामारीमा अति प्रभावित क्षेत्र हो । अर्थतन्त्रका अरू धेरै क्षेत्रले गति समातिसक्दा पनि पर्यटन क्षेत्र अझै तंग्रिन सकेको छैन । सोही कारण सरकारले यो क्षेत्रलाई कोभिड महामारीबाट अति प्रभावितको सूचीमा राखेको छ । सोही सूचीमा रहेका कोभिडबाट अति र मध्यम प्रभावित क्षेत्रलाई राष्ट्र बैंकले सीधै र बैंक तथा वित्तीय संस्थाले पुनर्कर्जा सुविधा दिँदै आएका छन् । तीमध्ये सबैभन्दा धेरै पर्यटन क्षेत्रले उपयोग गर्दै आएको राष्ट्र बैंकको तथ्यांक छ ।गत साउनमा राष्ट्र बैंकले १ अर्ब ५७ करोड रुपैयाँ र भदौमा १ अर्ब ४४ करोड रुपैयाँ पुनर्कर्जा स्वीकृत गरेको छ । त्यसमध्ये साउनसम्म प्रवाहित कुल पुनर्कर्जाको ५७.११ प्रतिशत र भदौमा ७२ प्रतिशत रकम पर्यटन क्षेत्रले उपयोग गरेको छ । यो राष्ट्र बैंकले सीधै प्रवाह गर्ने पुनर्कर्जाको तथ्यांक हो । यसबाहेक बैंक तथा वित्तीय संस्थाले र लघुवित्तले एकमुष्ट प्रवाह गर्ने पुनर्कर्जामा पनि कोरोनाबाट अति प्रभावित क्षेत्रलाई प्राथमिकतामा राखिएको राष्ट्र बैंकको दाबी छ ।कोभिडको जोखिमबाट सबैभन्दा धेरै प्रभावित भएकै कारण पर्यटन क्षेत्रले पुनर्कर्जामा प्राथमिकता पाएको राष्ट्र बैंकका प्रवक्ता ढकालले जानकारी दिए । पर्यटनसँगै होटल, रेस्टुराँ, शैक्षिक संस्था, पार्टी प्यालेस, यातायातलगायत अति प्रभावित क्षेत्रलाई पुनर्कर्जामा प्राथमिकता दिइएको उनले बताए । सोही क्रममा पर्यटन क्षेत्रबाट कर्जा माग बढी आएकाले कुल कर्जाको ठूलो हिस्सा त्यता गएको उनको भनाइ छ । राष्ट्र बैंकले प्रत्यक्ष रूपमा प्रवाह गर्ने पुनर्कर्जामा मात्र नभएर बैंक तथा वित्तीय संस्थाले एकमुष्ट प्रवाह गर्ने ५ करोड रुपैयाँभन्दा कम रकमका पुनर्कर्जामा पनि पर्यटनलगायत क्षेत्रलाई प्राथमिकता दिन राष्ट्र बैंकले निर्देशन दिएको छ ।गत आर्थिक वर्ष जस्तै चालु आर्थिक वर्षमा पनि राष्ट्र बैंकले करिब सवा दुई खर्ब रुपैयाँ बराबर नै पुनर्कर्जा प्रवाह गर्नेछ । यसको ७० प्रतिशत बैंक तथा वित्तीय संस्थालाई एकमुष्ट रूपमा प्रदान गर्न र उनीहरूले ग्राहकलाई दिन्छन् । २० प्रतिशत राष्ट्र बैंकले ग्राहक ऋणीअन्तर्गत सीधै कर्जा प्रवाह गर्छ । बाँकी १० प्रतिशत एकमुष्ट रूपमा लघुवित्त वित्तीय संस्थालाई प्रवाह गरिन्छ । सो रकम लघुवित्तले मापदण्ड पुगेका आफ्ना ऋणीलाई प्रवाह गर्छन् ।आफूलाई छुट्याइएको ७० प्रतिशत रकम बैंक तथा वित्तीय संस्थाले पुनर्कर्जा प्रवाह गर्न नसकेपछि गत आर्थिक वर्ष राष्ट्र बैंकले कार्यविधि परिमार्जन गरी गभर्नरको निर्णयअनुसार पुनर्कर्जाको निर्णय गर्न सक्ने व्यवस्था गरेको छ । यो नीतिगत व्यवस्थाअनुसार राष्ट्र बैंकले आफूलाई छुट्याइएको २० प्रतिशतभन्दा धेरै रकम पनि पुनर्कर्जा प्रवाह गर्न पाउनेछन् । यही व्यवस्थाअनुसार गत आर्थिक वर्षमा पनि राष्ट्र बैंकले आफूलाई छुट्याइएको २० प्रतिशतभन्दा बढी रकम पुनर्कर्जा प्रवाह गरेको थियो ।