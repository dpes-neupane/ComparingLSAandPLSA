काठमाडौँ — खाद्य व्यवस्था तथा व्यापार कम्पनीले हुम्लामा खाद्यान्न ढुवानी गर्न सस्तो दरमा टेन्डर हाल्नेलाई पन्छाई महँगोमा ठेक्का लगाउन खोजेको विषयमा सार्वजनिक खरिद अनुगमन कार्यालयले छानबिन थालेको छ । खाद्य कम्पनीले प्रचलित कानुनविपरित बढी रकम कवोल गर्ने प्रत्यर्थीको बोलपत्र छनोट गर्ने आशयको सूचना प्रकाशित गरेको भन्दै उजुरी परेपछि अनुगमन कार्यालयले छानबिन अघि बढाएको हो ।कार्यालयका सूचना अधिकारी राजेशकुमार थापाका अनुसार समिट एयर प्रालिका तर्फबाट मनोज कार्कीले उजुरी दर्ता गराएका थिए । कार्की वायु सेवा सञ्चालक संघ, नेपालका महासचिवसमेत हुन् । उजुरी परेपछि कार्यालयले खाद्य कम्पनीबाट सम्बन्धित सबै कागजातहरु मगाएर छानबिन सुरु गरेको हो । ‘उजुरीमाथिको इजलास शुक्रबार बस्छ । इजलासमा दुवै पक्षको बहसपछि विषय टुंगो लगाइन्छ,’ थापाले भने, ‘यो सबै प्रक्रिया दसैंअगाडि नै टुंग्याउँछौं ।’खाद्य कम्पनीले दुगर्ममा हरेक वर्ष सरदर १ लाख ६६ हजार क्विन्टल खाद्यान्न ढुवानी गर्दै आएको छ । यो वर्ष हुम्लामा नेपालगन्जबाट ४ हजार र सुर्खेतबाट ६ हजार गरी १० हजार क्विन्टल खाद्यान्न ढुवानी गर्न बोलपत्र आह्वान गरिएको थियो । तर खाद्य कम्पनीका कर्मचारीको मिलोमतोमा बढी कबोल गर्नेलाई ठेक्का दिने आशयको सूचना प्रकाशित गरेको भन्दै उजुरी परेको हो । प्रतिस्पर्धामा आएकामध्ये किलोमै ४२ रुपैयाँ बढी प्रस्ताव गर्ने कम्पनी श्रीर्मिका एयर काग्रोलाई ठेक्का दिने आशयको सूचना खाद्य कम्पनीले गत असोज ५ मा प्रकाशित गरेको थियो ।‘खाद्य कम्पनीकै कर्मचारीको मिलोमतोमा बढी कबोल गर्नेलाई ढुवानी दिने प्रपन्च भयो । अन्याय भएपछि कानुनले दिएको अधिकार प्रयोग गरेका छौं,’ कार्कीले भने, ‘सार्वजनिक खरिद अनुगमन कार्यालय र अख्तियार दुरुपयोग अनुसन्धान आयोगमा पनि उजुरी दिएका छौं ।’यता खाद्य कम्पनीका कार्यकारी अधिकृत मोहनप्रकाश चन्दले भने श्रीर्मिका एयर काग्रोले कबोल गरेको मूल्य गत सालको भन्दा बढी नरहेको दाबी गरे । विवाद गराउनकै लागि अन्य ३ एयरलाइन्सले कम मूल्य कबोल गरेको उनको भनाइ छ । ‘महँगी हरेक वर्ष बढेको छ । श्रीर्मिकाले गत सालको कबोल मूल्यभन्दा बढाएको छैन । विवाद गराउनका लागि एयरलाइन्सले कम मूल्य कबोल गरेका हुन्,’ चन्दले भने । तर खाद्य कम्पनीकै विवरण हेर्दा श्रीर्मिकाले गत वर्ष नेपालगन्जबाट हुम्ला सदरमुकाम सिमकोट प्रतिकिलो १०८ रुपैयाँका दरले ढुवानी गरेको देखिन्छ । अहिले भ्याटबाहेक प्रतिकिलो १ सय १२ रुपैयाँ कबोल गरेको छ । सुर्खेतबाट सिमकोटसम्मको भने १ सय ५ रुपैयाँ कबोल गरेको छ । तर श्रीर्मिकाभन्दा सस्तो दरमा कबोल गर्ने सीता एयर, समिट एयर र तारा एयरलाई ढुवानी योग्यता नपुगेको भन्दै खाद्य कम्पनीले उनीहरूको प्रस्ताव अस्वीकार गरेको छ ।प्रमुख कार्यकारी अधिकृत चन्दले मापदण्ड नपुगेकै कारण एयरलाइन्सहरु छनोट नभएको दाबी गरे । एयरलाइन्सहरुले १२ करोड रुपैयाँ बराबरको ढुवानी गरेको संस्थागत भुक्तानी विवरणको बैंक इस्टेटमेन्ट देखाउन नसकेकोले ढुवानीका लागि सक्षम नभएको उनको भनाइ छ । ‘एयरलाइन्सले भागबण्डा लगाउने, होल्ड गर्ने गरेका थिए । पर्यटक भेटिए खाद्य ढुवानी नगर्ने प्रवृत्ति छ । विगतमा समयमै ढुवानी पनि गर्न सकेनन्,’ उनले भने, ‘सक्षम र कार्टेलिङ रोक्न श्रीर्मिका कार्गोलाई दिइएको हो । कार्गो एजेन्सीले ठेक्का लिएपछि कार्यसम्पादन उसैले पाउने हो । त्यही भएर एयरलाइन्सले पाएनन् ।’ जबकि कार्गोले ठेक्का पाए पनि ढुवानीका लागि तिनै एयरलाइन्सको सहयोग लिनुको विकल्प छैन ।श्रीर्मिकाले कबोल गरेको दरमा ठेक्का लागेका हुम्लामा खाद्यान्न ढुवानी गर्न १० करोड ७८ लाख रुपैयाँ खर्च हुनेछ । यसबाट खाद्य कम्पनीलाई ३ करोड ८८ लाख रुपैयाँ अतिरिक्त भार पर्नेछ । अरू तीन कम्पनीले त्योभन्दा निकै कममा ढुवानी गर्न कबोल गरेका छन् । सीता एयरले सुर्खेत–सिमकोटका लागि प्रतिकिलो ६३ रुपैयाँ र नेपालगन्ज–सिमकोटका लागि प्रतिकिलो ७८ रुपैयाँ कबोल गरेको छ । जसअनुसार ६ करोड ९० लाख मात्रै खर्च हुनेछ । त्यस्तै, समिट एयरले सुर्खेत–सिमकोटको प्रतिकिलो ९७ रुपैयाँ र नेपालगन्ज–सिमकोटको प्रतिकिलो ८९ रुपैयाँ भाडाको प्रस्ताव गरेको छ । उक्त प्रस्तावअनुसार कुल खर्च ९ करोड ३८ लाख रुपैयाँ मात्रै हुनेछ । अर्को कम्पनी, तारा एयरले सुर्खेतबाट प्रतिकिलो ७८.९० र नेपालगन्जबाट १ सय १० रुपैयाँमा सिमकोट ढुवानी गर्न सक्ने प्रस्ताव गरेको छ । यहीअनुसार ढुवानी भएमा ९ करोड १३ लाख ४० हजार रुपैयाँ मात्रै कम्पनीको खर्च हुने देखिन्छ ।