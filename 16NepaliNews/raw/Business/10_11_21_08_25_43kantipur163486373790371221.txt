नयाँदिल्ली — भारतले बौद्ध धर्मावलम्बी पर्यटक आकर्षण गर्न ठूलो लगानी गरिरहेको छ । भगवान् बुद्धसँग जोडिएका स्थानलाई ‘बुद्ध सर्किट’ परियोजनामार्फत विकास तथा यातायातको सहजतासमेत पुर्‍याइरहेको छ ।यसै परियोजनाअन्तर्गत उत्तरप्रदेशको कुशीनगरमा अन्तर्राष्ट्रिय विमानस्थल सञ्चालनमा ल्याइएको हो । सन् २०१६ मा नरेन्द्र मोदी नेतृत्वको सरकारले बुद्ध सर्किटको विकासका लागि ३ सय ४३ करोड रुपैयाँ छुट्याएको थियो । त्यसमध्ये २ सय ७८ करोड रुपैयाँ खर्च गरिसकेको छ । कुशीनगर विमानस्थल निर्माणमा केन्द्र र उत्तर प्रदेश सरकारको गरेर २ सय ६० करोड रुपैयाँ खर्च भएको छ । बुद्धको जन्मस्थल लुम्बिनी र कपिलवस्तु दुवै स्थान नेपालमा छन् । बुद्धले शिक्षा लिएको, पहिलो पटक उपदेश दिएकोलगायत कतिपय स्थान भारतको उत्तर प्रदेश र बिहारमा पर्छन् । बुद्धसँग जोडिएका विभिन्न सात ऐतिहासिक तथा धार्मिक महत्त्वका स्थल भारतमा छन् । तर बौद्ध धर्मावलम्बी पर्यटकको आगमन भारतमा १ प्रतिशत मात्रै रहेकाले त्यसलाई बढाउन तथा बौद्ध धर्मावलम्बीको बाहुल्य रहेका मुलुकसँगको सम्बन्ध विस्तारको लक्ष्य लिएर पनि भारत सरकारले बुद्ध सर्किट परियोजनालई महत्त्व दिएको हो ।कुशीनगर अन्तर्राष्ट्रिय विमानस्थल उद्घाटन गर्दै भारतीय प्रधानमन्त्री मोदीले भगवान् बुद्धसँग जोडिएका स्थानको विकास, यातायात कनेक्टिभिटी र श्रद्धालुको सुविधामा सरकारले विशेष ध्यान दिएको बताए ।