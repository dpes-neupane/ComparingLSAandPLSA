पर्सा — दसैं पर्वलाई लक्षित गरी खाद्य व्यवस्था तथा व्यापार कम्पनी लिमिटेड वीरगन्ज शाखाले १ हजार खसीबोका खरिद गर्ने जनाएको छ ।शाखाले मकवानपुरबाट १ हजार बोका खरिद गर्न लागेको शाखाका सूचना अधिकृत मुनिलाल कुशवाहाले बताए । पर्सा बारामा पर्याप्त खसीबोका नपाइने भएकाले शाखाले बर्सेनी छिमेकी जिल्ला मकवानपुरबाट खसीबोका खरिद गर्दैआएको छ ।खसीबोका खरिदका लागि कार्यालयको कर्मचारी टोली बुधबार मकवानपुर जान लागेको छ । कुशवाहाका अनुसार १८ किलोमाथिको वजनको बोका प्रतिकिलो ५ सय २० रुपैयाँमा शाखाले खरिद गर्न लागेको छ ।२० देखि २५ किलोको खसी प्रतिकिलो ५ सय ७५ रुपैयाँमा र २५ किलोमाथिको खसी प्रतिकिलो ५ सय ९५ रुपैयाँमा खरिद गर्न लागिएको उनले बताए । खसीबोका खरिदमा शाखाले करिब १ करोड ७५ लाख रुपैयाँ लगानी गर्न लागेको छ ।मकवानपुरमा खरिद गरिएका खसीबोका असोज २२ गते राजधानी काठमाडौं पुगिसक्ने उनले बताए । शाखाले चाड पर्वको अवसरमा सुपथ मूल्य पसल समेत सन्चालन गरेको छ । असोज १ देखि सुरु गरिएको पसल कात्तिक २४ सम्म सन्चालन हुनेछ । कुशवाहाले पसलबाट साबिकको भन्दा सस्तो मूल्यमा बासमती, स्टिम जिरा मसिनो र सोना मन्सुली चामल बिक्री भइरहेको बताए ।