काठमाडौँ — विश्व बैंकले आर्थिक वर्ष २०२१/२२ (२०७८/७९) मा नेपालको आर्थिक वृद्धिदर ३.९ प्रतिशतमा खुम्चने प्रक्षेपण गरेको छ । सरकारले चालु आर्थिक वर्षको बजेट वक्तव्यमार्फत आर्थिक वृद्धिदर ७ प्रतिशत रहने अनुमान गरेको थियो । तर सरकारको अनुमानभन्दा ३.१ प्रतिशत बिन्दुले घटाएर विश्व बैंकले नयाँ प्रक्षेपण सार्वजनिक गरेको हो ।बिहीबार सार्वजनिक ‘साउथ एसिया इकोनमिक फोकस फल २०२१’ प्रतिवेदनमार्फत विश्व बैंकले गत वर्षको आर्थिक वृद्धिदरसमेत संशोधन गरेको छ । आर्थिक वर्ष २०२०/२१ मा नेपालले १.८ प्रतिशत आर्थिक वृद्धि हासिल गर्ने यसअघिको प्रक्षेपण थियो । तर उक्त वृद्धिदर ०.९ प्रतिशत बिन्दुले घट्ने विश्व देखिएको छ । नेपालले आगामी आर्थिक वर्ष २०२२/२३ मा ४.७ प्रतिशतको आर्थिक वृद्धिदर हासिल गर्ने पनि प्रतिवेदनमा उल्लेख छ । अघिल्ला दुई आर्थिक वर्षको तुलनामा चालु आर्थिक वर्ष र आगामी आर्थिक वर्षमा नेपालको आर्थिक वृद्धिदर सकारात्मक हुने अनुमान छ । तर उच्च अंकको आर्थिक वृद्धिका लागि भने नेपालले विकासका दीर्घकालीन रणनीति र ढाँचा अवलम्बन गर्नुपर्ने प्रतिवेदनमा उल्लेख छ । प्रभावकारी बन्दै गएको कोभिडविरुद्धको खोप कार्यक्रम, पर्यटन तथा सेवा क्षेत्र र उपभोक्ता बजार चलायमान हुँदै गएकाले यसले अर्थतन्त्रमा सकारात्मक प्रभाव देखिने जनाइएको छ । त्यस्तै नेपालले उत्पादनका पुरातन विधिहरूलाई नयाँ प्रविधिले प्रतिस्थापन गर्दै लगेर विकासको गति बढाउनुपर्नेमा पनि विश्व बैंकको जोड छ । यद्यपि महामारीपछि नेपालमा सूचना प्रविधि र डिजिटल सेवाको प्रयोग बढ्दै गएको छ । महामारीयता मात्र नेपालमा विद्युतीय भुक्तानी दोब्बर बढेको प्रतिवेदनमा उल्लेख छ । माल्दिभ्स, नेपाल तथा श्रीलंकाका लागि विश्व बैंकका कन्ट्री डाइरेक्टर फारिस हदाद जार्भोसले महामारीले दक्षिण एसियाली मुलुकलाई विकासको नयाँ रेखा कोर्नका लागि बाटो देखाइदिएको बताए । ‘महामारीले हामीलाई पाठ सिकाएको छ । यो चुनौतीले अर्थतन्त्र पुनरुत्थानका लागि सम्भावित बाटा पहिचान गर्न सहयोग गर्‍यो,’ उनले भने । कोभिड महामारीपछि विश्वव्यापी रूपमा नै लगानी प्रवाह घटेको, आपूर्ति शृंखला खलबलिएको र रोजगारी गुमेका कारण आर्थिक वृद्धिदर अपेक्षित गतिमा अघि बढ्न नसक्ने विश्व बैंकको भनाइ छ । दक्षिण एसियाली मुलुकहरूमा पनि महामारीको गम्भीर प्रभाव देखिएको थियो । ‘दक्षिण एसियाको अर्थतन्त्रलाई कोभिड महामारीले ठूलो असर गर्‍यो । अब द्रुत गतिको पुनरुत्थानका लागि खोप कार्यक्रम कति प्रभावकारी हुन्छ भन्नेमा निर्भर रहन्छ,’ दक्षिण एसिया क्षेत्रका लागि विश्व बैंकका उपाध्यक्ष हर्टबिग सेफरले प्रतिवेदन सार्वजनिक गर्दै भने । दक्षिण एसियाको अर्थतन्त्र सन् २०२० मा ५.४ प्रतिशत ऋणात्मक रहेकामा सन् २०२१ र २०२२ मा समान ७.१ प्रतिशतले बढ्ने विश्व बैंकको प्रक्षेपण छ । यस क्षेत्रमा महामारीका कारण सन् २०२१ मा मात्र करिब ६ करोड मानिस गरिबीको रेखामुनि धकेलिएको समेत विश्व बैंकले जनाएको छ । कोभिड महामारीपछि विश्वभर नै हरित अर्थतन्त्र (ग्रिन इकोनोमी) लाई प्रवर्द्धन तथा अवलम्बन गर्नेक्रम चलिरहेको छ । ‘ग्रिन, रिजिलियन्ट, एन्ड इन्क्लुसिभ डेभलपमेन्ट’ (ग्रिड) नाम दिइएको यो अभियान नेपालले पनि केही समयअघि आफ्नो प्रतिबद्धता जनाएको थियो । हरित र दिगो अर्थतन्त्र निर्माणका काठमाडौं घोषणापत्र जारी गरिएकामा यसले अर्थतन्त्र उकास्न भूमिका खेल्नेसमेत विश्व बैंकले जनाएको छ । यसअघि एसियाली विकास बैंक (एडीबी) ले पनि नेपालको आर्थिक वृद्धिदरको प्रक्षेपण संशोधन गरेको थियो । ‘एसियन डेभलपमेन्ट आउटलुक’ प्रतिवेदनमार्फत एडीबीले नेपालको कुल गार्हस्थ्य उत्पादन (जीडीपी) वृद्धिदरको लक्ष्य संशोधन गरेको थियो । संशोधित विवरणअनुसार गत आर्थिक वर्ष २०७७/७८ मा जीडीपी वृद्धिदर ३.१ प्रतिशत अनुमान गरेकामा २.३ प्रतिशत मात्रै कायम भएको देखिएको छ । सरकारले भने गत आर्थिक वर्षको आर्थिक वृद्धिदर ४ प्रतिशत रहने अनुमान गरेको थियो । आर्थिक वर्ष २०७८/७९ का लागि एडीबीले यसअघि ५.१ प्रतिशत वृद्धिदर प्रक्षेपण गरिएकामा त्यसलाई संशोधन गर्दै ४.१ प्रतिशतमा झारेको छ । कृषि, उत्पादन र उद्योग क्षेत्र विस्तारै लयमा फर्किए पनि पर्यटन र सेवा क्षेत्रमा अझै महामारीको असर बाँकी छ । स्वास्थ्य क्षेत्र, रोजगारी सिर्जना र सामाजिक सुरक्षाको विषयलाई सरकारले प्राथमिकतामा राखे पनि त्यसको कार्यान्वयनमा देखिएको जटिलताले अर्थतन्त्रको वृद्धिदर खुम्चिएको एडीबीले आफ्नो प्रतिवेदनमा उल्लेख गरेको छ ।