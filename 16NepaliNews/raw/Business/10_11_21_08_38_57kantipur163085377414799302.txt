काठमाडौँ — पर्यटन व्यवसायीहरुले तत्काल विदेशी पर्यटकहरुलाई नेपाल भित्र्याउने गरी निर्णय लिन सरकारसँग माग गरेका छन् ।नेपाल पर्वतारोहण संघका अध्यक्ष सन्तबीर लामा, पर्वतारोही सानु शेर्पा, ट्रेकिङ गाईड फुडोमा शेर्पालगायतका पर्यटन व्यवसायीले विदेशी पर्यटकहरुलाई नेपाल भित्र्याउने गरी नीतिगत निर्णय लिन सरकारको ध्यानाकर्षण गराएका हुन् । काठमाडौंमा आइतबार आयोजित कार्यक्रममा उनीहरुले पर्यटकहरुलाई नेपाल आउने वातावरण बनाउन क्वारेन्टाइनमा नबस्ने व्यवस्था गर्न पनि सरकारलाई सुझाव दिए । संघका अध्यक्ष लामाले पीसीआर टेस्ट गरेर आएका पर्यटकहरुलाई नेपालमा पनि पीसीआर टेष्ट गरी तत्काल गन्तव्यमा पुर्‍याउने व्यवस्था गर्न सरकारसँग आग्रह गरे । उनले पर्यटन क्षेत्र थला पर्दा पनि त्यसलाई उकास्ने विषयमा सरकारले अझै नीतिगत निर्णय नगरेकोमा असन्तुष्टि जनाए । संघले पर्यटकहरुका लागि आवश्यक ट्राभल, ट्रेकिङ र होटलहरुको व्यवस्था मिलाउन सस्तो ब्याजदरमा ऋण प्रवाह गर्न पनि सरकारसँग आग्रह गरेको छ । हिम आरोही सानु शेर्पाले विदेशी पर्यटकहरुलाई नेपाल भित्र्याउने गरी आवश्यक वातावरण बनाउन सरकारसँग माग गरे । ट्रेकिङ गाइड फूडोमा शेर्पाले विदेशी पर्यटकहरु नेपाल नआएकै कारण नेपालको पर्यटन क्षेत्र थला परेको उल्लेख गरे ।