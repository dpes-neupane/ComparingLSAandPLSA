काठमाडौँ — बाढीपहिरोबाट पीडित किसानका लागि तत्काल राहत तथा पुनस्र्थापनाको प्याकेज माग गर्दै ५ किसान संगठनले कृषि तथा पशुपन्छी विकास मन्त्री  महेन्द्र राय यादबलाई भेटेका छन् । राष्ट्रिय कृषक समूह महासंघ, सामुदायिक वन उपभोक्ता महासंघ, सिचाईं जल उपभोक्ता महासंघ, फियान र खाद्य अधिकारका लागि राष्ट्रिय संजालले शुक्रबार मन्त्री यादबलाई ज्ञापनपत्र बुझाउँदै कृषि संकटग्रस्त क्षेत्र घोषणा गरी प्राकृतिक विपत्तिबाट प्रभावित परिवारलाई तत्काल राहत तथा क्षतिपूर्ति उपलब्ध गराउन माग गरेका छन् ।पाँच संगठनका अनुसार वर्षाले ५ लाख हेक्टर भन्दा बढी जमिनमा लगाइएको धान पूर्ण रुपमा नष्ट भएको छ । गहु, आलुबालीमा समेत क्षति पुगेको उनीहरुले जनाएका छन् । ‘पराल समेत खेतमा नै कुहिएकोले वर्षभरिलाई पुग्ने पशु आहार नष्ट भएको छ । नकाटेका एवं पसाउदै गरेका धान समेत ढलेर पानीमा डुबेको छ,’ राष्ट्रिय कृषक समूह महासंघका अध्यक्ष नवराज बस्नेतले भने, ‘प्रकोपबाट प्रभावित किसान परिवारलाई खेती भित्र्याउन तत्काल सहायता र यस्तो अवस्थामा धानलाई सुरक्षित गर्ने उपाय सहितको सहयोग उपलब्ध गराउन माग गरेका छौँ ।’ 