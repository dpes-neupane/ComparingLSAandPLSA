काठमाडौं उपत्यकाको छोटो दूरीमा चल्ने सवारी साधनले आफूखुसी भाडादर तोक्न थालेका छन् । उपत्यकाका यातायात व्यवसायीले केही दिनयता आफूखुसी भाडा तोक्न थालेका हुन् । पछिल्लो समय छोटो दूरीमा चल्ने सवारी साधनले १४ रुपैयाँ पर्ने गाडीभाडा २० रुपैयाँ र २० रुपैयाँ पर्ने  गाडी भाडा बढाएर ३० रुपैयाँसम्म पुर्याएका छन् । यात्रुले सोधीखोजी गरेमा देखाउनलाई बढेको भाडाको नक्कली सूची समेत सवारीमा राख्दै आएका छन् ।व्यवसायीले आफूखुसी भाडा तोकेर यात्रु ठगेको पाइएपछि महानगरीय ट्राफिक प्रहरी महाशाखाले दुई दिनमा ११९ वटा सवारीलाई सामान्य कारबाही गरिसकेको छ । महाशाखाका प्रवक्ता सञ्जीव शर्माले हिजो (शनिबार) ६५ र आज आइतबार ५४ वटा सवारीलाई कारबाही गरेको बताएका छन् ।‘यात्रुबाट महँगो भाडा लिएको उजुरी परेपछि लिएको बढी भाडा फिर्ता गराउँदै आएका छौं । तर, आज ५४ वटा सवारीले भाडा फिर्ता नगर्ने भन्दै सडकमै सवारी छाडेर चालक र सहचालक हिँडेका छन्,’ उनले भने ।ट्राफिक प्रहरीले अहिले बढी भाडा लिने सवारीलाई भाडा फिर्ता गराउँदै र सम्झाएर छाड्दै आएको छ । भाडा फिर्ता गर्न नमान्ने सवारीको कागजपत्र हेर्ने र आवश्यक परे यातायात व्यवस्था विभागमा पठाउँदै आएको शर्माले रातोपाटीलाई बताए ।भाडा बढेको छैनः विभाग यस्तै, यातायात व्यवस्था विभागका महानिर्देशक नमराज घिमिरेले छोटो दूरीको सवारी भाडा बढाउने कुनै पनि निर्णय नभएको बताए । उनले रातोपाटीसँग भने, ‘उपत्यकाको सवारी भाडा बढाउने अधिकार बागमती प्रदेश सरकारसँग छ । तर, प्रदेश सरकारले अहिलेसम्म भाडा बढाएको निर्णय गरेको छैन ।’प्रदेशले नै भाडा बढाउने निर्णय नगरेकाले उपत्यकाका छोटो दूरीका सवारीले आफूखुसी भाडा तोक्दै यात्रु ठग्न थालेको पाइएको विभागले जनाएको छ । यस सम्बन्धी आवश्यक छानबिन र कारबाही भइरहेको महानिर्देशक घिमिरेले जानकारी दिए । हामीलाई जानकारी छैनः महासंघ नेपाल यातायात व्यवसायी राष्ट्रिय महासंघले छोटो दूरीको सवारी भाडा बढेको सम्बन्धी कुनै जानकारी नरहेको बताएको छ । महासंघका महासचिव सरोज सिटौलाले अहिलेसम्म भाडा वृद्धिसँग सम्बन्धित कुनै पनि जानकारी नआएको बताए ।तर, प्रदेश सरकारले भाडा समायोजनमा ढिलासुस्ती गर्दा व्यवसायी आजित भएको र आफूखुसी भाडा बढाएको हुन सक्ने महासंघको भनाई छ । संघीय सरकारले असार २९ गतेदेखि लागू हुने गरेर अन्तरप्रदेश सवारीको भाडा समायोजन गरिसकेको छ ।उक्त मितिमा यात्रुबाहक सवारीको भाडा २८ प्रतिशतसम्म बढेको थियो । तर, प्रदेश भित्र चल्ने छोटो दूरीका सवारीको भाडादर भने समायोजन भएको छैन । अहिलेसम्म दुई वटा प्रदेशले मात्रै भाडादर समायोजन गरेका छन् । बाँकीले भाडा बढाएका छैनन् । छोटो दूरीमा चल्ने सवारी साधनका व्यवसायीले भाडा बढाउनुका साथै सांकेतिक आन्दोलन समेत गर्न थालेका छन् । आफूखुसी भाडा लिने सवारीले प्रहरीमा उजुरी परेपछि भाडा फिर्ता नदिएर आन्दोलनको थालनी गरेका हुन् ।ट्राफिक प्रहरीका अनुसार उजुरी परेका सवारी साधनका चालक र सहचालक भाडा फिर्ता दिनुको साटो सवारी नै सडकमा छाडेर जाने गरेका छन् । अहिलेसम्म बढी भाडा लिएको उजुरी परेका ५४ वटा सवारी साधन सडकमै छाडिएका छन् ।