काठमाडौँ — सरकारले चाडबाडलाई लक्ष्य गरी असोज १ देखि सहुलियत पसल सञ्चालन गर्ने भएको छ । वाणिज्य तथा आपूर्ति सचिव दिनेश भट्टराईको संयोजकत्वमा मंगलबार बसेको केन्द्रीय अनुगमन समिति बैठकले यस्तो निर्णय गरेको हो ।‘वाणिज्य सचिवको संयोजकत्वमा गृह, कृषि, भूमि मन्त्रालय, वाणिज्य विभाग, गुणस्तर तथा नापतौल, खाद्य प्रविधि, खाद्य कम्पनी, साल्ट ट्रेडिङ, दुग्ध विकास संस्थानका अधिकारीहरू सहभागी बैठकले असोज १ देखि सहुलियत पसल सुरु गर्ने निर्णय गरेको छ,’ वाणिज्य आपूर्ति तथा उपभोक्ता संरक्षण विभागका प्रवक्ता शिवराज सेढाईंले भने, ‘संस्थानहरूले बजेटअनुसार खाद्यमा छुट दिने र अनुगमनकारी निकायले बजार अनुगमन प्रभावकारी बनााउने निर्णय भएको छ ।’सहुलियत पसलबाट साल्ट ट्रेडिङ कर्पोरेसन लिमिटेड, खाद्य व्यवस्था तथा व्यापार कम्पनी लिमिटेड र दुग्ध विकास संस्थानले छुट दिनेछन् । नेपाल आयल निगमले खाना पकाउने एलपी ग्यास, पेट्रोल, डिजेललगायतको आपूर्ति व्यवस्था चुस्त बनाउने जनाएको छ । वाणिज्य विभाग, गुणस्तर तथा नापतौल विभाग, खाद्य प्रविधि तथा गुण नियन्त्रण विभागले बजार अनुगमन सघन रूपमा गर्ने निर्णय भएको हो ।चाडपर्व लक्षित सरकारी निकायले विभिन्न आउटलेट राखेर छुट दिने जनाएको छ । सहुलियत पसलमा साल्ट ट्रेडिङले नुन, चिनी, गेडागुडीलगायत बिक्री गर्ने छ । खाद्य व्यवस्था तथा व्यापार कम्पनीले चामल, दाल, गेडागुडी र खसी, बोका उपलब्ध गराउनेछ । दुग्ध विकास संस्थान (डीडीसी) ले दुग्ध पदार्थ सहुलियत दरमा उपलब्ध गराउने जनाएको छ । सहुलियत पसल छठसम्म चल्नेछन् ।