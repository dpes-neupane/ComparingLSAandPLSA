काठमाडौँ — सवारीसाधन बिक्री गर्ने कम्पनीले सरकारी छुट सुविधा लिई स्वदेशमै एसेम्बल गरे पनि त्यसको लाभ अर्थतन्त्र र उपभोक्ताले पाउन नसकेको भन्दै महालेखा परीक्षकको प्रतिवेदनले प्रश्न उठाएको छ । एसेम्बलका सन्दर्भमा महालेखाले बजाज कम्पनीको उदाहरण प्रस्तुत गरेको छ ।उसले सरकारबाट अन्तःशुल्क र मूल्यअभिवृद्धि कर गरी साढे ७६ करोड छुट पाएको छ । तर उक्त मूल्य बराबरको छुट पैठारीकर्ताले मात्रै पाएको, उपभोक्ताले कुनै छुट नपाएको र अर्थतन्त्रमा मूल्य अभिवृद्धिसमेत नभएको प्रतिवेदनमा उल्लेख छ ।‘बजाजका मोटरसाइकल कम्प्लिटली नक्ड डाउन (सीकेडी) अवस्थाका उल्लेख गरी ५ अर्ब २८ करोड २५ लाख ८ हजार मूल्यको पैठारी गर्दा भन्सार जाँचपासका क्रममा ७६ करोड ७० लाख ४७ हजार राजस्व छुट लिएको देखिन्छ,’ प्रतिवेदनमा भनिएको छ, ‘सरकारले दिएको राजस्व छुट बराबरको पनि मूल्य अभिवृद्धि नहुँदा राजस्व छुटको लाभ पैठारीकर्ताले मात्रै प्राप्त गरेको पाइयो । त्यसबाट अर्थतन्त्र एवं उपभोक्तालाई योगदान पुगेको देखिँदैन ।’ बजाजका मोटरसाइकलले अन्तःशुल्क ६७ करोड ८८ लाख २ हजार र मूल्य अभिवृद्धि कर ८ करोड ८२ लाख ४४ हजार छुट पाएका छन् । प्रतिवेदनअनुसार पैठारीकर्ताले आय विवरणसाथ पेस गरेको वित्तीय विवरणमा एक विदेशी कम्पनीका मोटरसाइकल सीकेडी अवस्थामा ल्याई एसेम्बल गर्दा ३.८१ प्रतिशत मूल्य अभिवृद्धि भएको उल्लेख छ ।सरकारले पैठारीकर्तालाई लाग्ने अन्तःशुकमा २५ प्रतिशत छुट दिएको छ । अन्तःशुल्क तथा मूल्य अभिवृद्धि करमा छुट दिए पनि तयारी मोटरसाइकल पैठारी गरेको भन्दा कम मूल्यमा सर्वसाधारणले खरिद गर्न पाएका छैनन् । ‘तयारी मोटरसाइकल पैठारी गरेको भन्दा कम मूल्यमा सर्वसाधारणले पाएनन् । एसेम्बल प्रणाली औचित्यपूर्ण देखिँदैन,’ प्रतिवेदनमा भनिएको छ ।नेपालबाट निर्यात हुने मालवस्तुमा निर्यातको सुविधा पाउन कम्तीमा १० प्रतिशत मूल्य अभिवृद्धि हुनुपर्छ । साफ्टाअन्तर्गत रुल अफ ओरिजिन प्रिन्सिपलमा सम्बन्धित देशको उत्पादन हुन ४० प्रतिशत मूल्य अभिवृद्धि हुनुपर्ने सिद्धान्त छ । ‘न्यूनतम पनि सरकारबाट दिएको छुट बराबर वा सोभन्दा बढी मूल्य अभिवृद्धि भएको अवस्थामा मात्र छुट दिने गरी पुनरावलोकन हुनुपर्ने देखिन्छ,’ प्रतिवेदनमा भनिएको छ । महालेखाले प्रश्न उठाएको नेपालमा बजाज मोटरसाइकलको आधिकारिक बिक्रेता हंसराज हुलासचन्द गोल्छा समूहअन्तर्गतको हो । जसले २०७१ सालमा एसेम्बल उद्योग दर्ता गरी २०७४ बाट नेपालमै मोटरसाइकल उत्पादन गर्दै आएको छ । वार्षिक १८ हजार मोटरसाइकल उत्पादन गर्ने गरी उद्योग विभागमा हुलास अटोक्राफ्ट प्रालिलाई २४ करोड रुपैयाँ लगानीमा स्थापना गरिएको हो । उद्योग नवलपरासीको रामग्राममा छ । स्वदेशमा उद्योग फस्टउन तत्कालीनभन्दा पनि दीर्घकालीन सोच राख्न आवश्यक रहेको हंसराज हुलासचन्द एन्ड कम्पनीका प्रबन्ध निर्देशक शेखर गोल्छाले बताए । एसेम्बल उद्योग अगाडि बढाउन धेरै सम्झौता भए पनि कोभिडका कारण ढिलाइ भएको उनको भनाइ छ । ‘एसेम्बल उद्योगलाई अहिले नै नकारात्मक रूपमा नहेरौं । अहिले २५ प्रतिशत पार्ट्स स्वदेशमै बन्छन् । नकारात्मक रूपमा हेर्दा स्वदेशमा पार्टपुर्जा बन्दैनन्,’ नेपाल उद्योग वाणिज्य महासंघका अध्यक्षसमेत रहेका गोल्छाले भने, ‘यहीबीचमा धेरै सम्झौता भएका छन् । पाँच सय इन्जिनियरले काम गरेका छन् । स्वदेशी उद्योगका लागि दीर्घकालीन सोच आवश्यक छ ।’ त्यसो गरे तीन हजार जनाले रोजगारी पाउने उनले बताए ।विदेशबाट पैठारी हुने मालवस्तुमा लाग्ने अन्तःशुल्क र मूल्यअभिवृद्धि कर संकलन गर्ने, प्रतिबन्धित मालवस्तु आयातनिर्यात नियन्त्रण गर्ने, वैध व्यापारलाई प्रोत्साहन गर्ने र अन्तर्राष्ट्रिय आधारअनुरूप व्यापार सहजीकरणलगायत काम भन्सार विभागले गर्छ । पैठारीमा लाग्ने भन्सार, अन्तःशुल्क र मूल्य अभिवृद्धि कर राजस्वको लक्ष्य ४ खर्ब ७३ अर्ब ५० करोड रहेको प्रतिवेदनमा उल्लेख छ । तर कोभिडको प्रभावका कारण आयातमा परेको प्रभावले व्यापारमा संकुचन भएर ३ खर्ब १२ अर्ब ९० करोड मात्रै असुली भएको छ ।