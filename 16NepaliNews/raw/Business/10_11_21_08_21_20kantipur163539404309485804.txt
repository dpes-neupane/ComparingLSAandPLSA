बागलुङ — नहर निर्माणका योजना छनोट भएको झन्डै १८ वर्षसम्म पनि यहाँको एक सिँचाइ आयोजनाले पूर्णता पाउन सकेको छैन । उक्त नहर बनेको खण्डमा यहाँको ५१ हेक्टर जमिन सिञ्चित हुने थियो । सुरुवाती वर्षमा ४/५ लाख रुपैयाँको दरले रकम विनियोजन पनि भएको थियो ।१ करोड २५ लाख रुपैयाँ लागत स्टिमेट गरिएको टिमुरोला कुश्मीसेरा सिँचाइ आयोजना यतिका वर्ष बितिसक्दा पनि अझै बनेको छैन । झन्डै ३ किमि लामो नहरबाट यहाँको ६ सय र टारमा सिँचाइ गर्ने योजना थियो । योजनाअनुसार काम सुरु भए पनि लामो समय बजेट नआएपछि उपभोक्ता हैरान भएका छन् । अझै पनि उपभोक्ता आयोजना बन्छ वा बन्दैन भन्नेमा अन्योलग्रस्त छन् । ‘१८ वर्ष भइसक्यो, तर काम आधा पनि सकिएको छैन,’ उपभोक्ता समितिका अध्यक्ष मोतीप्रसाद पौडेलले भने, ‘कहिले सकिएला र सहज सिँचाइ गर्न पाइएला भन्नेमै छौं ।’ सिँचाइ अभावमा स्थानीय किसानले कतिपय खेतबारी बाँझै राख्नुपरेको गुनासोसमेत गरे । आयोजना स्थलमा किसानले वर्षातमा धान लगाउँछन् भने हिउँदमा मूलाको बीउ तथा तरकारी खेती गर्छन् । तर प्रशस्त सिँचाइ नहुँदा पर्याप्त उत्पादन लिन नसकेको उपभोक्ता उमाकान्त शर्माले बताए । केही स्थानमा किसानले आफ्नै खर्चमा खोलाको पानी पम्प गरेर तान्छन् । तर त्यो दिगो हुँदैन । ‘वर्षमा पाँच–दस लाख रुपैयाँ बजेट आएर यति लामो नहर कसरी बन्ला ?’ शर्माले शंका गर्दै भने, ‘धेरै वर्ष बजेटै पाइएन, प्रदेश सरकारले पठाएको रकमबाट काम गर्दै छौं ।’ गण्डकी प्रदेश सरकारले दुई वर्षअघि २५ लाख, गत वर्ष ३५ लाख र चालु वर्ष १५ लाख रुपैयाँ मात्रै विनियोजन गरेको छ । ‘चालु वर्ष कम्तीमा ५० लाख रुपैयाँ विनियोजित भएको भए कामले गति लिन्थ्यो,’ पौडेलले भने, ‘तर यो वर्ष पहिरो पन्छाउन पनि नसकिने भयो ।’ वर्षायाममा खसेको पहिरोले ठूलो क्षति पुगेपछि पानी लगाउनै नपाएको उनले बताए । बागलुङ नगरपालिका–१४ को कैया सिँचाइ आयोजनामा पनि निर्माणाधीनकै अवस्थामा कालीगण्डकी करिडोर खन्दा कुलो बगायो । कैयाको झन्डै ३ सय रोपनी जमिनमा पानी लगाउने कुलो बग्दा किसानले हैरानी खेपे । दुई वर्षसम्म खेत रोप्नै नपाएका किसानले गत वर्षदेखि पाइप लगाएर पानी तानेका छन् । तर करिडोरबाट अझै पनि पहिरो खसेर पटकपटक कुलो बगाउँदा सिँचाइमा समस्या भएको बताए । उनीहरूले खानेपानी तथा सिँचाइमन्त्री, सचिवलगायतलाई कुलो मर्मत गरेर नियमित पानी चलाउने बनाउन सहयोग गरिदिन आग्रह गरेको वडाध्यक्ष चक्रबहादुर खत्रीले बताए । ‘किसान मारमा छन्, मन्त्रालयले हेरिदिनुपर्छ,’ खत्रीले भने, ‘धेरै लामो कुलो छ, उपभोक्ताले सामान्य मर्मत गरिरहन्छन्, तर करिडोरकै कारण क्षति पुगेको स्थानमा भने लाखौं लगानी चाहिन्छ ।’ झन्डै ५० लाख रुपैयाँ बजेट नभए कुलो नियमित गर्न नसकिने उनले बताए । टुक्रे बजेट आउने प्रावधानले धेरै आयोजना अझै बनिसकेका छैनन् । कतिपय किसानले खेत बाँझै राख्न बाध्य भएको पनि बताए । जैमिनी नगरपालिकाको रितिपफेदी राउदी सिँचाइ आयोजना र बागलुङ नगरपालिकाको नारायणस्थान लिफ्ट सिँचाइ आयोजना भौगोलिक रूपमा असम्भव भएपछि कामै थालिएको छैन । संघीय सरकारको अनुदानमा निर्माण गर्न लागिएका १६ योजनामध्ये ६ वटा असम्भव जस्तै देखिएकाले गत वर्ष कामै थाल्न नपाएको डिभिजन सिँचाइ आयोजना कार्यालयका इन्जिनियर शंकर बुढाथोकीले बताए ।गत आवका लागि नारायणस्थान लिफ्ट सिँचाइ आयोजनाका लागि ५० लाख र रितिपफेदी राउदी सिँचाइ आयोजनाका लागि ४० लाख बजेट थियो । तर काम गर्न नसकेपछि उक्त बजेट भने फिर्ता भयो । प्रदेशको ऊर्जा जलस्रोत तथा सिँचाइ मन्त्रालयका सचिव रामकुमार श्रेष्ठले सानो बजेटले काम रोकिएका स्थानमा वर्षको अन्तिमसम्म पनि थप सम्बोधन गरेर काम सक्ने लक्ष्य राखेको बताए । ‘आधारभूत तहको सिँचाइ पुर्‍याउन सक्दो लगानी र काम गर्छौं,’ उनले भने, ‘किसानले राखेका माग हेर्न फिल्डमै पुगेर आएपछि बल्ल आवश्यकताबारे थाहा भयो ।’ बागलुङ–१३ का किसानले पनि यहाँको दम्क फाँटमा सिँचाइ आयोजना माग गरेका छन् । सयौं रोपनी जमिन भए पनि सिँचाइ नभएर वर्षातमा धान मात्रै लगाउन पाएको स्थानीयले बताए । उनीहरूले कालीगण्डकीबाट लिफ्ट आयोजना ल्याउन पाएमा जिल्लाबाट तरकारी निर्यात गर्न सकिने उपभोक्ता उमानाथ रेग्मीले बताए । 