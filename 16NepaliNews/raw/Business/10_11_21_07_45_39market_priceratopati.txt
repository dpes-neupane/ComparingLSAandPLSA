उपभोक्तावादी ‘कन्जुमर आई नेपाल’ ले चरम बजार महँगी र कालोबजारीमा पनि सरकारले मौनता साधेको भन्दै विरोध जनाएको छ । सोमबार राजधानीमा एक कार्यक्रमको आयोजना गर्दै संस्थाले पछिल्लो समय बजारमा मनलाग्दी बढेको खाद्य वस्तुमा अखाद्य वस्तुको मिश्रण बढेको र उपभोक्ताले थेग्नै नसक्नेगरी महङ्गी बढेको भन्दै सरकारको ध्यानाकर्षण गराएको हो । आम उपभोक्ताहरूको दैनिक जीवन र स्वास्थ्यजस्तो गम्भिर विषयसँग जोडिएको बजार मनलाग्दी ढंगले बढ्दा पनि सरकारले देखेको नदेखे झैं गरेको कन्जुमर आई नेपालको आरोप छ ।  ‘यहाँ के चीजमा महङ्गी छैन ? कुन वस्तुमा मिसावट छैन ? सब–सब उपभोग्य वस्तुहरु उपभोग विपरित छ । यसरी उपभोक्ताको स्वास्थ्यमाथि खेलबाड गर्न पाइन्छ ?’ कन्जुमर आई नेपालकी अध्यक्ष विमला खनालले प्रश्न गरिन्, ‘खोइ सरकार कहाँ छ ?’सोही कार्यक्रममार्फत अध्यक्ष खनालले उपभोग्य खाद्यवस्तु केराउ, मरिच तथा छोकडामा सरकारले आयात प्रतिबन्ध लगाएर कार्टेलिङ गरेको आरोप लगाइन् । विश्व व्यापार संघ (डब्लूटीओ) को सदस्य राष्ट्र समेत रहेको नेपालले यसरी वस्तु आयातमा प्रतिबन्ध लगाउनु कानुन विपरित रहेको उनको आरोप छ ।  तर संसदीय समिति उद्योग, वाणिज्य, आपूर्ति तथा उपभोक्ता संरक्षण समितिका सभापति बिमल श्रीवास्तवले उक्त आरोपको ठाडै अस्वीकार गरे ।वस्तु तथा सेवाको निर्वाध उपभोग गर्न पाउनु उपभोक्ताहरूको अधिकार भएपनि आवश्यक भन्दा बढी मात्रा आयात गर्न पाउनुपर्छ भन्ने माग जायज नभएको सभापति श्रीवास्तवले बताए । ‘बाहिरबाट वस्तु आयात गर्न पाएनौं, दिइएन भन्दा पनि हाम्रो आवश्यकता के हो त्यो महत्वपूर्ण कुरा हो । हामीलाई कति परिमाणमा चाहिन्छ र कति आयात भइरहेको छ ?’ श्रीवास्तवले भने, ‘महत्वपूर्ण कुरा त त्यो अत्यावश्यक वस्तु हो कि होइन भन्ने हुन्छ । यदि होइन र चाहिने भन्दा बढी आयात भइरहेको छ भने त्यसलाई रोक्नैपर्छ । केराउ, मरिच र छोकडामा अहिले भएको पनि यहि हो । हामीलाई वार्षिक २ अर्बको भए पुग्छ भने १२ अर्ब बढीको किन भइरहेको छ ? त्यसैले यसमा टाउको दुखाउनुपर्छ जस्तो मलाई लाग्दैन’ सभापति श्रीवास्तवले भने । बरु स्वदेशी उत्पादनमा हुने वस्तुको उपलब्धतामा, बजार मूल्यमा र त्यसको गुणस्तरमा खोजी गर्नुपर्ने उनले बताए । यस विषयमा उठेका सवालमा समितिले निकै गम्भिरतापूर्वक काम गर्ने गरेको र सरकारलाई निर्देशन दिने गरेको उनले बताए । तर, अहिलेको सरकारमा कसैले भनेको नसुन्ने प्रवृत्ति पनि देखिँदै गएको उनले गुनासो गरे । #market