मोरङ — उत्तर–दक्षिण व्यापारिक मार्ग विस्तार आयोजनाअन्तर्गत रानी–विराटनगर–इटहरी–धरान खण्डको छ लेनको सडक (कोसी) मार्ग निर्माण सम्पन्न नहुँदै भासिन थालेको छ ।‘अस्पाल्ट’ प्रविधिको कालेपत्र गरिएको यो सडकको भारवहन क्षमता १० टन मात्र हो ।  तर २० टनसम्म भार बोकेका ढुवानीका साधन गुड्दा रानीदेखि निमुवासम्मको सडक खण्डको पश्चिम क्षेत्र भासिएको हो ।सीमावर्ती रानीदेखि धरानको तिनकुनेसम्म ४९ किलोमिटर सडकलाई ६ लेनमा परिणत गर्न सरकारले १० अर्ब ९८ करोड रुपैयाँको लागतमा २०६९/७० देखि काम सुरु गरेको थियो । रानीदेखि सुनसरीको तरहरासम्म ३४ किलोमिटरमध्ये ३२ किलोमिटर क्षेत्रमा कालोपत्रको काम सकिएको छ । दुहवीको दुई किलोमिटर क्षेत्रमा कामको सुरुवात नै हुन सकेको छैन । यो खण्डमा विभिन्न १७ वटा निर्माण कम्पनीले काम गरेका छन ।रानीदेखि तरहरासम्मको काम चैतसम्म सक्नुपर्ने म्याद छ । तरहरादेखि धरानको तिनकुनेसम्म साढे नौ किलोमिटरको काम भर्खर सुरु भएको छ । विराटनगर क्षेत्रमा कालोपत्र भासिएर सडकमै कुलो खने जस्तो देखिन्छ । विराटनगर भन्सार क्षेत्रदेखि रानी नहरसम्मको तीन किलोमिटर र बरगाछी–ढाटसम्मको भासिएको कालोपत्र सडकबाटै सवारी साधन कुदने गरेका छन । भारवहन क्षमताभन्दा दोब्बर वजन बोकेका मालवहाक सवारी गुडेका कारण सडक भासिएको सडक आयोजनाका इन्जिनियर उपेन्द्र दासको दाबी छ ।सडकको बीच भागमा डिभाइडर राखेर दायाँ–बायाँ ३–३ लेनमा विभाजन गरिएको छ । त्यसमध्ये नालातर्फको एक लेन पार्किङमा प्रयोग गरिएको छ । एक लेनमा साना र अर्को लेनमा ठुला सवारीका साधन गुड्दा बीच भागको पिच भासिएको आयोजनाका प्राविधिकको बुझाइ छ । भन्सारबाट सामान बोकेर छुटेका सवारीलाई १५ किलोमिटर दूरीसम्म हिँड्न दिनू भन्ने गृह मन्त्रालयको आदेशका कारण जतिसुकै लोड बोकेका ढुवानीका साधनलाई गुड्न दिइएको मोरङका ट्राफिक प्रमुख प्रहरी निरीक्षक चन्द्र खड्काले बताए ।