काठमाडौँ — ब्याज अनुदानको सस्तो कर्जा १ करोडभन्दा धेरै लिने ऋणीको संख्या झण्डै १ हजार ९ सय पुगेको  छ । स्वदेशी उत्पादन तथा रोजगारी अभिवृद्धि गर्ने उद्देश्यले सरकारले ल्याएको ब्याज अनुदानको सहुलियतपूर्ण कर्जा सुविधावापत असोजसम्म १–१ करोडभन्दा बढी लिनेको संख्या १ हजार ९ सय पुगेको हो । राष्ट्र बैंकका अनुसार गत असोजसम्म कुल १ लाख २९ हजार ६ सय ८० जनाले सहुलियत कर्जा लिएका छन् । तीमध्ये १ हजार ८ सय ९० जनाले एक करोड रुपैयाँ भन्दा धेरै सहुलियत कर्जा लिएको देखिन्छ । ५५ वटा बैंक तथा वित्तीय संस्थाले यस्तो कर्जा प्रवाह गर्दै आएको देखिन्छ । राष्ट्र बैंकले २०७५ कात्तिक २० मा सहुलियतपूर्ण कर्जासम्बन्धी कार्यविधि जारी गरेको थियो । यसमध्ये व्यवसायिक कृषि तथा पशुपन्छी कर्जा पुरानै हो । व्यवसायिक कृषि कर्जामा ब्याज अनुदान दिने कार्यक्रम २०७३ मै आएको हो । पछि यो कर्जालाई पनि सरकारले सहुलियत ब्याजदरको कार्यविधिअनुसार समेटेर एकीकृत कार्यक्रम बनाएको हो ।ब्याज अनुदानको सहुलियतपूर्ण कार्यक्रम अन्तर्गत १० प्रकारको कर्जा प्रवाह हुँदै आएको छ । सहुलियत दरको कर्जामा बैंक तथा वित्तीय संस्थाले आधार दरमा अधिकतम २ प्रतिशतसम्म मात्र प्रिमियम (ब्याज) थप गर्न पाउँछन् ।यी हुन एक करोड रुपैयाँ भन्दा धेरै कर्जा लिने ऋणीको सूची 