काठमाडौँ — गत आर्थिक वर्षमा प्रदेश १ का उद्योगहरूको क्षमता उपयोग करिब ५३ प्रतिशत रहेको राष्ट्र बैंकको एक अध्ययन प्रतिवेदनले देखाएको छ । अघिल्लो आर्थिक वर्षमा उक्त प्रदेशका उद्योगहरूको क्षमता उपयोग ५७.५ प्रतिशत थियो ।प्रतिवेदनका अनुसार प्रदेश १ मा तयारी कपडाको उत्पादन गर्ने उद्योगहरूको क्षमता उपयोग सबैभन्दा राम्रो देखिएको छ । जसअनुसार अघिल्लो आर्थिक वर्षको तुलनामा गत आर्थिक वर्षमा उक्त प्रदेशमा तयारी कपडाको उत्पादन सबैभन्दा बढी ३ सय ८८.५ प्रतिशतले बढेको छ । कोभिड संक्रमणको कारण सीमा नाका नियमित नहुँदा स्थानीय बजारमा आयातित तयारी कपडा कमी भई स्वदेशी लत्ताकपडाको माग बढेकाले तयारी कपडाको उत्पादन उल्लेख्य बढेको हो ।सोही अवधिमा उक्त प्रदेशमा इँटाको उत्पादन गर्ने उद्योगहरूको क्षमता उपयोग सबैभन्दा बढी ७६.७ प्रतिशतले घटेको देखिन्छ । सीमा नाका बन्द भई भारतीयमजदुरको आवागमन सहज नहुँदा कामदार अभावले पूर्ण क्षमतामा इँटा उद्योग सञ्चालन हुन नसकी इँटाको उत्पादनमा कमी आएको प्रतिवेदनले औंल्याएको छ ।  ‘अघिल्लो आर्थिक वर्षको तुलनामा समीक्षा वर्षमा नेपालबाट मुख्य रुपमा निर्यात हुने वस्तुमध्ये धागोको उत्पादन २६.६ प्रतिशत, फलामे छड तथा पत्तीे (जस्तापाता सहित) को उत्पादन १४.० प्रतिशत, भटमासको तेल उत्पादन५.९ प्रतिशतले बढेको छ,’ प्रतिवेदनमा भनिएको छ, ‘वनस्पति घिउको उत्पादन ८.९ प्रतिशतले घटेको छ ।’ भारतीय बजारमा वनस्पति घिउको मागमा कमी आएकाले वनस्पति घिउ उत्पादन गर्ने उद्योगहरू पामतेल तथा भटमासको तेल उत्पादनमा रुपान्तरण भएकाले वनस्पति घिउको उत्पादनमा कमी आएको प्रतिवेदनमा उल्लेख छ ।२०७८ असार मसान्तमा यस प्रदेशका बैंक तथा वित्तीय संस्थाबाट प्रवाहित कुल कर्जामध्ये औद्योगिक क्षेत्रमा प्रवाहित कर्जाको अंश ३०.६ प्रतिशत रहेको प्रतिवेदनले औंल्याएको छ ।