

पुष्प दुलाल 
८ चैत, काठमाडौं । प्रधानमन्त्री केपी शर्मा ओलीको चीन भ्रमणका क्रममा पोखरा अन्तराष्ट्रिय विमानस्थलको ऋण सम्झौताले साकार रुप लिएको छ ।
सोमबार बिहान बेइजिङको ग्रेट हल अफ दी पिपुलमा अर्थमन्त्री विष्णु पौडेल र चिनियाँ समकक्षीवीच विमानस्थल सम्बन्धी सम्झौतापत्रमा हस्ताक्षर भएपछि अब पोखरामा अन्तरराष्ट्रिय विमानस्थल चाडै बन्ने आशा पलाएको छ ।
यसअघि नै नेपाली पक्षबाट सम्पूर्ण गृहकार्य पूरा भए पनि चिनियाँ पक्षले प्रधानमन्त्रीको भ्रमणकै बेला सम्झौता गर्ने मनस्थिति बनाएको थियो ।
कास्कीको छिनेडाँडामा विमानस्थल निर्माणका लागि चिनियाँ कम्पनी सीएएमसी इञ्जिनियरिङसँग ०७१ जेठ ८ गते नै ठेक्का सम्झौता भइसकेको छ । उक्त सम्झौता नेपाल सरकारले सोही वर्षको कात्तिक १० गते स्वीकृत गरेपछि विमानस्थल निर्माणका लागि बाटो खुलिसकेको छ ।
तर, सीएएमसी कम्पनीसँग ठेक्का सम्झौता हुँदा चार महिनाभित्रै एक्जिम बैंकसँग ऋण सम्झौता गर्ने लक्ष्य राखिएको थियो । ठेक्का सम्झौता भएको झण्डै डेढ वर्ष पुगिसक्दा पनि ऋण सम्झौता नभएकाले विमानस्थल निर्माणको काम अघि बढ्न सकेको थिए । अब यो विमानस्थल निर्माणको कामले गति लिने अनुमान गर्न सकिन्छ ।
पोखरा विमानस्थल निर्माणका लागि २१ करोड ७० लाख अमेरिकी डलर लाग्ने अनुमान गरिएको छ । चीनको एक्जिम बैंक सस्तो ब्याजदरमा सहुलियत ऋण दिन तयार भएको छ ।
अब ठेक्का सम्झौता अनुसार विमानस्थलमा धावनमार्ग धावनमार्ग, ट्याक्सी वे, एप्रोन, अन्तर्राष्ट्रिय र आन्तरिक टर्मिनल बिल्डिङ, एयर ट्राफिक कन्ट्रोल टावर, कार्गो टर्मिनल बिल्डिङ, एयरपोर्ट हृयांगरलगायत निर्माण हुनेछन् ।
पोखरामा विमानस्थल निर्माणका लागि ४० वर्षअघि नै ३ हजार १ सय ६ रोपनी जग्गा अधिग्रहण गरिएको थियो । यो विमानस्थलमा ४५ मिटर चौडाइ र २ हजार ५ सय मिटर लम्बाइको धावनमार्ग हुनेछ । यसमा बोइङ ७ सय ५७ आकारसम्मका जहाज उडान-अवतरण गर्न मिल्ने बताइएको छ ।
यो विमानस्थल सन् २०१७ को अन्त्यमा सम्पन्न गर्ने लक्ष्य राखिएको छ । ऋण सम्झाैता हुन नसक्दा अहिलेसम्म निर्माणको सुरू नै नभएकाले ०१७ मा सम्ममा निर्माण हुने संभावना छैन । तर, अहिलेसम्म संसोधित लक्ष्य भने सार्वजानिक गरिएको छैन ।
विमानस्थल बनेपछि पर्यटकीय नगरी पोखरामा अहिलेको भन्दा दोब्बर बढी पर्यटक भित्रिने व्यवस्थापिका संसदको विकास समितिका सभापति एवं पोखराका सांसद रविन्द्र अधिकारी बताउँछन् ।
