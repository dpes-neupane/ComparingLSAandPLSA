
नविन अर्याल
१३ कार्तिक, काठमाडौं । ‘अहिले होटलमा गेष्टहरु नआइदिँदा पनि चिन्ता छ, आइहाले भने झनै समस्या छ’ होटल संघ नेपालका महासचिव विनय शाहले अनलाइनखबरसँग भने । इन्धन अभावले पाहुनालाई सेवा दिन नसक्दा अधिकांश होटल व्यवसायीको यस्तै नियति बनेको छ ।
विनाशकारी भूकम्प र मधेस केन्द्रित बन्द हड्तालले मुलुकमा पर्यटक आगमन हृवात्तै घटेको छ । अलिअलि भित्रिएका पर्यटकलाई पनि ग्यास र तेलको अभावले सेवा दिन नसकिने अवस्थामा पुगेको शाहको भनाइ छ । यही अवस्था लम्बिएमा होटलहरु जुनसुकै बेलामा बन्द हुन सक्छन् ।

‘पर्यटक नआउँदा पनि किन आएनन् भनेर चिन्ता हुन्छ, आइहाले भने पनि किचनमा ग्यास छैन, गाडीमा तेल छैन, कसरी सेवा दिने भनेर तनाव हुन्छ’ एयरपोर्ट होटलका प्रवन्ध निर्देशकसमेत रहेका शाहले भने- ‘होटल बन्द भए भने अन्तर्राष्ट्रिय जगतमा नकारात्मक सन्देश जान्छ, चलाउँ भने ग्यास सकियो ।’
अहिले मुख्य पर्यटकीय मौसम हो । यतिबेला राजधानी लगायत पर्यटकीय गन्तव्यका होटलहरु भरिभराउ हुन्थे । यो समयमा तारे होटलका कोठाहरुको प्रयोग (अकुपेन्सी) ८०/९० प्रतिशतसम्म हुने गथ्र्यो । तर, अहिले तारे होटलको अकुपेन्सी २५/३० प्रतिशतमात्र रहेको होटल संघ नेपालका अध्यक्ष बिके श्रेष्ठ बताउँछन् ।
गत वर्षको अक्टोबर र नोभेम्बरमा क्रमशः पाँचतारे होटलमा ७३.२ प्रतिशत, ८६.३३ प्रतिशत, चारतारे होटलमा ८५.८६ प्रतिशत, ८६.८४ प्रतिशत, तीनतारे होटलमा ६९.७५ प्रतिशत, ७४.१७ प्रतिशत अकुपेन्सी रहेको थियो ।
विनाशकारी भूकम्प, बन्द हड्ताल र इन्धन संकटले मुलुकमा पर्यकट नभित्रिएको श्रेष्ठको भनाइ छ । पाँचतारे र्‍याडिसन होटलका प्रबन्ध निर्देशक समेत रहेका उनले ग्याँसको अभावका कारण फाटफुट भित्रिएका पर्यटकलाई पनि सेवा दिन धौ-धौ परेको गुनासो गरे ।
‘होटलको रेष्टुरेन्टमा मेनु कटौती गरेर भए पनि अहिलेसम्म जेनतेन होटल चलाइरहेका छौं’ अध्यक्ष श्रेष्ठले भने- ‘यो समस्या लम्बियो भने होटल बन्द गर्नुको बिकल्प छैन ।’ ग्याँसको अभावले तारे होटलले पनि ३० प्रतिशतसम्म मेनु कटौती गरेर सञ्चालन गर्नुपरेको उनको भनाई छ ।
महासचिव शाहले पनि मेनु कटौती गरेर भएपनि ग्याँसको खपत गरी अहिलेसम्म होटल चलाइरहेको बताए । ‘इन्धन संकट टार्न मेनु कटौती गरेका छौं, एसी र लिफ्ट चलाउन बन्द गर्‍यौं’ उनले भने- ‘अब त यो पनि सम्भव देखिएको छैन ।’
ठूला होटल बन्द गरेमा अन्तर्राष्ट्रिय जगतमा नकरात्मक सन्देश जाने भन्दै होटल संघले सरकारलाई इन्धनको व्यवस्था गरिदिन पहल गरिहेपनि सुनुवाई हुन सकेको छैन । इन्धनको अभावले सबैभन्दा बढी ठूला तारे होटल प्रभावित भएका छन् ।
‘साना होटलले त दाउरामा पकाउलान, पकाइरहेका पनि छन्, तर ठूला होटलमा दाउरा बाल्न सम्भव छैन’ शाहले भने- ‘होटललाई अत्यावश्यक सेवाको सूचिमा राखिए पनि इन्धन उपलब्ध गराउन सरकार हिचकिचाइरहेको छ, ठूला होटल बन्द भएमा पर्यटन क्षेत्रमा त्यसको गम्भिर असर पर्छ ।’
बन्द हडतालले उद्योगधन्दा नचल्दा विद्युत कटौती घटेको छ । यही कारण उर्जा तथा बि्रकेटबाट खाना पकाउने काम भइरहेको होटल व्यवसायी बताउँछन् । नभै नहुने ठाउँमामात्र ग्याँसको प्रयोग गरेको बताउँदै शाहले धेरैजसो खाना इलेक्टि्रक र बि्रकेटमा पकाइरहेको बताए ।
विद्युत कटौती कम भएपछि जेनेरेटर समेत चलाइरहनु परेको छैन । विद्युत गएको बेलामा लिफ्ट र एसी बन्द गरिन थालेको छ । ‘यो समयदेखि इन्धन सहज हुन्छ भन्ने आभाष पनि भएन, अन्यौलता भयो’ शाहले भने- ‘यस्तै भयो भने होटल बन्द गर्ने पक्षमा आफुहरु नभए पनि बन्द गर्नुको विकल्प हुनेछैन ।’
