

३ चैत, काठमाडौं । होटलहरुलाई प्रदान गरिएको विदेशी मुद्रा स्वीकार गर्ने इजाजत पत्रबाटै होटलमा बसेका पाहुनाहरुलाई विदेशी मुद्रा सटही सुविधा दिन सकिने व्यवस्था गरिदिन होटल संघ नेपालले राष्ट्र बैंकसँग आग्रह गरेको छ ।
संघका अध्यक्ष अमरमान शाक्यको नेतृत्वमा गएको टोलीले नेपाल राष्ट्र बैंकका गभर्नर डा. चिरञ्जिवी नेपालसँग भेटेर यस्तो आग्रह गरेका हुन् । पर्यटन क्षेत्र विशेष गरी होटल उद्योगसँग सम्बन्धित वित्तीय कारोबारका बारेमा भएको छलफलमा संघका महासचिव विनायक शाक्यले पर्यटन उद्योगमा लगानी आकर्षण प्रोत्साहन स्वरुप न्यून व्याजदर कायम गरिदिने व्यवस्था मिलाउन पनि आग्रह गरेका छन् । टोलीले बैंकहरुले क्रेडिट कार्ड कमिसन २ बाट ३ प्रतिशत बनाएकोमा त्यसलाई कम गरी १ प्रतिशतमा झार्नुपर्ने, होटल उद्योगले विदेशी बैंकहरुमा पनि खाता खोल्न स्वीकृति प्रदान गरिनुपर्नेमा पनि माग गरेको छ ।
‘विदेशका विभिन्न ठाउँहरुमा होटलहरुको प्रवद्र्धन तथा अन्य कार्यक्रमहरु सञ्चालनार्थ सहजताका लागि यस्तो सुविधा आवश्यक छ,’ हानका महासचिव शाक्यले भने ।
छलफलमा गभर्नर डा. चिरञ्जीवि नेपालले खर्बौं लगानी रहेको होटल उद्योग पर्यटनको प्रमुख आधार स्तम्ब रहेकोले यस्ता समस्याहरुको समाधानका लागि पहल भइरहेको बताए ।
