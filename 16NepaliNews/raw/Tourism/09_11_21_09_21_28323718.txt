

२४ भदौ, काठमाडौं । पोखराको फिस्टेल अल्ट्रा फ्लाइट्सले नियमित उडान शुरु गरेको छ । मनसुनको कारणले केही समय अपरेशन रोकेको फिष्टेलले विशेष छुटसहित उडान सुचारु गरेको हो ।
पर्यटकलाई १५ मिनेट, ३० मिनेट र १ एक घन्टाको प्याकेज बनाएर उडान सञ्चालन गरेको फिस्टेलका प्रबन्ध निर्देशक पारसराज गौतमले जानकारी दिए । विदेशी पर्यटकका लागि १५ मिनेटको ७५ युरो, आधा घण्टाको १२५ युरो, एक घण्टाको १९८ युरो र ९० मिनेटको २ सय ८५ युरो तोकिएको छ । यस शुल्कमा छुट उपलब्ध गराउने उनले बताए ।
अल्ट्राफ्लाइट हरेक दिन बिहान साढे ६ बजेदेखि ११ बजेसम्म र दिउँसो साढे २ बजेदेखि साँझ ५ बजेसम्म पोखरा विमानस्थलबाट उडान सञ्चालन गरिरहेको छ । ‘अल्ट्रालाइट उडान सुरु गरेकोे अबसरमा नेपालीका लागी बिषेश छुटको व्यवस्था गरिएकाले यसको फाइदा लिन प्रबन्ध निर्देशक गौतमले आग्रह गरेका छन् ।
सुरुमा २ वटा अल्ट्रालाइट जहाजबाट उडान सुरु गरेको फिस्टेलले हाल तीनवटा पुर्‍याएको छ । ब्रिटेनमा निर्मित उक्त जहाज ब्रिटिस र नेपाली पाइलटले उडाउने गरेका छन् । संसारकै सबैभन्दा बढी अल्ट्रालाइट बनाउने कम्पनीमा निर्मित अल्ट्रालाइटमा पाइलट र यात्रु हेडसेट मार्फत आपसमा कुराकानी गर्न सक्छन् ।
