

१० चैत, कास्की । गैरआवासीय नेपालीको लगानीमा कास्कीको रुपाकोटमा हालै संचालन भएको रुपाकोट रिसोर्टमा जापानी पर्यटकको आर्कषण बढेको छ ।
आठ हजार मिटरमाथिका चारवटा हिमाल, काखैमा रुपाताल र बेगनास तालको दृष्यावलोकन गर्न सकिने यो रमणीय रिसोर्टमा आगामी सिजनका लागि धमाधम जापानी पर्यटकहरुले बुकिङ गरिरहेका छन् ।
‘नेपाल घुम्न आउने जापानी पर्यटकको मुख्य लक्ष्य मनास्लु हिमाल हेर्ने हुँदो रहेछ’ रिसोर्टका प्रबन्ध निर्देशक पुष्प अधिकारीले अनलाइनखबरसँग भने-‘हाम्रो रिसोर्टबाट आँखै अगाडी मनास्लु हिमाल देखिने भएकाले धेरै जापानीहरु लोभिएका छन् ।’
सन् १९६५ मा पहिलोपटक जापानी आरोहीले मनास्लु हिमालको सफल आरोहण गरेको हुँदा जापानी पर्यटकमाझ मनास्लु हिमाल निकै लोकप्रिय छ ।

रुपाकोट रिसोर्टबाट नेपालका आठ हजार मिटरमाथिका १२ हिमालमध्ये चारवटा हिमाल (अन्नपूर्ण एक र चार, धौलागिरी र मनास्लु) देख्न सकिन्छ ।
यसै साता रुपाकोट रिसोर्टकै अग्रसरतामा रुपा तालदेखि रुपाकोट रिसोर्टसम्म पुग्ने हाइकिङ रुट सुरुवात भएको छ । ‘हाइकिङका कारण पनि धेरै ग्रुपले चासो लिइरहेका छन, यही सिजनकै लागि पनि बुकिङ आउन सुरु भएको छ’ अधिकारीले भने ।
स्तरीय पर्यटकलाई लक्षित गरि सुरु गरिएको यो रिसोर्टको दुई महिनाअघि गैरआवासीय नेपाली संघका अध्यष शेष घलेले उदघाटन गरेका थिए । बेल्जियममा ब्यबसाय गरिरहेका पुष्प अधिकारीको करिव २० करोड रुपैयाँ लगानीमा रिसोर्ट स्थापना भएको हो ।

पोखरामा स्तरीय पर्यटकका लागि पर्याप्त गन्तब्य नभएका बेला रुपाकोटले खर्चालु र महंगा पर्यटकलाई लक्षित गर्दै सेवा सुरु गरेको हो । रिसोर्टमा लक्जरी रिसोर्ट मापदण्डको सुबिधा छन् ।
‘सुरुमा हामीले पिकअप लिन केही समय लाग्छ होला भन्ने सोंचेका थियौं’ अधिकारीले भने-‘जापानी, युरोपेली र अमेरिकी स्तरीय पर्यटकमात्र हैन नेपालकै स्तरीय आन्तरिक पर्यटकको पनि चाप बढ्न थालेको छ, यसबाट हामी निकै उत्साहित छौं ।’  
