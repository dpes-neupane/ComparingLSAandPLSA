
नविन अर्याल
३ असोज, काठमाडौं । ठूलो संघर्ष र लामो प्रतिक्षापछि बल्ल हामीले नयाँ संविधान पाउँदै छौं । नयाँ संविधान पाउने भएपछि नेपालीमा खुशीयाली छाएको छ ।
मुलुकमा लोकतन्त्र आएको एक दशक बितिसक्दा समेत आमजनताले महशुस गर्ने खालका परिवर्तनहरु हुन सकेका थिएनन् । ढिलै भएपनि आइतबार नयाँ संविधान जारी हुने निश्चित भएपछि नेपालीहरु दिपावली मनाउन तयारी अवस्थामा रहेका छन् ।
निर्माणाधिन चन्द्रागिरी केवलकार ।
नयाँ संविधानले आर्थिक समृद्धिको ढोका खोल्ने अपेक्षा गरिएको छ । स्वदेशी विदेशी लगानीकर्तालाई नयाँ संविधानले विश्वासको वातावरण तयार गरिदिने विश्वास निजी क्षेत्रको छ ।
एक दशक लामो माओवादी सशस्त्र द्धन्द्धमा मुलुकभित्र नयाँ उद्योग व्यवसाय खुल्न त परै जाओस्, भएका उद्योग व्यवसायहरु पनि बन्द हुन पुगे । जब ०६२/६३ को आन्दोलनपछि मुलुकमा लोकतन्त्र आयो, तब लगानीकर्तामा आशाको किरण पैदा हुन पुग्यो ।
यसबीचमा स्वदेशी विदेशी लगानीकर्ताबाट अर्बौं रुपैयाँको लगानी घोषणा भइसकेको छ । तर, लगानीको घोषणा भए पनि मुलुकमा व्याप्त राजनीतिक अस्थिरताका कारण लगानीकर्ता पर्ख र हेरको अवस्थामा थिए ।
‘नयाँ संविधानसँगै मुलुकमा राजनीतिक स्थिरता आउने छ, त्यसले लगानीकर्ताको विश्वास जित्न सफल हुनेछ’ नेपाल उद्योग वाणिज्य महासंघका अध्यक्ष पशुपति मुरारकाले भने- ‘यसअघि घोषणा भएर पनि रोकिएको लगानी नयाँ संविधानसँगै आउने विश्वास छ ।’
खासगरी जलविद्युत, पर्यटन, कृषि, पूर्वाधार लगायतका क्षेत्रमा ठूलो लगानी घोषणा भइसकेको छ । त्यसमा पनि होटल उद्योगमा लगानीकर्ताको आकर्षण देखिएको छ । पर्यटनको प्रशस्त सम्भावना बोकेको नेपालमा भविष्य राम्रो देखेर लगानीकर्ता होटलमा आकषिर्त भएका हुन् ।
साना ठूला होटलमा करिव ५० अर्ब रुपैयाँको हाराहारीमा होटलमा नयाँ लगानी घोषणा भएको छ । कतिपय लगानीकर्ताले होटल निर्माण सुरु गरिसकेका छन भने कतिपयले राजनीतिक अवस्थालाई हेरेर बसेका छन् ।
निर्माणाधिन छायाँ सेन्टर ।
मुलुकमा लगानीको ओइरो लागिरहेका बेलामा वैशाख १२ गते विनाशकारी भूकम्प गएपछि लगानीकर्ता हच्किन पुगे । लगानी घोषणा गरिएका कतिपय होटल निर्माण सुरु भइसकेका थिए भने कतिपय होटल निर्माणको अन्तिम तयारीमा थिए । भूकम्पसँगै निर्माण सुरु भइसकेका होटल तथा अन्य परियोजना पनि रोकिन पुगेका थिए ।
तर, नयाँ संविधानले भूकम्पको त्रास हटाउँदै लगानीकर्तामा उत्साह थपिदिएको निजी क्षेत्रको भनाई छ । अब रोकिएका परियोजना अगाडि बढ्ने र लगानीको घोषणा गरेका लगानीकर्ता पनि लगानीका लागि तयार हुने अपेक्षा छ । लगानीकर्ता साना पर्यटकस्तरीय होटलदेखि पाँचतारे डिलक्स होटलसम्म खोल्ने घोषणा गरिसकेका छन् । घोषणा गरिएको लगानीबाट २५ सयको हाराहारीमा रुमहरु थपिनेछन् ।
मुलुकभित्र केही वर्षभित्र काठमाडौं, पोखरा, भैरहवा क्षेत्रमा एक दर्जन पाँच तारे होटल थपिँदै छन् । विश्वप्रख्यात बहुराष्ट्रिय होटल ब्रान्डदेखि स्थानिय लगानीकर्ताहरु यतिबेला होटल निर्माणमा जुटिरहेका छन् ।
निर्माण भइरहेका पाँचतारे होटल
काठमाडौंको कान्तिपथमा एमआइटी ग्रुप होल्डिङ्सले पाँचतारे डिलक्स होटल निर्माण गरिरहेको छ । गैरआवासिय नेपाली संघका अध्यक्ष शेष घलेको एमआइटी ग्रुपले विख्यात अमेरिकी बहुराष्ट्रिय कम्पनी स्टारउडको शेराटनसँग सहकार्य गरेर होटल सञ्चालन गर्न लागेको हो ।
निर्माणाधिन शेराटन काठमाडौं होटलको स्केच ।
करिव ८ अर्ब रुपैयाँ लगानी रहने यस होटलमा २१८ रुमहरु रहनेछन् । जुन होटल सन् २०१८ मा सञ्चालनमा आउने छ । यस होटलले नेपालको पर्यटन उद्योगमा नयाँ आयाम ल्याउने विश्वास गरिएको छ ।
काठमाडौंको ठमेलमा निर्माण भइरहेको सपिङ कम्पलेक्स छायाँ सेन्टरमा पनि पाँचतारे होटल सञ्चालन हुँदैछ । तीन अर्ब रुपैयाँ लगानी हुने उक्त होटलमा २२० रुमहरु रहनेछन् । यो होटल बैंकर पृथ्वी बहादुर पाण्डे, पर्यटन व्यवसायी सुमन पाण्डे लगायतको समूहले खोल्न लागेको हो । जुन होटलमा स्टारउडकै प्रख्यात ब्रान्ड अलफ्टलाई भित्राइँदै छ ।
त्यस्तै, एमएस ग्रुपले नक्सालमा पाँचतारे होटल मेरियट निर्माण गरिरहेको छ । चार अर्ब रुपैयाँ लगानी रहने यस होटलमा २३५ रुमहरु रहनेछन् । यो ग्रुपले ठमेलमा एक अर्ब रुपैयाँ ११० रुम भएको चारतारे होटल पनि निर्माण गर्दै छ । त्यस्तै, सुमार्गी समूहले पनि पाँचतारे होटलमा ५ अर्ब लगानी गर्ने घोषणा गरिसकेको छ ।
लगानीको तयारी
त्यसैगरी, एनआरएन, होटल समिट, वैद्यज अर्गनाइजेशन, सिल्भर हेरिटेज, द सेञ्चुरियन, सूर्य नेपाल, जगदम्बा समूह लगायतले पनि पाँचतारे होटल निर्माणको तयारीमा जुटिरहेका छन् ।
होटल समिटले दुई नयाँ होटल र कुपण्डोलस्थित समिट होटलको स्तरोन्नतीमा ६ अर्ब रुपैयाँ खर्चिने घोषणा गरिसकेको छ । समिटको चौधरी ग्रुप र एनई ग्रुपले ६० प्रतिशत शेयर खरिद गरेका छन् ।
नेपाल उद्योग वाणिज्य महासंघका पूर्वअध्यक्ष सुरज वैद्यले काठमाडौंमा पाँचतारे होटल खोल्ने घोषणा गरिसकेका छन् । उनले २ अर्ब लगानी गर्ने योजनामा छन् । यसका साथै उनले बेगनाश, लुम्बिनी र रारामा पनि होटल खोल्ने योजना बनाएको बताउँछन् ।
पोखरामा निर्माणाधिन पाँचतारे स्तरको होटल ।
राजधानीसहित पोखरा, भैरहवा, बुटवल, सौराहा, नारायणगढ, मेघौली, जनकपुर, विराटनगर, झापा, नेपालगञ्ज, कोहलपुर, वर्दिया, धनगढी, सुक्लाफाँटा, सुर्खेत, दाङ, अन्नपूर्ण क्षेत्र, खुम्बु क्षेत्र, नगरकोट, धुलीखेल, मुस्ताङ लगायतका ठाउँहरुमा होटल निर्माण गर्ने काम भइरहेको छ ।
केही वर्ष अगाडिसम्म काठमाडौं, पोखरा र सौराहामा केन्द्रित होटल व्यवसायी विस्तारै नयाँ गन्तव्यमा लगानी गर्दैछन् । यसले मुलुकको पर्यटन विकासमा ठूलो सघाउ पुग्ने विश्वास गरिएको छ ।
धार्मिक रुपमा प्रसिद्धि कमाएका जनकपुर र नेपालगञ्जमा होटल निर्माण गर्ने क्रम बढेको स्थानिय व्यवसायी बताउँछन् । खासगरी यहाँ आउने धार्मिक पर्यटकलाई लक्षित गर्दै होटल सञ्चलनमा ल्याउन लागिएको हो ।
त्यसो त भैरहवा तथा लुम्बिनीका होटलमा ठूलो लगानी हुँदैछ । गौतमबुद्ध अन्तर्राष्ट्रिय एयरपोर्ट निर्माणको चर्चा चलेसँगै सुरु भएसँगै यस क्षेत्रमा होट खोल्ने क्रम बढ्न थालेको छ । अहिले एयरपोर्ट निर्माण सुरु भइसकेको छ । पर्ख र हेरको अवस्थामा रहेका लगानीकर्ता यतिबेला धमाधम होटल निर्माणमा जुटेका छन् ।
राष्ट्रिय निकुञ्ज, हिमाली बेल्ट, तराईका प्रमुख नाकाहरु, राजमार्ग लगायतमा पनि होटल निर्माण कार्य तिब्र गतिमा भइरहेको छ । पछिल्लो समय होटल लगानीकर्ताहरुको आकर्षण बनेको बाँकेमा तीनवटा चारतारे होटल निर्माण भइरहेका छन् ।
बाँकेको नेपालगञ्जमा सोल्टी होटलले ४० करोड रुपैयाँ खर्च गरेर चार तारे होटल निर्माण गरिरहेको छ भने कोहलपुरमा सेन्ट्रल प्लाजा र नेपालगञ्जमै ५० करोड लगानीमा होटल कृष्णा बनिरहेको छ । होटल कृष्णाको व्यवस्थापन अमेरिकी होटल ब्रान्ड सिग्नेट इनले सम्हाल्ने बताइएको छ ।
कोहलपुरमा निर्माणाधिन सेन्ट्रल प्लाजा होटलको स्केच ।
राजधानीमा पाँचतारे होटल सञ्चालन गरिरहेको सांग्रिलाले बेगनासको पचभैयामा ५० करोड खर्च गरेर डिलक्स रिर्सोट सञ्चालन गर्दै छ । यसपछि सांग्रिलाले काठमाडौंको शिवपुरी र चितवनको मेघौलीमा पनि होटल सञ्चालन गर्ने तयारीमा छ ।
मुलुकको प्रतिष्ठित औद्योगिक घराना चौधरी ग्रुपले आफ्नो अन्तर्राष्ट्रिय होटल ब्रान्ड जिंकको नामबाट दुईवटा लक्जरी होटल तथा रिसोर्ट निर्माण गरिरहेको छ । चौधरी समूहले चितवनको मेघौलीमा जिंक जर्नी चितवन रिसोर्ट र ललितपुरको झम्सिखेलमा जिंक जर्नी काठमाडौं होटल सञ्चालन गर्ने भएको हो । चितवनमा ३० करोड र ललितपुरमा एक अर्ब लगानी गर्दैछ चौधरी समूह ।
लक्ष्मी ग्रुपले पनि पोखरा र काठमाडौंमा चारतारे होटलमा लगानी गर्ने घोषणा गरिसकेको छ । यो ग्रुपले अहिले होटलका लागि उपयूक्त जग्गा खोजिरहेको बताएको छ ।
अन्य क्षेत्रमा स्थापित व्यवसायीहरु पनि पछिल्लो समय होटल उद्योगमा हात हाल्दैछन् । अन्य क्षेत्रको तुलनामा पर्यटन बढी पोटेन्सियल क्षेत्र भएको हुँदा लगानीकर्ता यसतर्फ आकषिर्त भएका हुन् ।
माथि चर्चा गरिएको ठूलो लगानीबाट सञ्चालन हुन लागेका होटलहरु हुन् । सानो लगानीमा खुल्ने होटलहरुको संख्या पनि निकै उच्च रहेको छ । रिसोर्ट टाइपका होटलमा लगानी गरेर पर्यटन व्यवसायमा हाम फाल्नेहरु पनि उत्ति नै रहेका छन् । होटल रिसोर्टमात्र होइन, पछिल्लो समय चर्चामा आएको होम स्टेमा पनि लगानी बढ्दै गइरहेेको बताइन्छ ।
होटलमा मात्र होइन, पर्यटनका अन्य विद्याहरुमा पनि लगानी बढिरहेको देखिन्छ । खासगरी साहसिक पर्यटकीय गतिविधिमा लगानी बढ्दो छ । पछिल्लो समयमात्र पोखरामा बञ्जी जम्प सञ्चालनमा आएको छ भने केही वर्ष अगाडि जिप फ्लाई सञ्चालनमा ल्याइएको थियो ।

पोखरामा मात्र केन्द्रित प्याराग्लाइडिङ देशव्यापी बनाइँदै छ । त्यस्तै, र्‍याफि्टङ, रक क्लाइम्बिङ, अल्ट्रालाइट, क्यानोनिङ लगायतका खेलहरुमा पनि लगानी बढीरहेको छ । काठमाडौंको चन्द्रागिरीमा साढे ३ अर्ब रुपैयाँ खर्च गरेर केवलकार सहितको अत्याधुनिक फनपार्क सञ्चालनमा ल्याइँदै छ ।
आइएमई समुहको मूख्य लगानी रहेको उक्त परियोजना दशैंबाट सञ्चलनमा आउने बताइएको छ । यहाँ स्तरीय होटलदेखि जिप फ्लाईसम्मको व्यवस्था हुने छ । परिवारसँग घुम्ने सुविधा सम्पन्न पार्कको खोजीमा रहेका राजधानीबासीको सपना चन्द्रागिरी परियोजना सम्पन्न भएपछि केही हदसम्म पुरा हुने देखिन्छ ।
थपिँदैछन् एयरलाइन्स
पछिल्लो समय एयरलाइन्समा पनि ठूलो लगानी हुँदैछ । सञ्चालनमा रहेका स्वदेशी कम्पनीले जहाजको संख्या थपिरहेका छन् भने नयाँ कम्पनी थपिने क्रम पनि जारी रहेको छ ।
गत वर्ष नेपाल वायुसेवा निगमले २८ वर्षपछि नयाँ जहाज भित्रायो । आन्तरिक उडानका लागि चीनबाट ५६ सिट क्षमताको एमए ६० जहाज भित्राएको निगमले युरोपबाट अन्तर्राष्ट्रिय उडानका लागि २ वटा एयरबस भित्राएको छ । १५८ सिट क्षमताको एयरबस भित्रिएसँगै निगमसँग अन्तर्राष्ट्रिय उडान गर्ने जहाजको संख्या ४ पुगेका छन् ।

निगमले आन्तरिक उडानका लागि २ नयाँ जहाज भित्राएको छ । आन्तरिक उडानका लागि झण्डै जहाजबीहिन हुन पुगको निगमसँग अहिले ४ वटा जहाज पुगेका छन् । आन्तरिक उडानका लागि चीनबाट अझै ४ वटा जहाज आउन बाँकी रहेको छ ।
निगमले व्यवस्थापन चुस्त बनाउनका लागि विदेशी साझेदार भित्राउने प्रकृया सुरु गरिसकेको छ । नयाँ साझेदार भित्रिएमा आन्तराष्ट्रिय उडानका लागि निगममा जहाजको संख्या थपिने पक्का छ ।
यही बीचमा हिमालयन एयरलाइन्सले अन्तर्राष्ट्रिय उडान गर्ने तयारी गरिरहेको छ । तिब्बत एयरलाइन्ससँग सहकार्य गरेर हिमालयन एयरलाइन्सले सन् २०१६ देखि उडान सुरु गर्दै छ । यो एयरलाइन्सले तिब्बत तथा चीनका विभिन्न ठाउँमा उडान भर्नेछ । विस्तारै अन्य मुलुकमा उडान थप्दै जाने योजनामा रहेको हिमालयन एयरलाइन्सका निर्देशक सुमन पाण्डे बताउँछन् ।
ढाई अर्ब रुपैयाँभन्दा बढी लगानी हुने हिमालयन एयरलाइन्समा ५१ प्रतिशत नेपाली लगानीकर्ता र ४९ प्रतिशत तिब्बत एयरलाइन्सको हिस्सा रहने सम्झौता भइसकेको छ । भूकम्प र राजनीतिक अस्थिरताका कारण यसअघि नै सञ्चालनमा अाइसक्नुपर्ने हिमालय एयरलाइन्स रोकिन पुगेको हो ।
आन्तरिक उडानका लागि गोमा एयरले २ वटा लेट एयरक्राफ्ट भित्राएको छ । दुईवटा सिंगल इञ्जिन जहाजबाट सुर्खेतलाई आधार बनाउँदै मध्य तथा सूदुरपश्चिम क्षेत्रमा कार्गो ढुवानी गर्दै आएको थियो । नयाँ जहाज थपेसँगै गोमाले गोमाले पोखरालाई आधार बनाएर पश्चिम क्षेत्र र काठमाडौंलाई आधार बनाएर पूर्वमा उडान भर्दै आएको छ ।
तिब्बत एयरलाइन्स र नेपाली पक्षबीच हिमालय एयरलाइन्स सञ्चालन सम्झाैत गर्दै ।
गोमा एयरले अझै २ वटा लेट एयरक्राफ्ट थप्ने घोषणा गरेको छ । गोमा एयरका प्रबन्ध निर्देशक मनोज कार्कीका अनुसार सन् २०१६ को अन्त्यसम्म दुई जहाज थपिनेछन् ।
यही वर्षदेखि सौर्य एयरले आन्तरिक उडान सुरु गरेको छ । सौर्यले जेट इञ्जिन जहाजबाट उडान सुरु गरेको हो । केही महिनाभित्रमा सौर्यले नयाँ जेट इञ्जिन जहाज भित्राउँदै छ । आन्तरिक उडान गर्दै आएको सिमि्रक एयरलाइन्स पनि नयाँ जहाज थप्ने योजनामा रहेको छ ।
नेपाली आकाशमा ठूला हेलिकप्टर उडाउँदै आएको श्री एयरलाइन्सले साना तीनवटा हेलिकप्टर भित्राइसकेको छ । यस कम्पनीले अझै दुई जहाज ल्याउने श्री एयरका अध्यक्ष वनवरीलाल मित्तल बताउँछन् ।
२०४७ सालमा बहुदल आएपछि पर्यटनमा लगानी बढ्दै गएको देखिन्छ । बहुदल आएको २५ वर्षको अवधिमा उद्योग विभागमा १८ अर्ब ४ करोड रुपैयाँ विदेशी लगानी प्रतिवद्धता आएको देखिन्छ । जुन लगानीबाट ३६ हजार ५ सय ५८ जनालाई रोजगारी दिने प्रतिवद्धता जनाइएको छ ।
लोकतन्त्र आएपछि पर्यटनमा विदेशी लगानी प्रतिवद्धता



आर्थिक वर्ष
परियोजना
विदेशी लगानी (दश लाखमा)
रोजगारी


२०६२/०६३
३८
१६४.६८
१,३९७


२०६३/०६४
५५
२६७.१२
१,४८६


२०६४/०६५
६७
७४४.९९
२,१८०


२०६५/०६६
७०
७६३.११
१,८००


२०६६/०६७
५०
७१७.५३
१,५३७


२०६७/०६८
४७
१,१८४.३३
१,५७०


२०६८/०६९
६४
८३७.४५
१,८४७


२०६९/०७०
८९
३,९७२.७६
४,०९३


२०७०/०७१
८७
१,३०१.५७
२,६९६


२०७१/०७२
८५
३,६३३.४७
३,०६०



स्रोत : उद्योग विभाग
उद्योग विभागका अनुसार ठूला परियोजनामा ९ अर्ब ४४ करोड रुपैयाँ लगानी प्रस्ताव आएको छ भने मझौला परियोजनामा २ अर्ब ६८ करोड र साना परियोजनामा ५ अर्ब ९२ करोड लगानी प्रस्ताव आएको छ ।
लोकतन्त्रमा लगानी बढ्दै
२०६२/०६३ को जनआन्दोलनपछि आएको लोकतन्त्रमा पर्यटनमा लगानी बढ्दै गएको उद्योग विभागको तथ्यांकले देखाउँछ । जनआन्दोलनको समयमा ३८ परियोजनामार्फत १६ करोड रुपैयाँ पर्यटनमा लगानी प्रस्ताव आएकोमा लोकतन्त्र आएको वर्षमा २६ अर्ब पुग्यो ।
आर्थिक वर्ष २०६४/०६५ मा पर्यटनमा लगानी प्रस्ताव बढेर ७४ करोड पुगेको थियो । आर्थिक वर्ष २०७१/०७२ मा आइपुग्दा विदेशी लगानीमा उतारचढाव आइरहेको देखिन्छ । बिचमा लगानी घट्ने बढ्ने भइरहे पनि चालु आर्थिक वर्षमा पर्यटनमा लगानी प्रस्ताव ४ अर्बभन्दा माथि आउने अनुमान गरिएको छ ।
