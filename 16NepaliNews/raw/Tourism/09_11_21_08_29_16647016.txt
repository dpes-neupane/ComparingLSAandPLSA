
५ पुस, बुटवल । पोखरा सडक महोत्सवको १९ औं संस्करण हुने भएको छ । पुस १३ देखि १७ गतेसम्म हुने महोत्सवको सम्पूर्ण तयारी पूरा भएको आयोजक संस्था रेस्टुरेन्ट एण्ड बार एशोसिएसन नेपाल (रेवान) पोखराले जनाएको छ ।
रेवानले रुपन्देहीको मणिग्राममा पत्रकार सम्मेलन गरी पाँच दिनसम्म सञ्चालन हुने महोत्सवमा होटल तथा रेस्टुरेन्टले महोत्सव अवधिभर खाना सडकमै बनाउने र सडकबाटै पर्यटकलाई सेवा दिने बताएको छ ।
‘सडकमै खाऔं, सडकमै नाचौ र सडकमै रमाऔं’ भन्ने नाराका साथ महोत्सव पोखराको पर्यटकीय क्षेत्र लेकसाइडको ३ किलोमिटर सडकमा गरिने छ ।
अग्रेजी नयाँ वर्ष २०१८ लाई धुमधामसँग मनाउने उद्देश्यका साथ आयोजना गरिने महोत्सवमा विभिन्न खानाका परिकार र विविध सांस्कृतिक कार्यक्रम गरिने अध्यक्ष चौबहादुर गुरुङले बताए ।
महोत्सवमा नेपालका सातै प्रदेशका लोपोन्मुख साँस्कृतिक कार्यक्रमसहित श्रीलंका, कोरिया र जापानी टोलीले आ-आफ्नो देशको कला र सांस्कृतिक समेत प्रदर्शन गर्नेछन् ।
महोत्सवमा लाइभ कन्सर्ट,राष्ट्रिय लोक दोहोरी, बाल उद्यान, खाना महोत्सव, पञ्चेबाजा, नेवारी, लाखे, गुरुङ, थकाली नाच, भजन चुड्का, मगर समुदायको कौडा, तामाङ सेलो, कर्मचारी तथा वेटर दौडलगायतका कार्यक्रम पनि गरिने पूर्व अध्यक्ष केदारनाथ शर्माले बताए ।
महोत्सवको ६ लाख दर्शकले अबलोकन गर्ने र ५० करोडको कारोबार हुने आयोजकको अपेक्षा छ ।
पत्रकार सम्मेलनमा सिद्धार्थनगर उद्योग बाणिज्य संघका अध्यक्ष रामकुमार शर्माले पोखरा र लुम्बिनीलाई जोडेर पर्यटन प्रबद्धन गर्नुपर्ने बताए ।
