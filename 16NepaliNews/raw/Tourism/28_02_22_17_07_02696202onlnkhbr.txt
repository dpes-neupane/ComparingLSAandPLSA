

१७ साउन, काठमाडौं । थाइल्याण्डको थाइ लायन एयरले बैंकक काठमाडौं रुटमा उडान सुरु गरेको छ । एयरले सातामा ३ उडान गर्ने जनाइएको छ ।
बुधबार उडानको उद्घाटन गर्दै थाइ लायन एयरका बोर्ड अध्यक्ष क्याप्टेन दार्सितो हेन्द्रो सेप्तुरोले उडानले नेपालको पर्यटन विकासमा धेरै महत्वपूर्ण भूमिका खेल्ने बताए ।
उनले वास्तुकला, हस्तकला र बौद्ध र हिन्दु धर्मको कारणले पनि नेपाल र थाइल्याण्डबीच गहिरो सम्बन्ध रहेको बताउँदै नेपालका विभिन्न सुन्दर पर्यटकीय स्थलहरुले पर्यटकहरुको ध्यान तान्ने बताए ।
सोमबार, बुधबार र शुक्रबार गरि सातामा नियमित तीन उडान गर्ने र उडान अवधि ३ घन्टाको हुने एयरले जनाएको छ ।
त्यस्तै कम्पनीले दुईतर्फी टिकटको मुल्य ७९५० भाटबाट सुरु हुने जनाउँदै यात्रुले २० किलोसम्मको लगेजको लागि थप शुल्क तिर्नुनपर्ने जनाएको छ ।

पर्यटन तथा नागरिक उड्डयन मन्त्रालयले सातामा ७ पटक उडान गर्ने गरी उडान अनुमति जारी गरेको छ ।
कम्पनीलाई हप्ताको ३ पटक नियमित र ४ पटक अस्थायी किसिमको उडान भर्न पाउने गरी अनुमतिपत्र दिइएको छ । कम्पनीले सुरुआतमा सोमबार, बुधबार र शुक्रबार उडान भर्नेछ ।
यो एयरलाइन्सले बैंककस्थित दन मुयाङ इन्टरनेसनल एयरपोर्टबाट उडान भर्नेछ ।
यो कम्पनीको प्रवेशसँगै थाइल्याण्डबाट नेपालमा सीधा उडान गर्ने कम्पनी दुई पुगेका छन् । अहिले थाइ एयरवेजले यस्तो सेवा दिइरहेको छ ।
थाइ-लायन आए पछि नेपालबाट विदेशमा उडानमा भर्ने कम्पनी ३० पुगेको छ । लायन एयरलाइनको पार्टनर थाइ-लायन एयरलाइन्स २२ वटा गन्तव्यमा उडान भर्छ । थाइ-लायनले नेपालमा बोइङ ७३७-९०० इअार जहाजबाट उडान भर्दैछ ।
