पूर्णबहादुर खड्का  सुर्खेत–बैशाख १ बाट सुरु हुने कर्णाली– रारा पर्यटन वर्ष २०७५ को तयारी तिव्र पारिएको छ । तयारीका लागि प्रदेशका मन्त्रीहरु केहि दिन ४ दिन अघिनै रारा पुगेका थिए । पर्यटन वर्षको उद्घाटन कार्यक्रमलाई सफलता पूर्वक सम्पन्न गर्न आन्तरिक तथा कानून मन्त्री नरेश भण्डारी, उद्योग पर्यटन वन तथा वातावरण मन्त्री नन्दसिं बुढा, भूमि व्यवस्था तथा सहकारी मन्त्री विमला केसी त्यस तर्फ लागेका हुन् ।  मन्त्रीहरुले सोमबार मुगुमा जिल्लाका सरोकारवाला निकाय संग  छलफल र बहस गरेका छन् । सरोकारवाला निकाय संग पर्यटन वर्ष सफल बनाउने विषयमा छलफल र अन्तरिक्रया गरी पर्यटन वर्षलाई सभ्य र सफल पार्न सवैलाई आग्रह गरेका छन् ।   पर्यटन वर्ष सफल बनाउन जिल्ला समन्वय समिति मुगुका संयोजक पूर्णबहादुर रोकायाको संयोजकत्वमा ३३ सदस्यीय समिति गठन गरिएको रारा छायानाथ नगरपालिकाका मेयर हरिजंग शाहीले जानकारी दिए । अव पर्यटन वर्षको शुभारम्भ कार्यक्रमलाई विशेष मध्यनजर गरेर समितिले काम अघि बढाउने जनाईएको छ ।  बैशाख १ गते प्रधानमन्त्री केपी ओलीले उद्घाटन गर्ने उक्त कार्यक्रममा हर्स उल्लासका साथ सहभागी हुन र कार्यक्रमलाई सफल बनाउन स्थानीयले विशेष भूमिका निर्वाह गर्नुृपर्ने उद्योग पर्यटन वन तथा वातावरण मन्त्री नन्दसिंह बुढाले आग्रह गरेका छन् ।  पाँच लाख पर्यटक भित्र्याउने लक्ष्य कर्णाली प्रदेश सरकारले कर्णाली–रारा पर्यटन वर्षमा कम्तीमा ५ लाख पर्यटक भित्र्याउने लक्ष्य राखेको छ । रारालाई केन्द्रविन्दु बनाएर कर्णालीको प्रचार प्रसार गर्ने योजनाका साथ पर्यटन वर्ष मनाउने तयारी गरेको छ ।  अहिले एक वर्ष प्रचार प्रसारका लागि मात्रै अपेक्षा गरिएको भन्दै अर्काे वर्षबाट आम्दानीको अपेक्ष ागर्न सकिने वातावरण सिर्जना हुने बताइएको छ । कर्णालीका क्षेत्रमा थुप्रै पर्यटन क्षेत्र रहेको भन्दै प्रचार प्रसारकै कमिले ओझेलमा परेको देखिन्छ ।  कर्णालीको गरिबी र भोकमरीलाई न्यूनीकरण र आन्तरिक तथा बाह्य पर्यटक भित्र्याएर आयश्रोतमा बृद्धि गर्न पर्यटन वर्षले सहयोग पुग्ने अपेक्षा राखिएको छ । पर्यटकको सुरक्षा गर्न गृहमन्त्रीको निर्देशन पर्यटन वर्षमा मुगु क्षेत्रमा घुम्न आउने पर्यटकको सुरक्षाको ग्यारेण्टी दिन सुरक्षा निकायलाई निर्देशन दिएका छन् । पर्यटन वर्षको तयारीका लागि मुगु पुगेका आन्तरिक मामिला तथा कानून मन्त्री नरेश भण्डारीले यस्तो निर्देशन दिएका हुन् ।  रारा घुम्न आउने आन्तरिक तथा बाह्य पर्यटकलाई सुरक्षाको ग्यारेन्टी गर्नुपर्ने उनको भनाई छ । रारा घुम्न आएका कुनै पनि आन्तरिक र बाह्य पर्यटकको सुरक्षामा कुनै पनि कमि कमजोरी हुन नहुने बताएका छन् । पर्यटक माथि आक्रमण गर्ने जो कसैलाई जघन्य अपराधको मुद्दा चलाउने मन्त्री भण्डारीको भनाई छ । 