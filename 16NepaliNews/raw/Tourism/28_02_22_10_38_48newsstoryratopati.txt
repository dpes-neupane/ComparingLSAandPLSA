बागलुङ - पर्यटक प्रवद्धन र प्रचारप्रसारको लागि जिल्लाको गलकोट नगरपालिका–३ ले हटियामा रहेको सहस्रधारा झरनामा साहसिक खेल क्यानोनिङका लागि डिपिआर गरेको छ । इगल सोलुसन काठमाण्डौको टोलीले झरना व्यवस्थापन, पोखरी पुर्वाधार निर्माण, चेन्जिङ कोठा, शौचालय, पदमार्ग लगाएको दिर्घकालिन व्यवस्थापनका लागि डिपिआर गरिएको वडा अध्यक्ष बिरजङ भण्डारीले जानकारी दिए । वडा कार्यालयले यस वर्ष क्यानोनिङ खेलका लाग आवश्यक सामग्री खरिद गर्ने र पोखरी निर्माणका लागि गलकोटका ८ जना युवालाई तालिमका लागि पोखरामा पठाउने भण्डारीले बताए । वडा कार्यालयले झरनामा आवश्यक पुर्वाधार निर्माणका लागि आर्थिक वर्ष २०७५/७६ मा ५ लाख बजेट विनियोजन गरेको छ । झरनाको सर्वेक्षण टोलीले झरनालाई सहज तरिकाले अवलोकन गर्ने गरि झोलुङगे पुलको समेत डिपिआर तयार गरेको वाड सदस्य झहरबहादुर खत्रीले बताए । झरनालाई पर्यटकिय गन्तव्य बनाउनका लागि झरनाको फेददेखि क्यानोनिङ खेल खेल्न सुरु गर्ने स्थानसम्म करिब ४ सय मिटर पदमार्ग निर्माण गरिने अध्यक्ष भण्डारीले जानकारी दिए । वडा कार्यालयले आगमी दशैँसम्ममा सम्पुर्ण आन्तरिक व्यवस्थापन पुरा गरि क्यानोनिक खेल सञ्चालन गर्ने तयारी समेत गरेको छ । झरनाका केहि महिना पहिले क्यानोनिङका विज्ञ रामबहादुर सहितको टोलीले सम्भाव्यता अध्ययनपछि ‘क्यानोनिङ’ अभ्यास गरि गलकोटका करिब ३ दर्जन भन्दा बढी व्यक्तिले क्यानोनिङ खेल समेत खेलेका थिए ।वडा अध्यक्ष भण्डारीकै पहलमा ७५ मिटर उचाइको सहस्रधारामा ‘क्यानोनिङ’ सुरु गर्ने योजनाले सार्थकता पाएको छ । -थम्मन थापा 