
५ माघ, काठमाडौं । होटल संघ नेपालले मुलुकको पर्यटन क्षेत्रमा प्रत्यक्ष प्रभाव पार्ने बन्द हड्तालका कार्यक्रमहरु नगर्न दलहरुलाई आग्रह गरेको छ ।
पछिल्ला दिनमा मुलुकभित्र सुरु भएका बन्द हड्ताल जस्ता क्रियाकलापले विस्तारै गति लिन लागेको पर्यटन क्षेत्रमा अन्यौलता छाउन थालेको संघको गुनासो छ । यस्तो क्रियाकलापले विश्व समुदायमा नेपालप्रति नकरात्मक सन्देश प्रवाह हुनेतर्फ पनि सम्बन्धित पक्षलाई झकझकाएको छ ।
पर्यटन बैदेशिक मुद्रा आर्जन र राष्ट्रिय उत्पादकत्वको एउटा प्रमुख हिस्सा बोकेको क्षेत्र हो । यसमा पनि विशेष गरी होटल उद्योगले राष्ट्रिय अर्थतन्त्रमा महत्वपूर्ण योगदान पुर्‍याउँदै आएको छ ।
संघका अनुसार यस क्षेत्रबाट देशका करिब ४५ लाख जनताले प्रत्यक्ष एवं अप्रत्यक्ष आर्थिक कारोबारमा संलग्न हुने अवसर पाइरहेका छन् । खर्बौं लगानी रहेको होटल क्षेत्र बन्द हड्तालबाट धराशायी हुनेतर्फ पनि संघले सतर्क बनाएको छ ।
‘एकातर्फ बन्द, हड्तालले पर्यटक आगमनमा कमी आउनु र अर्कोतर्फ व्यवस्थापनको कमीकमजोरीले हाल विद्यमान रहेको पेट्रोलियम पदार्थ विशेषगरी खाना पकाउने एलपी ग्यासको कृत्रिम अभावले गर्दा राजधानी लगायत पर्यटकीय प्रमुख गन्तव्यहरु पोखरा, चितवन, लुम्बिनी, विराटनगर लगायतका गन्तव्यहरुका व्यवसायीले होटलमा रहेका पाहुनाहरुको सेवा सुविधामा कटौती गर्नुपरेको तितो यथार्थता हामी सामु विद्यमान रहेको छ’ संघद्धारा जारी विज्ञप्तीमा भनिएको छ ।
संघले बन्द हडतालजस्ता क्रियाकलापहरु सदाका लागि बन्द गर्न/गराउन सरकारलगायत राजनीतिक पार्टी, व्यवसायी तथा सम्बन्धित सबै पक्षसँग आग्रह गरेको छ ।
