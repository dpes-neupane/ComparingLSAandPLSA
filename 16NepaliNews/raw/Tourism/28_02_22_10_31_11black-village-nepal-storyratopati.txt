 काठमाडौँ । झुरुप्प बस्ती । काला–काला छाना, र समान झुप्राहरू । हेर्दै अनौठो र मनमोहक लाग्ने मानव बस्ती ‘ब्ल्याक भिलेज’ अर्थात् कालो गाउँ । नेपालको विकट हिमाली जिल्लामध्ये एक जिल्ला हो– रसुवा । रसुवाकोे पनि अति विकट क्षेत्रमध्ये पर्छ स्वशासित चीनको तिब्बतसँग जोडिएको गाउँपालिका ‘आमाछोदिङ्मो’ गाउँपालिका । सोही गाउँपालिकाको वडा नम्बर ३ स्थित गत्लाङ नै ब्ल्याक भिलेज अर्थात् कालो गाउँ हो ।धार्मिक तथा पर्यटकीय दृष्टिकोणले अत्यन्त महत्त्व राख्ने गत्लाङमा मानव बस्ती बस्ने तौरतरिकाले विश्वमा नै उक्त बस्ती ब्ल्याक भिलेज नामबाट प्रख्यात छ । त्यसो त उक्त गाउँलाई ब्ल्याक भिलेजकै नाममा गिनिजबुक (विश्व रेकर्डमा) नै समावेश गर्ने तयारीसमेत नभएको होइन । तर पछिल्लो समय गाउँलेहरूले काठ, ढुङ्गाका छाना विस्तारै विस्तापित गर्दै आफ्ना घरहरूमा टिन (जस्ता) का छाना लगाउन थालेपछि उक्त बस्तीको चिनारी नै हराउन थालेको छ ।विशेषतः पुराना घर, काठ र ढुङ्गाले छाएका घर नै गत्लाङको प्रमुख आकर्षकको केन्द्र हो । करिब तीन, साढे तीन सय हारहारीमा रहेका झुरुप्प घर र ती घरहरूमा लगाइएको पुराना र काला छानाले देखाउने सगोल कालो बस्ती नै ब्ल्याक भिलेजको उपमा हो । त्यो नाम पनि घुमन्ते फिरन्ते विदेशी पर्यटकले राखिदिएका हुन् ।ब्ल्याक भिलेज अर्थात् गत्लाङ समुद्र सतहदेखि करिब २३ सय मिटर उचाइमा पर्छ । सोही बस्तीकै अघिल्तिर निर्भीक लाङटाङ हिमाल ठडिएको छ र सोही स्थानमा गोसाइकुण्डसहित १०८ कुण्डमध्येको एक पार्वती कुण्ड गत्लाङमा नै पर्छ । त्यसैले पनि यस क्षेत्र धार्मिक एवं पदयात्रा रमाउने पर्यटकहरूको आकर्षणको केन्द्र हो ।तामाङ हेरिटेज ट्रेल सम्भवतः काठमाडौँबाट सबैभन्दा नजिकको सांस्कृतिक पदमार्ग हो । स्याफ्रुबेँसी, गोल्जुङ, गत्लाङ, चिलिमे, तेताङ्चे, गोङगाङ, तातोपानी, नागथली, थुमन र ब्रिदिम यस मार्गका गाउँहरू त्यसभित्र पर्छन् । तामाङ आदिवासीको भाषा–संस्कृति, बोन र बौद्व धर्म संस्कृति तथा परम्परागत भेषभूषा, माने गुम्बाहरू यस पदमार्गको पर्यटकीय आकर्षण हुन् । यद्यपि यो ट्रेलमा अनुपम प्राकृतिक सौन्दर्यहरू जस्तैः पार्वती कुण्ड, लालीगुराँस र खरुका पोथ्रे जङ्गल, सान्जेन रिभर करिडोर, उच्च लेकाली खर्क र नागथलीजस्ता लाङटाङ हिमशृङ्खला देखिने भ्यु प्वाइन्ट छन् । तथापि यो ट्रेलको एक प्रमुख आकर्षण चाहिँ गत्लाङ नै हो । लस्करै जोडिएका ढुङ्गा र माटाका झुरुप्प घरहरू, काठमा कुँदिएका बुट्टेदार झ्यालढोका, पहिलो तलामा उक्लने काठकै लिस्नो, भुइँ तलामा बस्तुभाउ राख्ने गोठ र गाउँ नै कालो देखिने गरी काठ र ढुङ्गाका छाना छाइएका छन् । तर यो अनुपम बस्ती गत्लाङको चिनारी विस्तारै हराउँदै गएको छ ।२०७२ सालको महाभूकम्पको प्रभाव पनि यो बस्तीमा पनि प¥यो । पुराना केहीँ घरहरू भत्किन पुगे । पुनर्निर्माणका क्रममा ती घरहरूमा काठ, ढुङ्गाको सट्टा टिनका छाना छाउन थालिए । जसका कारण अहिले उक्त गाउँ चिनारी नै सङ्कटमा परेको छ ।पुनर्निर्माणका क्रममा स्थानीहरूले आफ्नो चिनारीलाई ख्याल नगर्दा सिङ्गो गाउँकै पहिचान गुम्ने खतरा भएको एक स्थानीय फुर्वा तामाङले बताए ।‘पहिले गत्लाङका सबै घर काला थिए । हरेक घरका छाना ढुङ्गा र काठले मात्र छाइएका थिए । तर पछि भूकम्पले केही घरहरू भत्काइदियो । ती घरमा अहिले पुनर्निर्माणका क्रममा टिनका छाना लगाइएका छन् । यसले हाम्रो सिङ्गो गत्लाङको चिनारी नै हराउने हो कि भन्ने चिन्ता बढाएको छ’ तामाङले भने ।त्यसो त गत्लाङको प्रमुख व्यावसायिक पेसा कृषि, पशुपालनबाहेक होटल, पर्यटन व्यवसाय नै हो । यहाँको आकर्षक बस्ती, धार्मिक धरोहर र पदयात्रकै कारण गत्लाङका होटल, होमस्टे, तथा स्थानीय कृषि उपजले बजार पाइरहेका छन् । स्थानीयहरूले गाइड पेसा पाइरहेका छन् । तर गाउँको पहिचान नै हराउने अवस्था आए कसरी पर्यटक आकर्षित होलान् ? अहिले स्थानीय व्यवसायीहरूको चिन्ताको विषय बन्न थालेको छ ।पुनः ब्ल्याक भिलेजमा नै फर्काउने कोसिसब्ल्याक भिलेजको नामले परिचित गत्लाङलाई पुरानै अवस्थामा फर्काउन स्थानीय सरकारले पहल थालेको छ । उक्त बस्ती रहेको रसुवाको आमाछोदिङ्मो गाउँपालिकाले बस्तीलाई पुरानै अवस्थामा फर्काउने गरी तयारी थालेको आमाछोङ्दिमो गाउँपालिकाका अध्यक्ष भुजुङ तामाङले रातोपाटीसँग बताए ।‘अहिले गत्लाङको पहिचान संरक्षणको विषय प्रमुख चुनौतीको विषय बनेको छ । ब्ल्याक भिलेजको नाममा नेपालमा मात्र नभएर विदेशमा समेत परिचित यस गाउँको पहिचान विस्तारै हराउँदै गएको छ । भूकम्पपछि गाउँको स्वरूप नै परिवर्तन हुँदै गएको छ । यसतर्फ हाम्रो (गाउँपालिकाको) ध्यानाकर्षण भएको छ । यसको संरक्षणमा के गर्न सकिन्छ ? अहिले हामी गृहकार्यमा नै छौँ । सरोकारवालाहरूसँग निरन्तर छलफल र सहकार्यमा छौँ,’ अध्यक्ष तामाङले भने ।त्यसो त पुनर्निर्माणका क्रममा स्थानीय सरकार र गाउँले समेत पहिचानको ख्याल गर्न नसक्दा अहिलेको अवस्था आएको अध्यक्ष तामाङको भनाइ छ । तर आफूहरूबाट गाउँलाई पुरानै शैलीमा फर्काउने प्रयत्न जारी रहने उनले बताए ।यता होटल तथा पर्यटन व्यवसायी सङ्घ नेपाल, बागमती प्रदेशले समेत गत्लाङको पहिचान विस्तारै हराउँदै गएकोमा चिन्ता व्यक्त गरेको छ । प्रदेशको एक प्रमुख पर्यटन गन्तव्यमध्येको एक रसुवाको अनुपम मानव बस्तीको चिनारी हराउँदै गएकोमा सङ्घले स्थानी सरकार, प्रदेश सरकार र केन्द्रीय सरकारको समेत ध्यानाकर्षण गरेको छ ।विश्व जगतमा परिचित ब्ल्याक भिलेजको पहिचान फर्काउन तीनै तहको सरकारले पहल गर्नुपर्ने होटल तथा पर्यटन व्यवसायी सङ्घ नेपाल, बागमती प्रदेशका अध्यक्ष सन्तोष उप्रेतीले बताए ।यसका साथै सो क्षेत्रमा रहेका अन्य प्राकृतिक तथा एतिहासिक पर्यटकीय क्षेत्रहरूको संरक्षण, प्रवद्र्धन र पहिचानमा समेत सरकार लाग्नुपर्ने अध्यक्ष उप्रेतीले बताए ।आमाछोदिङ्मो गाउँपालिका रसुवा जिल्लाको ५ गाउँपालिकामध्ये एक अति विकट तर पर्यटनका लागि प्रचुर सम्भावना भएको चीनसँग सीमा जोडिएको गाउँपालिका हो ।#ब्ल्याक भिलेज