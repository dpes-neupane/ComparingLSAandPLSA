
२६ साउन, काठमाडौं । श्री एयरलाइन्सले अन्तर्राष्ट्रिय चार्टड उडानको अनुमतिपत्रको लागि सोमबार भारतको बनारसमा ‘परीक्षण उडान’ गर्ने भएको छ । अन्तर्राष्ट्रिय उडानका लागि ६ महिनाअघि नै उसले संस्कृति पर्यटन तथा नागरिक उड्डययन मन्त्रालयमा आवेदन दिएको थियो ।
सरकारले श्रीलाई नियमित अन्तर्राष्ट्रिय उडानका लागि अनुमति दिन बाँकी छ । त्यसैको प्रक्रियाका क्रममा श्रीले सोमबार बनारसमा परीक्षण उडान गर्न लागेको एयरलाइन्समा महाप्रवन्धक अनिल मानन्धरले अनलाइनखबरलाई जानकारी दिए ।
‘नेपाल नागरिक उड्ययन प्राधिकरणका अधिकारीहरुसहित भोलि दिउँसो २ बजे बनारसमा परीक्षण उडान भर्दैछौं,’ उनले भने,’आशा छ कि भविष्यमा नियमित उडानमा लागि पनि अनुमति पाउँछौं ।’
श्री एयरलाइन्सले ५० सिटको जेट विमानमार्फत बनारासमा उडान भर्न लागेको हो । यसअघि हिमालय र बुद्ध एयरलाइन्सले पनि अन्तर्राष्ट्रिय उडानको अनुमति पाइसकेका छन् ।
