
३ भदौ, काठमाडौं । पर्यटनमन्त्री कृपाशुर शेर्पाले भूकम्पपछि सुस्ताएको पर्यटन पुनरुत्थानमा सरकार लागिपरेको दाबी गरेका छन् । होटल एशोसियसन अफ नेपाल (हान)को बिहीबार राजधानीमा आयोजित ४४औं वाषिर्क साधारणसभालाई सम्बोधन गर्दै उनले यस्तो बताएका हुन् ।
‘भूकम्पले पर्यटन क्षेत्रमा ठूलो क्षति पुर्‍याएको छ, त्यो क्षति कसरी परिपूर्ती गर्ने ? सुस्ताएको पर्यटनलाई छिटो भन्दा छिटो पुनर्जागि्रत गराउन पर्यटन मन्त्रालय लागिपरेको छ’ मन्त्री शेर्पाको दाबी थियो ।
मन्त्री शेर्पाले मुलुकको एकमात्र त्रिभुवन अन्तर्राष्ट्रिय विमानस्थलको स्तरोन्नती तथा सुधारको कामलाई तिब्रता दिने बताए । ‘त्रिुभवन विमानस्थल इन्टरनेशनल स्तरको छैन्, यसको सुधार चाँडै हुन्छ’ उनले भने- ‘अहिले यहाँ पूर्वाधार विस्तार गर्ने काम भइरहेको छ ।’


राष्ट्रिय ध्वजावाहक नेपाल एयरलाइन्सको व्यवस्थापकीय सुधार गरी क्षमता विस्तार गर्ने मन्त्री शेर्पाको भनाई छ । नेताहरुले आँखा लगाउँदा नेपाल एयरलाइन्स दयानिय अवस्थामा पुगेको बताउँदै उनले अबका दिनमा ‘प्रोफेसनल’ मान्छे भित्राएर प्रतिस्पर्धी बनाउनेतर्फ जोड दिने बताए ।
गौचरनमा परिणत भएका जिल्लाका एयरपोर्टहरु सुधार गरेर सञ्चालनमा ल्याउने मन्त्री शेर्पाको भनाई छ । त्यस्तै, एक जिल्ला एक एयरपोर्टको अवधारणालाई पनि अगाडि बढाइने भएको छ ।
९५ प्रतिशत होटल सञ्चालन
हानका अध्यक्ष बीके श्रेष्ठले पर्यटकका लागि नेपाल सुरक्षित रहेको बताउँदै ९५ प्रतिशत होटल सञ्चालनमा आइसकेको जानकारी दिए । ‘एयरपोर्ट, सडक लगायतका पर्यटकीय पूर्वाधारहरु भूकम्पपछि पनि यथावत छन्’ उनले भने- ‘पोखरा, चितवन, बर्दिया, लुम्बिनी लगायतका पर्यटकीय गन्तव्यमा भूकम्पको कुनै प्रभाव परेको छैन ।’
भूकम्पपछि ऐतिहासिक तथा पुरातात्विक सम्पदा पर्यटकलाई खुल्ला गरिएको जानकारी दिँदै अध्यक्ष श्रेष्ठले मूख्य ट्रेकिङ रुटहरु पनि सुरक्षित रहेको बताए । विश्वकै चर्चित अन्नपूर्ण सर्किट ट्रेल सुरक्षित छ ।
अध्यक्ष श्रेष्ठले त्रिभुवन विमानस्थलको सुधारमा ध्यान दिन सरकारलाई आग्रह गरे । एयरपोर्टमा ग्राउन्ड हृयान्डलिङ सेवा कमजोर रहेको उल्लेख गर्दै उनले सेवा सुविधालाई चुस्न बनाउन सुझाव दिएका छन् ।
उनले त्रिभुवन विमानस्थलको स्तरोन्नती गर्ने काम छिटो सकाउन र भैरहवा तथा पोखरा विमानस्थल निर्माण कार्यलाई प्राथमिकतमा राखेर छिटो सम्पन्न गर्नेतर्फ ध्यान दिन पनि आग्रह गरेका छन् ।
‘अफसिजनमा चिनियाँ र भारतीय पर्यटक आउने गरेका थिए, भूकम्पपछि उनीहरु आउन मानिरहेका छैनन्’ श्रेष्ठले भने- ‘चिनियाँ र भारतीय पर्यटक पुनः नेपाल भित्राउन सरकार तथा निजी क्षेत्र एग्रेसिभ भएर लाग्नुपर्छ ।’
नेपाल सुरक्षित छ 
योजना आयोगका पूर्व उपाध्यक्ष शंकर शर्माले पनि पर्यटन पुनरुत्थानमा जोड दिएका छन् । उनले नयाँ प्रोडक्ट र नयाँ गन्तव्य पहिचान गरेर प्रवर्द्धन गरी पर्यटक आकषिर्त गर्नुपर्ने बताए ।
भूकम्पपछि पनि नेपाल सुरक्षित गन्तव्यका रुपमा रहेको यथार्थ कुरा विश्वभर फिँजाउन शर्माले सुझाव दिएका छन् । विभिन्न देशले जारी गरेको नकरात्मक ट्राभल एडभाइजरी हटाउनका लागि पहल गर्नुपर्ने उनको भनाई थियो ।
मुलुकमा प्रयाप्त पर्यटक भित्राउन त्रिभुवन विमानस्थलको विकल्प आवश्यक रहेको बताउँदै शर्माले दोस्रो अन्तर्राष्ट्रिय विमानस्थल, भैरहवा र पोखरा विमानस्थल छिटो भन्दा छिटो निर्माण गर्नुपर्नेमा जोड दिए ।
राष्ट्रिय ध्वजावाहक नेपाल एयरलाइन्स कमजोर हुनुमा शर्माले त्यहाँको असक्षम व्यवस्थापनलाई दोष दिएका छन् । ‘नेपाल एयरलाइन्स ओरालो लाग्नुको प्रमुख कारण अक्षम व्यवस्थापन, अक्षम व्यवस्थापन, अक्षम व्यवस्थापन र राजनीतिकरण, राजनीतिकरण, राजनीतिकरण हो’ उनले ठोकुवा गर्दै भने ।
