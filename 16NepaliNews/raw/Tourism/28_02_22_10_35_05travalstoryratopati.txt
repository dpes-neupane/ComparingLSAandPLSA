हिमाली जङ्गलबीच साँघुरो बाटो, झमक्कै साँझमा एक्कासि आमने सामने हुँदा खच्चड जस्तो लागेर हान्न खोज्दा त लाटो मान्छे रहेछ । ठूलो दुर्घटना हुनबाट जोगियो । काठमाडौँ फर्कंदा बाटोभरि यही पल सम्झेर अमृतलाई जिस्क्याउँदै रमाइलो यात्रा टुङ्गियो ।यात्रा थियो गोसाइँकुण्डको । यही मङ्सिर २५ गते अमृत, कृष्ण, बाबुराम, नवराज लगायत म गोसाइँकुण्ड यात्राका लागि अफिसको एउटा स्कोरपियो लिएर बिहान करिब आठ बजे काठमाडौँबाट प्रस्थान गर्यौँ । खानीखोलामा चिया नास्ता गरेर गल्छी हुँदै बेत्रवती पुगेर पार्वती दिदीको होटेलमा मकैको ढिँडो र लोकल कुखुराको मासुसित खाना खायाँै । त्यो ठाउँमा त्रिशूली नदीमा तादी खोला मिसिएको त्रिवेणी जसलाई उत्तर गया भानिन्छ, आफैमा पवित्र धाम रहेछ ।परिवारको सदस्यको मृत्यु भएमा एक पटक त्यहाँ गएर पितृको आत्माको शान्तिका लागि श्राद्ध गर्नुपर्ने धार्मिक मान्यता रहेछ । मठ मन्दिर एवम् धामको दर्शन सकेर हामी कालिकास्थानको उकालो हुँदै राम्छेको ठूलो पहिरो छिचोलेर करिब छ बजे धुन्चे पुग्यौँ । धुन्चे नेसनल होटेलमा बास बस्यौँ । बेलुका खानपिनसँगै भोलिदेखि सुरु गरिने पदयात्राको लागि जति उत्साहित थियौ । इरानबाट आउने निम्न चापीय वायुका कारण हिमाली क्षेत्रमा हुने व्यापक हिमपातको मौसम पूर्वानुमान एवम् मौसम विभागको सतर्क रहन जारी चेतावनीको कारण केही चिन्तित पनि थियौँ । तर सतर्क हुँदै यात्रा जारी राख्ने निर्णय गर्यांै ।मङ्सिर २६ गते बिहानै ६ः३० बजे तयार भर पदयात्रा सुरु गयौँ । घोडेटो बाटोमा खच्चडको ताँती, खोलाको कलकल, चराको चिरबिर, लङ्गुरको उफ्रीपाप्री बीच रमाउँदै ठाडै उकालो चढ्यौँ । यस्तो बाटोमा पदयात्रा गर्दै करिब ८ः३० बजे देउराली पुगेर मैले र कृष्णले चिया खाएर बस्दै गर्दा आधा घण्टापछि बाँकी साथी आइपुगे । खासमा अमृतलाई उकालो हिँड्न खुब गाह्रो परेछ । झन्डै यात्रा स्थगित गरेछ । त्यहाँ आएपछि मैले प्रेरित गरेपछि यात्रा जारी राख्न ऊ तयार भयो । बाबुराम र म छिटो हिँड्न सक्ने कारण हामी अगाडि लाग्यौँ । ठाडो उकालो जङ्गली बाटो पार गरी ३२५० मि. उचाइमा रहेको चन्दनबारी पुगेर शेर्पेनी दिदीको होटेलमा खाना अडर गर्यौँ । चन्दनबारी याक चिज उत्पादनका लागि प्रख्यात छ । एक घण्टापछि आगो तापेर बस्दै गर्दा बाँकी साथीहरु आइपुगे । अनि खाना खाएर अगाडिको यात्राका लागि हिँड्यौँ । अमृतले धेरै गाह्रो भयो, आज यही बसौँ भने । तर मौसम चिसो, बादल लागेकाले सम्भावित हिमपातको जोखिमबाट बच्न त्यस दिन लौरीविनायकसम्म पुग्ने वाचा गर्यौँ । ठाडै उकालो जङ्गलको बाटो, धुम्म मौसम, चराचुरुङ्गीको चिरबिरको मजा लिँदै चोलापाती पुगेर चिया खायाँै । त्यहाँ पुग्दा मौसम पूरै खुलेर लाङटाङ हिमाल हासेको थियो ।औँलाले नै चुचुरो छोऊँ जस्तो लाग्ने नजिकको दृश्यले हाम्रो पनि मनै प्रफुल्ल भयो र भगवान शिवले हामीलाई दर्शनका लागि बोलाएको महसुस गरी पुनः ठाडै उकालो यात्रा गरी ४ः३० बजे लौरीविनायक पुगेर माया होटेलमा बास बस्याँै । यो मौसम विदेशी पर्यटकको अफ सिजन भएकाले हरेक ठाउँमा १, १ होटेल मात्रै पालो अनुसार खुला हुँदोरैछन् । बाँकी होटेल बन्द हुने रहेछन् । त्यहाँ आगो ताप्दै कसैले बियर कसैले रक्सी पिउँदै केही विदेशी र केही स्वदेशी यात्रीसँग रमाइलो गर्यौँ । होटल साहुले सोधेको प्रश्नमा आजै धुन्चेबाट हिँडेको भनेपछि सबै पर्यटकले जिब्रो टोके । साहुले तपाईंहरु त घोडा हो कि के हो ? भन्दा साहासी सम्झिएर मनै फुरुङ्ग भयो । अमृतलाई टाउको दुखेर गारो भइरहेको थियो । किनभने हामी धुन्चेको २ हजार मिटर उचाइबाट लौरीविनायकको ३९८० मि. उचाइमा पुगेको थियौँ । एक दिनमै ८०० मि. भन्दा बढी पदयात्रा गर्दा लेक लाग्ने जोखिम उच्च हुन्छ । तर हामीले करिब २ हजार मि.को पदयात्रा एकै दिनमै पूरा गरेका थियौँ । मङ्सिर २६ गते उठ्दा जता ततै सेताम्मे हिउँ नै हिउँ थियो । रातिदेखि परेको हिमपात अहिले पनि जारी थियो र हिउँको सतह बढ्दै थियो । त्यो होटेलमा बस्ने सबैजनाले एक साथ यात्रा गर्ने निधो गरे । करिब ६ बजे यात्रा सुरु गर्यौँ । त्यहाँबाट बुद्ध मन्दिर हुँदै उकालो यात्रा गर्दा ठूलो हिमपात भइरहेको थियो र जोड जोडसँग हावा पनि चलिरहेको र निकै चिसो थियो । ‘अघिल्लो दिन घोडाजस्तै हिँड्ने’ उपाधि पाएको मेरो गोडा थर थर काप्दै थियो । ठूलो हिमपातको जोखिमबीच हाम्रो यात्रा गोसाइँकुण्डका लागि जारी थियो । सानो पत्थारे बाटो, ठूलो हिमपात, जोडले चलेको हावा र अक्करे भीरमा यात्रा गर्दै हामी करिब ३ घण्टा पछि सरस्वती कुँड, भैरव कुँड हुँदै अन्ततः शिव भगवानले घटीमा अड्केको कालकुट विषको डाहा शान्त पार्न आफ्नो त्रिशूलले हानेर पानी निकालेको पवित्र भूमि गोसाइँकुण्ड पुगिछाड्यौँ ।४३८० मि.को उचाइमा रहेको त्रिशूली नदीको शिर पुगेर पूजा आजा, जल शेचन गर्दा भगवानको आशीर्वाद महसुस गर्यौँ । त्यत्रो जोखिमका बीच दर्शन पाएकामा आफूलाई भाग्यमानी सम्झियौँ । करिब २ घण्टापछि हिमपातबीच २ घन्टाको चिप्लो र ओरालो यात्रा गरी लौरीविनायक पुगी आफ्नो समान लिएर चोलापाती हुँदै चन्दनबारी पुगेर खाना खायौँ ।दिनैभरि परेको भारी हिमपात, २ फिटसम्म जमेको हिउँमा अगाडि जानेको पाइला पच्छ्याउँदै हिउँमा लड्दै र पड्दै हाम्रो यात्रा जारी थियो । यात्रा सफल भएकोमा मनभरी खुसी नै खुसी थियो । अमृतलाई अझै गाह्रो भइरहेको थियो । त्यस दिन चन्दनबारी नै बस्न अनुरोध गर्दै थियो । तर लगातार हिमपातले भोलिपल्ट बाटो नदेख्ने र केही दिन अवरोध हुनसक्ने भएकाले ओरालो यात्रा गरेर देउराली पुगी चिया खायौँ । देउरालीभन्दा तल फुस फुस मात्रै हिमपात थियो । घट्टेखोला किनारको होटेलमा बास बस्ने तय गरी आउँदै गर्दा झमक्कै साँझ पर्यो । अमृत एक्कासि साँगुरो बाटोमा जाम्का भेट भएको आकृति खच्चड जस्तो लागेर लौरोले हान्न खोज्दा त लाटो मान्छे पो रहेछ ।  होटेलमा पुगेर लोकल भाले काट्न लगायौँ । जोखिमबीच हिमपातको रोमाञ्चकतासँगै यात्रा सफल भएकोमा आनन्दसँग सुत्यौँ ।मङ्सिर २८ गते बिहान १ घण्टाको पैदल यात्रा गरी धुञ्चे पुगेर गाडीमा देवीघाट आएर लन्च गर्यौँ । अमृतलाई लौरो कान्डमा जिस्क्याउँदै बेलुका काठमाडौँ आएर यात्रा टुङ्ग्यायौँ । नवराज पेसाले एक पथ प्रदर्शक भएकाले उनले हिमपात हाम्रा लागि भगवान शिवको प्रसाद भनेकाले आफूहरुलाई धन्य महसुस गरी गर्वले छाती ढक्क फुल्यो ।  #पर्यटन