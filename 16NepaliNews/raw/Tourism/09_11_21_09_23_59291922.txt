
९ जेठ, काठमाडौं । नेपाल पर्यटन बोर्डमा रिक्त प्रमुख कार्यकारी अधिृकत (सिइओ) नियुक्तीका लागि नयाँ आवेदन लिन पुनरावेदन अदालत पाटनले अंकुश लगाएको छ ।
बोर्डमा रिक्त कार्यकारी प्रमुखका लागि यसअघि नै १२ जनाको नाम सर्ट लिष्टेड भइसकेको छ । पुनः विज्ञापन गरेर नयाँ आवेदन लिँदा पुराना उम्मेदवारलाई अपुरणिय क्षति पुग्ने ठहर गर्दै अदालतले उक्त प्रकृया रोक्न अन्तरिम आदेश जारी गरेको छ ।
बोर्डका सदस्यसचिव घनेन्द्र श्रेष्ठसहितको तीन सदस्यी सिइओ छनौट उपसमितिले जेठ २७ गते सार्वजनिक विज्ञापन गरेर आवेदन खुलाएको थियो । उक्त आवेदनको माग आज (बुधबार) सकिँदै थियो ।
पुराना उम्मेदवारहरु डा. नारायणकृष्ण प्रधानसहितको टोलीले नयाँ आवेदन रोकेर पुरानै १२ जना उम्मेदवारमध्येबाट कार्यकारी प्रमुख नियुक्ती गर्न माग गर्दै रिट दायर गरेपछि पुनरावेदन अदालतले यस्तो आदेश जारी गरेको हो ।
अदालतले निवेदकको रिटउपर अन्तिम टुंगो नलागेसम्म कार्यकारी प्रमुख नियुक्तीका लागि पुनः आहृवान गरिएको आवेदन रोक्न अन्तरिम आदेश जारी गरेको छ ।
प्रमुख कार्यकारी पदमा नयाँ विज्ञापन अनुसारको प्रकृयाले निरन्तरता पाउँदा पुराना उम्मेदवारहरुको हकमा सुविधा सन्तुलनको दृष्टिकोणबाट अपुरणिय क्षति पुग्न सक्ने देखिएको अदालतको अन्तरिम आदेशमा उल्लेख छ ।
पुरानैबाट छनौट गरिने
अदालतले नयाँ आवेदन लिन रोकेपनि प्रमुख कार्यकारी छनौट प्रकृयामा कुनै अवरोध नपुर्‍याएको उपसमितका संयोजक श्रेष्ठले अनलाइनखबरसँग बताए । ‘तत्काललाई नयाँ आवेदन रोक्न अदालतले निर्देशन दिएको हो’ उनले भने- ‘यसले प्रमुख कार्यकारी छनौट प्रकृयामा असर पार्दैन ।
यसअघि प्रारम्भिक छनौटमा परेका १२ जना उम्मेदबारबाट बोर्डको प्रमुख कार्यकारी छनौट गरिने संयोजक श्रेष्ठले जानकारी दिए । यसका लागि तत्काल बोर्ड बैठक बसेर प्रकृया अगाडि बढाउने उनको भनाई छ ।
‘सबैभन्दा पहिला बोर्ड बैठक बसेर यो प्रकृयाबाट अगाडि बढ्ने भनेर निर्णय हुनुपर्‍यो’ उनले भने- ‘बोर्डबाट पास हुने वित्तिकै हामी प्रकृया अगाडि बढाइहाल्छौं ।’
पर्यटन बोर्ड विगत ४ वर्षदेखि प्रमुख कार्यकारी बीहिन बन्न पुगेको छ । यसअघि विज्ञापन गरेर १२ जनालाई सर्ट लिष्टेड गरेपनि सुभास निरौला लगायतका केही व्यक्तिहरु मुद्धा मामिलामा उत्रिएपनि नियुक्ती प्रकृया नै रोकिएको थियो ।
यसअघि प्रारम्भिक छनौटमा पर्ने उम्मेदवारहरुमा दीपकराज जोशी, हरि शर्मा, नारायण प्रधान, हुम गुरुङ, लोक बहादुर खत्री, भूमी लामा, रघु विष्ट, विष्णु जिसी, सुभास निरौला, ज्ञानेश्वर महतो, ज्ञानेन्द्र तुलाधार र शिवशरण थापा रहेका छन् ।
प्रारम्भिक छनौटमा परेका उम्मेदबारमध्ये सुभास निरौलालाई बोर्डको भ्रष्टाचार मुद्धामा अख्तियारले विशेष अदालतमा मुद्धा चलाएको छ । अर्का उम्मेदवार शिवशरण थापा अमेरिकामा रहेका छन् ।
हरिहर शर्मा र लोक बहादुर खत्रीमा सुगर देखिएर थलिएको बुझिन आएको छ भने भूमी लामाको उमेर ६५ वर्ष नाघिसकेको छ । बोर्डको प्रमुख कार्यकारीका लागि उमेरको हद नतोकिएको भए पनि उमेर धेरै भइसकेको व्यक्तिले चुस्त काम गर्न सक्दैनन ।
‘बोर्ड प्रमुख कार्यकारी बीहिन भएको धेरै भइसक्यो, अब हामीले पुरानै उम्मेदबारबाट भएपनि छान्नुपर्छ’ श्रेष्ठले भने- ‘करार नियुक्ती भएको हुँदा तलबमा नेगोसेसन गर्न सकिन्छ ।’
नियुक्ती प्रकृयामा अवरोध सिर्जना गर्न खोज्नेहरुलाई फकाएर हुन्छ की, सम्झाएर बुझाएर हुन्छ की छिट्टै प्रमुख कार्यकारी नियुक्ती गर्ने काममा आफुहरु लाग्ने श्रेष्ठले बताए । विनाशकारी भूकम्पबाट ध्वस्त भएको पर्यटन उद्योगलाई माथि उठाउनका लागि बोर्डमा प्रमुख कार्यकारी नियुक्ती गरेर प्रवर्द्धनका कार्यक्रमहरु गर्नुपर्छ ।
अदालतमा दायर गरिएको रिटउपर अन्तिम टुंगो लाग्न वर्षौंसमेत लाग्ने हुँदा त्यसलाई कुरेर बस्न नसक्ने श्रेष्ठले बताए । ‘छिट्टै नै बोर्डले नयाँ प्रमुख कार्यकारी पाउँछ, यसमा ढुक्क भए हुन्छ’ उनले भने ।
