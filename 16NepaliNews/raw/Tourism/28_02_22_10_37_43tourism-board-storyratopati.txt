काठमाडौं– गत वर्षको तुलनामा सन् २०१८ मा नेपाल भ्रमणमा आउने अन्तर्राष्ट्रिय पर्यटकहरुको संख्यामा २४.७७ प्रतिशतले बृद्धि भएको छ । अध्यागमन विभागको तथ्याङ्क अनुसार सन् २०१८ मा ११ लाख ७३ हजार ७२ पर्यटकहरु नेपाल आएका छन् जुन सन् २०१७ को तुलनामा २४.७७ प्रतिशतको बृद्धि हो । नेपाल भ्रमण वर्ष २०२० को पुर्व सन्ध्यामा पर्यटक आगमनमा हासिल गरिएको बृद्धिले सबैलाई उत्साहित बनाएको सस्ंकृति पर्यटन तथा नागरिक उडड्यन मन्त्री रविन्द्र अधिकारीले बताए । सन् २०१८ का अन्तिम दुई महिनामा नै करिव ४७ प्रतिशतको बृद्धि भएकाले भ्रमण वर्ष २०२० को लक्ष्य प्राप्तीको लागी बलियो आधार तयार भएको बताए ।साथै, थप सक्रियताका साथ लाग्नु पर्नेमा जोड दिए । मन्त्री अधिकारीले सरकार र निजी क्षेत्रको संयुक्त प्रयासको फलस्वरुप यो सफलता हासिल भएको र अव गुणात्मक रुपमा पनि पर्यटनको विकास गर्न लागी पर्ने बताए ।नेपाल पर्यटन बोर्डका कार्यकारी प्रमुख दिपकराज जोशीका अनुसार नेपाल पर्यटन बोर्डले आफ्नो स्थापनाकाल देखि नै अंगिकार गरेको साझेदारीको अवधारणा र सबैको साझा प्रयासले विगत तीन वर्ष यता पर्यटन आगमनमा देखिएको लगातारको बृद्धिले सम्पुर्ण पर्यटन सरोकारवालाहरुमा उत्साह र आत्मविश्वासको संचार गरेको छ । तथ्याङ्क अनुसार हवाईमार्गबाट जम्मा ९ लाख ६९ हजार २ सय ८७ र स्थलमार्गबाट २ लाख ३ हजार ७ सय ८५ अन्तराष्ट्रिय पर्यटकहरु नेपाल प्रवेश गरेका छन् । हवाई मार्ग भएर नेपाल आउने भारतीय पर्यटकहरुको संख्यामा गत वर्षकोे तुलनामा २५.१ प्रतिशतले बृद्धि भई कुल आगमन २ लाख ४ हजार ८३ पुगेको छ ।त्यस्तै श्रीलंकाबाट आउने पर्यटकको संख्यामा २०१७ को तुलनामा ५५.७ प्रतिशत बृद्धि भएको छ भने सार्क मुलुकहरुबाट नेपाल भ्रमणमा आउने पर्यटकको संख्यामा २६.४ प्रतिशतले बृद्धि भई कुल आगमन संख्या ३ लाख १ हजार ९ सय ६३ पुगेको छ ।त्यस्तै, चीनबाट सन् २०१८ मा १ लाख ५३ हजार ६ सय २ चिनियाँ पर्यटकले नेपाल भ्रमण गरेका छन् जुन २०१७ को तुलनामा ४६.८ प्रतिशतको बृद्धि हो । यसैगरी थाइ, दक्षिण कोरियाली र जापानी पर्यटकहरुको संख्यामा पनि २०१७ को तुलनामा क्रमशः ३६, ८.३ र ८.९ प्रतिशतले बृद्धि भएको छ ।युरोपेली पर्यटकको आगमनमा पनि उल्लेखनीय बृद्धि देखिएको छ । संयुक्त अधिराज्य, जर्मनी र फ्रान्सबाट नेपाल भ्रमण गर्ने पर्यटकको संख्या क्रमशः १५.६, २३.१ र २१.१ ले बृद्धि भएको छ । सन् २०१८ मा नेपाल भ्रमण गर्ने अमेरिकी पर्यटकको संख्या अघिल्लो वर्षको तुलनामा १६ प्रतिशतले बृद्धि भई ९१ हजार ७ सय ८५ पुगेको छ । त्यस्तै, अस्ट्रेलियाबाट आउने पर्यकटकको संख्या १५.१ प्रतिशतले वढेर ३८ हजार ४ सय ८ पुगेको छ ।