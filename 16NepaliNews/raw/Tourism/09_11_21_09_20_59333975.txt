

१५ असोज, काठमाडौं । अधिकांशको सोँचाई हुनसक्छ, घरमा ग्याँस सकियो भने होटल तथा रेष्टुरेन्टमा गएर खाइन्छ । तर, यो पनि सम्भवन नहुने भएको छ ।
बजारमा ग्याँसको अभाव भएपछि राजधानी लगायत देशभरका होटल तथा रेष्टुरेन्ट बन्द हुने अवस्थामा पुगेका छन् । ठूलो जनसंख्या भएको राजधानीका होटल तथा रेष्टुरेन्ट सबैभन्दा बढी प्रभावित हुने देखिएका छन् ।
नयाँ संविधानमा असहमति जनाउँदै भारतले अघोषित नाकाबन्दी गरेको हप्ता दिन नाघिसकेको छ । त्यसो त मधेसमा जारी आन्दोलनका कारण आपूर्ति असहज बनेको महिना दिन पुगिसकेको छ ।
राजधानीमा चर्चित रेस्टुरेन्टका सञ्चालक तथा कर्मचारीहरुले २/३ दिनभन्दा बढी रेष्टुरेन्ट सञ्चालन गर्न नसक्ने अवस्था रहेको बताए । ग्याँसको स्टक (मौज्दात) सकिएकाले रेस्टुरेन्ट बन्द गर्नुपर्ने परिस्थिति आएको उनीहरुको भनाई छ ।

ग्याँस नपाएइमा दरबारमार्गको केन्तुकी फ्राइड चिकेन (केएफसी) रेष्टुरेन्ट तीन दिनभन्दा बढी सञ्चालन हुन नसक्ने कर्मचारीहरुले बताए । बहुराष्ट्रिय कम्पनी देवयानी इन्टरनेशनलले सञ्चालन गरको केएफसीमा एकै दिनमा दुईवटा ग्याँसको खपत हुने गर्छ ।
‘अब तीनवटा ग्याँस स्टकमा छन’ केएफसीका एक कर्मचारीले भने- ‘ग्याँस नपाइएमा रेष्टुरेन्ट स्वतः बन्द हुने अवस्था छ ।’ केएफसीले दैनिक ३ सयभन्दा बढी ग्राहकलाई सेवा उपलब्ध गराउँदै आएको छ ।
बानेश्वरमा सञ्चालित बेकरी क्याफेको अवस्था पनि यस्तै छ । छिट्टै ग्याँस नपाइएमा शनिबारसम्म मात्र क्याफे सञ्चालन हुनेछ । ग्याँस अभावका कारण केही दिनदेखि खानाका भेराइटीहरु पकाउन छाडेको क्याफेका कर्मचारी सुमित शाक्यले बताए ।
‘बिहीबार बिहान स्टक रहेका तीनवटै ग्याँस सिलिन्डर प्रयोग सुरु गरेका छौं’ उनले भने- ‘चुल्होमा जोडिएका सिलिन्डर खाली नभएसम्म थप ग्याँस पाइएन भने रेस्टुरेन्ट बन्द हुन्छ ।’ शाक्यका अनुसार बेकरी क्याफेले दैनिक ३ सय ग्राहकलाई सेवा दिँदै आएको थियो । ‘दैनिक औषतमा ६० देखि ८० हजार रुपैयाँको व्यापार हुन्थ्यो’ उनले भने ।
भिडियो हेर्नुहोस्

यसैगरी, दरबारमार्गस्थित हर्टब्रेड रेस्टुरेन्टका सञ्चालक सुभरत्न उदास पनि शुक्रबार देखि नै रेस्टुरेन्ट चलाउन सक्ने अवस्था नरहेको बताउँछन् । ‘भारतले नाकाबन्दी गर्ने खबर पाएपछि १३ वटा ग्याँस सिलिन्डर किनेर ल्याएको थिएँ’ उदासले भने- ‘सबै सिलिन्डर खाली भएका छन् ।’
उनको रेस्टुरेन्टले दैनिक डेढ सयको हाराहारीमा ग्राहकलाई सुविधा दिँदै आएको थियो । दैनिक ४० देखि ५० हजार रुपैयाँको हाराहारीमा कारोबार हुँदै आएको उदासले सुनाए ।
दरबारमार्ग कै जुजुबा रेस्टुरेन्ट पनि आगामी ५/६ दिनभन्दा बढी सञ्चालन हुन नसक्ने सञ्चालक कुमार गुरुङले जानकारी दिए । ‘४/५ वटामात्रै ग्याँस सिलिन्डर स्टक छन’ गुरुङले भने- ‘सामन्य अवस्थामा भए यसले २ देखि ३ दिनमात्रै धान्थ्यो, जतन गरेर चलाउँदा ५/६ दिन पुग्ला भन्ने आशा छ ।’

बबरमहलस्थित रातो भाले रेस्टुरेन्ट थप ग्याँस नपाए शनिबारसम्म मात्रै सञ्चालन हुनसक्ने त्यहाँ कार्यरत कर्मचारीले बताए । ‘नाकाबन्दीपछि मात्र एउटैको ७ हजार रुपैयाँ हालेर २ वटा सिलिन्डर कालोबजारीयासँग किन्यौं, त्यो पनि अहिले वा भरे भएको छ’ उनले भने ।
सुन्धारास्थित रातोगुलाब रेस्टुरेन्टका कर्मचारीले पनि ग्याँस अभावका कारण रेस्टुरेन्ट सञ्चालन गर्न समस्या परेको बताए । ‘स्टक ग्याँस जतन गरेर चलाउँदा जसोतसो ५/६ दिन धानिएका भन्ने आश छ’ ती कर्मचारीले भने ।
बानेश्वरस्थित थकाली भान्सा घरका सञ्चालक ज्ञानबहादुर गुरुङले शनिबारसम्म मात्रै रेस्टुरेन्ट सञ्चालन गर्न सक्ने अवस्था रहेको बताए । ‘कहिले नाका खुल्ला भन्ला आश गरेर बस्नुको बिकल्प छैन’ उनले भने- ‘सरकारमा बस्नेहरुको कमजोरीका कारण जनताले सास्ती भोग्नुपरेको हो ।’

