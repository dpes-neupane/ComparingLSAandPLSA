
फाइल तस्वीर
१७ मंसिर, काठमाडौं । केही दिन अगाडि पोखराका राजु गुरुङ आफ्नी आमालाई हङकङ पठाउन त्रिभुवन विमानस्थल गए । आँखा कम देख्ने बुढी आमालाई उनले बोर्डिङ, चेकिङ पास गराएर वेटिङ रुमसम्म छोड्न चाहेका थिए ।
पहिलो पटक बाहिर जान थालेकी आमालाई केही थाहा नभएको र आँखा पनि कम देख्ने बताउँदै गुरुङले आफुलाई भित्र जान दिन आग्रह गरे । तर, गेटमा रहेका सुरक्षाकर्मीले उनलाई पास लिएर आउन आग्रह गरे ।
गुरुङ पास लिन त गए, तर उनलाई पास दिइएन । आमा बुढी भएको, आँखा पनि नदेख्ने, केही थाहा नभएको बताउँदै हार गुहार गर्दा पनि उनले पास पाएनन् । अन्ततः उनले मलिन अनुहार बनाउँदै आमालाई भित्र पठाए ।
गुरुङ त केवल उदाहरण मात्र हुन् । त्रिभुवन विमानस्थलमा सर्वसाधारणले जस्तोसुकै समस्या परेपनि प्रवेश गर्न पाउँदैनन् । तर, पहुँचवाला भने विमानस्थलको जुनुसुकै ठाउँमा पुग्न सक्छन् । पासको दूरुपयोग गर्दै आफन्त पठाउन विमानको छेउसम्म पुग्ने उच्च पदस्थ कर्मचारी तथा नेताहरु प्रशस्तै हुने गर्छन् ।
असम्बन्धित व्यक्ति पासको दूरुपयोग गर्दै विमानको छेउमा पुगिदिँदा सुरक्षा निकाय हैरान छ । विमानस्थलमा ‘पास’को दूरुपयो हुने गरेको तथ्य पर्यटन मन्त्रालयद्धारा गठित अनुगमन टोलिले पनि फेला पारेको छ ।
यसअघि अख्तियारले पनि त्रिभुवन विमानस्थलमा असम्बन्धित कर्मचारी तथा संस्थालाई कार्ड दिइएको भन्दै कार्ड विवरण मगाई हेरेको थियो ।
मन्त्रालयको अनुगमन टोलीको प्रारम्भिक प्रतिवेदनमा ‘विमानस्थल पास बोकेका अनावश्यक व्यक्तिहरु एयर साइडमा पुग्ने गरेको’ उल्लेख गरिएको छ । सबैभन्दा बढी सुरक्षा संवेदनशिलता भएको विमानस्थलमा पासको दूरुपयोग हुनु गलत भएको अनुगमन टोलीको ठहर छ ।
यतिमात्र होइन भिजिटर पासको वितरण समेत अव्यवस्थित रहेको छ । पहुँचवाला व्यक्तिहरुले भिजिटर पास सजिलै पाउँछन, सर्वसाधारणले जतिसुकै हारगुहार गरे पनि पाउँदैनन् । नेता तथा उच्च पदस्थ कर्मचारीले आफ्नो मान्छेलाई पास दिन भनेपछि विमानस्थल व्यवस्थापनले सजिलै पास उपलब्ध गराउँछ ।
त्यसो त नेपाल नागरिक उड्डयन प्राधिकरणका कर्मचारीले पनि पासको दूरुपयोग गर्ने गरेको बताइन्छ । मन्त्रालयको छानविनमा ‘विमानस्थल व्यवस्थापन र सुरक्षा निकायबीच उचित समन्वय नहुँदा भिजिटर पास व्यवस्थापनमा समस्या देखिएको’ भेटिएको छ ।
विमानस्थलमा कार्यरत सुरक्षाकर्मीहरुले अनावश्यक व्यक्तिहरु संवेदनशिल ठाउँमा आइदिँदा निकै समस्या पर्ने गरेको गुनासो गर्छन् । ‘कार्ड भिरेर आएका हुन्छन्, रोक्न पनि भएन’ एक सुरक्षाकर्मीले नाम नबताउने सर्तमा भने- ‘यसो हुँदा हामीलाई सुरक्षा जाँचमा निकै समस्या पर्छ ।’
विमानस्थलमा सेकुरिटी चेक जाँचपास पनि चुस्त नभएको अनुगमन टोलीको प्रतिवेदनमा उल्लेख छ । विमानस्थल व्यवस्थापनको कमजोरीका कारण स्टेराइल एरियामा सुरक्षामा प्रभाव पर्न सक्ने गरी प्रशस्त कमजोरीहरु रहेका छन् ।
स्टेराइल एरियामा रहेको स्मोकिङ रुम पनि व्यवस्थित छैन । त्यहाँ अटोमेटिक इलेक्टिङक बर्नरको आवश्यता रहेको छ । स्मोकिङ रुममा रहेको ड्रेन होल समेत अस्वभाविक रुपमा ठूलो रहेको छ । चुरोटका ठुँटा र सलाईंका काँटी बाहिरै अव्यवस्थित देखिन्छ ।
व्यागेज चेकिङ तथा सेकुरिटी जाँचमा खटिएका सुरक्षाकर्मीमा अनुशासनको कमी रहेको छ ।
