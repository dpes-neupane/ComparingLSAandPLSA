पाल्पा–पाल्पाको सदरमुकाम तानसेनबाट झन्डै ९ किलोमिटरको दुरीमा रहेको भैरवनाथको मन्दिर प्रख्यात रहेको छ । रिब्दीकोट गाँउपालिका अन्र्तगत पहाडको टुप्पोमा रहेको सो मन्दिरमा स्वदेश तथा विदेशबाट भक्तजनहरु दर्शन पूजा गर्न पुग्ने गर्दछन् ।ऐतिहासिक, धार्मिक तथा पर्यटकीय महत्व बोकेको सो मन्दिरमा बर्षेनी १० लाखको हाराहारीमा स्वदेशी तथा विदेशी पर्यटकहरु आउने गरेका छन् भने मन्दिरले प्रतिबर्ष भेटीबाट मात्रै ५० लाखको हाराहारीमा आम्दानी गर्ने गरेको छ ।    भैरबको मन्दिरमा त्रिशुल तथा रोटी चढाएर पूजा गर्न दर्शनार्थीहरुको ठूलो भीड लाग्ने गरेको छ । खासगरी दशैको बेला, मंसिर तथा बैशाखमा उल्लेख्य संख्यामा दर्शनार्थीहरु आउने गरेको स्थानीयले बताए । बि.सं.१४६५ मा पाल्पाका राजा मुकुन्द शेनले भैरवस्थलमा मन्दिर निर्माण गरेको किंबदन्ती रहेको छ ।  यो मन्दिरमा सबैभन्दा ठूलो सुनको त्रिशूल समेत रहेको छ । पाल्पा गौंडाको प्रमुख खड्ग शमशेर राणाले आफ्नी श्रीमतीको इच्छा अनुसार यो मन्दिरमा सुनको जलप लगाइएको ठूलो त्रिशूल राखिएका स्थानीयको भनाई छ ।   जहाँ चढाइन्छ हजारौं रोटी  भैरव मन्दिरको मुख्य बिशेषता मध्ये यहाँ चढाइने रोटी पनि हो । एक माना वा एक पाथी चामलको पिठोबाट बनेको रोटी चढाइने गरेको छ । पिठोमा नरिवल, किसमिस, छोकडा, ल्वाङ, सुकुमेल जस्ता मसालाहरु मिसाएर घिउमा पकाउने गरिन्छ । यसरी बनाएको रोटी बटुक भैरब तथा देवीलाई चढाउने प्रचलन रहेको छ । भैरवको पूजा गर्न जाने दर्शनार्थीहरुले आफ्ना इच्छा अनुसारका पनि रोटी बनाउन लगाउने गरेका छन् ।  मन्दिरको आसपासमा स्थानीयहरुले यस्ता रोटी पकाउने पसल नै खोलेर जिविकोपार्जन समेत गर्दै आइरहेका छन् । मन्दिर सम्म यहाँका रोटी बनाउने पसललाई रोट घर भन्ने  गरिएको छ । रोटी व्यवसायीहरुले एक माना चामलको पिठोबाट बनेको रोटीको १ सय रुपैयाँ लिने गरेका छन् भने १ पाथी पिठोबाट बनेको रोटीको एकहजार रुपैँयासम्म लिने गरेका छन् । यहाँ दर्शन गर्न पुग्ने भक्तजनहरुले आफूले गरेको भाकल पूरा भएपछि सोही अनुसारको रोटी चढाउन आउने गरेका छन् ।  मन्दिर पुग्न मुल सडकबाट २ सय ५० सिँढी चढ्नुपर्छ । सिँढीको आसपासमा रोटी बनाउने घर तथा फूल प्रसाद बिक्री गर्ने पसलहरु रहेका छन् ।     जसले बेच्छन् ४ सय वटासम्म रोटी पाल्पाको रिब्दीकोट गाँउपालिका भैरवस्थानका प्रकाश श्रेष्ठको परिवारले भैरब मन्दिरमा पूजा गर्नका लागि चढाइने रोटी बनाउने गरेको छ । उनको पसलमा एकै पटकमा ८ ओटा रोटी पकाउन मिल्ने चुल्हो रहेको छ । प्रकाश र उनको परिवारलाई सिजनको बेलामा रोटी पकाउन भ्याइ–नभ्याई हुने गरेको छ । मन्दिरमा दर्शनार्थीहरुको भीड लाग्ने, दशैको बेला, मंसिर, बैशाख तथा बिशेष तिथिका बेला उनको पसलमा रोटी किन्नेहरुको भीड लाग्छ ।दैनिक २ वटा देखि ४ सय वटासम्म रोटी बिक्री हुने गरेको उनले बताए । मन्दिर आसपासमा झन्डै १ दर्जनको संख्यामा रोटी बनाउने पसलहरु रहेका छन् ।  भिडियोः   