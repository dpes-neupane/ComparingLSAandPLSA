

२४ वैशाख, काठमाडौं । विनाशकारी महाभूकम्पले ध्वस्त भएको पर्यटन पुर्नउत्थानमा सरकार र व्यवसायीहरु एकजुट भएका छन् ।
टुरिजम रिकोभरी कमिटी (टिआरसी) गठन गरेर सरकार र व्यवसायी पर्यटन पुर्नउत्थानमा जुटेका हुन् । बिहीबार पर्यटन विभागका महानिर्देशक तुलसीप्रसाद गौतमको नेतृत्वमा टिआरसी गठन गरिएको हो ।
पर्यटनसँग जोडिएका सरकारी निकाय र निजी क्षेत्रका संघसंस्थाहरु टिआरसीमा रहेका छन् । संकटमा परेको पर्यटन क्षेत्रलाई पुर्नउत्थान गर्ने उद्देश्यसहित कमिटी गठन गरिएको पाटा नेपाल च्याप्टरका अध्यक्ष सुमन पाण्डेले अनलाइनखबरलाई बताए ।
टिआरसीमा होटल एशोसियसन अफ नेपाल (हान), ट्रेकिङ एजेन्सी एशोसियसन अफ नेपाल (टान), प्यासिफिक एशिया ट्राझ एजेन्स् (पाटा) नेपाल च्याप्टर, नेपाल माउन्टेनियरिङ एशोसियसन (एनएमए), नेपाल वायुसेवा निगम (एनएसी), नेपाल नागरिक उड्डयन प्राधिकरण (क्यान), नेपाल टुरिजम बोर्ड (एनटीबी), नाट्टो, सोटो लगायत रहेका छन् ।
पाटा अध्यक्ष पाण्डेलाई टिआरसीको प्रवक्ताको जिम्मेवारी दिइएको छ । टिआरसीको सचिवालय सञ्चालनका लागि टुरिजम बोर्डका प्रबन्धक दीपक जोशीको संयोजकत्वमा पाटा, नाट्टोका कार्यकारी अधिकृत सम्मिलीत टोली गठन गरेको पाण्डेले जानकारी दिए ।
टिआरसीको पहिलो बैठकले निजी क्षेत्रका संघसंस्थालाई जिम्मेवारी समेत सुम्मेको छ । मुलुकभर सञ्चालित पर्यटकस्तरीय होटलमा के-कती क्षति पुगेको छ, त्यसको अध्ययन गरी प्रतिवेदन बुझाउन हानलाई जिम्मेवारी दिइएको छ ।
नाट्टोले ऐतिहासिक सम्पदाहरुको स्थलगत निरिक्षण गरी सत्यतथ्य सहितको प्रतिवेदन बुझाउने छ भने टानले ट्रेकिङ एरियाको प्राविधिक निरीक्षण गरी प्रतिवेदन बुझाउने छ ।
पाटाले टिआरसीमा आएको सूचना समन्वय गरी अन्तर्राष्ट्रिय स्तरमा सकरात्मक सन्देश सम्प्रेषण गर्ने जिम्मेवारी पाएको छ । ‘हामीले पाटा इन्टरनेशनल मार्फत विपत व्यवस्थापन तथा पर्यटन पुर्नउत्थानका लागि पहल गर्नेछौं’ पाण्डेले भने- ‘टिआरसीले भत्किएको पर्यटन क्षेत्रलाई पुनर्निमाण गर्ने काम गर्छ ।’
पाटा इन्टरनेशनलले नेपाली पर्यटनको पुर्नउत्थानमा पूर्ण सहयोग गर्ने बताउँदै पाण्डेले पहिलो चरणमा १० हजार डलर दिएको र थप सहयोगका लागि विश्वभर रहेका सदस्य मुलुकलाई आहृवान गरेको जानकारी दिए ।
‘भूकम्पका कारण हामी अत्यन्तै नाजुक अवस्थामा आइपुगेका छौं, यसलाई अवसरका रुपमा उपयोग गर्दै पर्यटन पुर्नउत्थानका लागि विभिन्न कार्यक्रम ल्याउँछौं’ पाण्डेले भने ।
