

१० माघ, काठमाडौं । ‘लैंगिक समानताको लागि सकारात्मक सोच, सर्वोच्च शिखरबाट समावेशी समाजको उद्घोष’ भन्ने मुल नाराको साथ दिकी शेर्पाले सगरमाथा आरोहण गर्ने भएकी छिन् । शेर्पा आगामी मार्चमा सगरमाथा आरोहण गर्न लागेकी हुन् ।
महिलालाई दोस्रो दर्जाको नागरिकको रुपमा हेर्ने संस्कारलाई बदल्दै नारीे पनि पुरुषसरह क्षमता प्रदर्शन गर्न सक्छन् भन्ने देखाउन सगरमाथा आरोहण गर्न लागेको शेर्पाले बताईन् ।
पुरुषप्रधान सोचलाई परिवर्तन गर्दै महिला शसक्तिकरण अभियानको साथ सगरमाथा आरोहण गर्न लागेकी हुँ,’ शेर्पाले भनिन् ।
पर्यटन र साहसिक पर्यटनको क्षेत्रमा महिलाको सहभागिता बढाउँदै आर्थिक, सामाजिक, राजनीतिक क्षेत्रमा आममहिलालाई अघि बढाउन प्रेरित गर्न आफ्नो सगरमाथा आरोहणले सहयोग पुर्‍याउने दावी शेर्पाको छ ।
९ माघ २०४९ मा संखुवासभामा जन्मिएकी शेर्पा २०७० सालदेखि पर्यटन पथप्रदर्शकमा क्रियाशिल छिन् ।
शेर्पाले पहिलो पटक सन् २०१७ मा ६ हजार ४ सय मिटर भन्दा अग्लो मेरा पिक र ५ हजार ९ सय २५ मिटर अग्लो राम्दुङ पिकको समेत सफलता आरोहण गरेकी थिईन् । सोही साल उनले संसारको आठौं अग्लो हिमाल मनास्लु -८१६३ मि.) को समेत सफल आरोहण गरिसकेकी छिन् ।
