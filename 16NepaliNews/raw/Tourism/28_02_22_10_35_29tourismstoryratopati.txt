बुटवल । समुन्द्री सतहदेखि २ हजार ६९० मिटरको उचाईमा रहेको गुल्मीको थाप्ले लेक साविक लुम्विनी अञ्चलकै सबैभन्दा अग्लो पहाड हो । थाप्ले लेककै छेउमा रहेको सत्यवती धार्मिक तथा पर्यटकीय क्षेत्रका रुपमा परिचित छ । यहाँबाट उच्च हिमशृङ्खला सहित चारैतिरका सुन्दर बस्ती देख्न सकिन्छ । जल, जंगल, जडिबुटी र जमिनजस्ता प्राकृतिक स्रोत तथा जैविक विविधताको धनी रहेको ठूलो लुम्पेक प्राकृतिक सौन्दर्यको स्वप्निल स्वर्गका रुपमा छ । त्यस्तै धार्मिक–साँस्कृतिक मूल्यमान्यता र विश्वासको केन्द्र बुढी सत्यवती, लुम्पेकीथानी बाजेबज्यै, हिले, सिद्धबाबा आदि छन् ।प्रकृतिको अद्भूत कला र सौन्दर्यसहित धार्मिक, पर्यटकीय विकासको प्रचुर सम्भावना बोकेका बुढीसत्यवती क्षेत्र, बराह क्षेत्र मसिनाताल, हिले सिद्धबाबा मन्दिर, लुम्पेकीथानी बाजेबजैको थान र भूरेटाकुरे राजाको समयमा बनेको राजदरवार तथा रानीपोखरीको भग्नावशेष रहेको हचिङ्कोट दरवार क्षेत्र यहाँका मुख्य आकर्षण हुन् ।त्यस्तै हुक्रायो सेती नाग, लाम्थुडी झरना, गुर्दुङ आलमदेवी आदि ठूलो लुम्पेकलाई चिनाउने र घुम्न लायक महत्वपूर्ण ऐतिहासिक, प्राकृतिक, धार्मिक तथा साँस्कृतिक सम्पदाहरु हुन् । मगर संस्कृतिमा सोरठी, सालैजो, बारुलै, यानीमाया, झ्याउरे, लोकदोहोरी आदि लोकसाँस्कृतिक झाँकीहरु गहनाका रुपमा छन् । जसको व्यवस्थित प्रचार प्रसार गर्ने हो भने पर्यटनक आकर्षण गर्ने साधन बन्न सक्दछन् ।नेपालको थप सयवटा पर्यटकीय गन्तव्य सूचीमा रहेको सत्यवती क्षेत्रको पर्यटकीय प्रवद्र्धनका लागि गठित समितिले विभिन्न कार्यक्रमहरु अगाडी सारेको छ । समितिका अध्यक्ष जितु तरामु मगरले भिजिट नेपाल २०२० लाई मध्यनजर राख्दै आन्तरिक र बाह्य पर्यटकहरुलाई आकर्षक गन्तब्य बनाउने उद्देश्यका साथ विभिन्न कार्यक्रम अघि सारिएको छ ।समितिको बैठक शुक्रबार ठूलो लुम्पेकमा सम्पन्न भएको छ । समितिका अध्यक्ष जीतु तरामु मगरको अध्यक्षता र पर्यटन व्यावसायी विशु सिंजाली मगरको विशेष आतिथ्यतामा सम्पन्न बैठकले विभिन्न निर्णय गरेको छ ।   सो क्षेत्रको पर्यटन विकासमा त्यस क्षेत्रका प्रतिनिधिसभा सदस्य तथा परराष्ट्र मन्त्री प्रदीपकुमार ज्ञवाली, प्रदेश ५ का सामाजिक विकास मन्त्री सुदर्शन बराल, सत्यवती गाउँपालिका अध्यक्ष पारिश्वर ढकाल लगायतले पहल गर्दै आएका छन् ।  #पर्यटन वर्ष-२०२०