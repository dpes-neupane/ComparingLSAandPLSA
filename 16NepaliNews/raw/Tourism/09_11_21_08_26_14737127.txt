
११ माघ, हेटौडा । परम्परागत एवम् पोषिलो खाद्य पदार्थहरुको प्रवर्द्धन गर्ने उद्देश्यले हेटौंडामा खाद्य मेला सूरु भएको छ ।
हेटौडा उपमहानगरपालिका–१८ स्थित हर्नामाडीमा मेलाको उद्घाटन गर्दै कृषि तथा पशुपंक्षी विकास मन्त्रालयका राज्यमन्त्री रामकुमारी चौधरीले किसानको सम्मान नभएसम्म मुलुकको बिकास नहुने बताइन् । उनले भनिन् ‘असली किसानले गरेको उत्पादनको उचित मुल्य नआए सम्म देशले फड्को मार्दैन ।’ कृषिप्रधान देश भए पनि कृषिजन्य वस्तुहरु धेरै आयात गर्नु पर्ने अवस्था रहेको बताइन् ।
मेलामा कृषि तथा पशुपंक्षी विकास मन्त्रालयका सचिव डा. युवकध्वज जिसीले अल्प प्रचलनमा रहेका खाद्य वस्तुहरुको जानकारी गराउन मेला गरिएको बताए । गुणस्तरीय तथा किसानको उत्पादनलाई प्रश्रय दिनका लागि सञ्चालन गरिएको मेलामा गहत, सिस्नुको पाउडर, मह, जुम्लाको मार्सि चामल, गेडागुडी, मास, कोदोको पिठो, फापरको पिठो, घु“गीलगायतको खाद्य वस्तुको ६० वटा स्टल रहेका छन् ।
जुम्लादेखि ल्याइएको कृषि सामग्रीले मेलामा निकै चर्चा पाएको छ । मेला अवलोकनकर्ताले जुम्लाको स्टलबाट मार्सी चामल, गहत, गेडागुडीलगायत उपभोग्य सामग्री खरिद गरेका छन् ।
