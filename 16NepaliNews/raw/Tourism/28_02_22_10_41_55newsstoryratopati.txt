काठमाडौं । संस्कृति पर्यटन तथा नागरिक उड्डयनमन्त्री रविन्द्र अधिकारीले कुल गार्हस्थ उत्पादन(जीडीपी) मा पर्यटनको योगदान २५ प्रतिशत पुर्याउनेगरी आफूले कार्ययोजना तयार पारिरहेको बताएका छन् । पर्यटन पत्रकार संघ(जाट–नेपाल) का प्रतिनिधिमण्डलसँग बिहिबार मन्त्रालयमा भएको भेटमा पर्यटनमन्त्री अधिकारीले जीडिपीमा अहिले भइरहेको साढे तीन प्रतिशत हाराहारीको योगदानलाई २५ प्रतिशतमा पुर्याउने गरी काम थाल्ने कार्ययोजना बनाइहेको बताएका हुन् ।अबको एक वर्षभित्रमा पर्यटनमा सबैले केहि न केहि नयाँ परिवर्तनको महशुश गर्नुहुनेछ । हामीले सन् २०२० मा १५ लाख पर्यटक नेपाल भित्र्याउनेछौं, भेटमा उनले भने, हामी पर्यटनबाट जीडीपीमा अहिले भइरहेको करिब साँढे तीन प्रतिशत योगदानलाई कम्तिमा २५ प्रतिशतमा पुर्याउनेछौं । त्यो कार्ययोजना बन्दैछ, छिट्टै सार्वजनिक गर्नेछु ।पूर्वाधार विकासमा सरकारले विशेष ध्यान दिने र बाँकी निजी क्षेत्रको सहयोगमा पर्यटनको दिगो विकासको कार्ययोजना अगाडि बढ्ने उनले सुनाए । त्यस्तै पर्यटन विश्वविद्यालयको स्थापना गर्न आफू लागिपरेको पनि उनले बताए । आगामी दिनमा गुणस्तरीय पर्यटक भित्र्याउने दिशामा सरकार अगाडि बढेको पनि उनले सुनाए ।भेटमा उनले पर्यटन पत्रकार संघ (जाट–नेपाल)का पदाधिकारी एवं सदस्यहरुलाई रचानात्मकसहयोग गर्न पनि आग्रह गरे ।यस्तै भेटमा जाट–नेपालका अध्यक्ष नारायण भण्डारीले पर्यटन मन्त्री अधिकारीलाई एक ज्ञापनपत्र दिंदै विशेषतः धार्मिक पर्यटन, कला संस्कृतिलाई जोड दिंदै मौलिक पर्यटकीय गन्तव्यहरुको विकासमा ध्यान दिनुपर्ने बताए ।    