

२६ जेठ काठमाडौं  । भुटानको टासी एयर र युक्रेनको टुवेल्भ स्टार एभिएसनले नेपाल बायु सेवा निगमलाई जहाज भाडामा दिन रुची देखाएका छन् । भाडाको जहाजका लागि खुलेको बिज्ञापनमा हालै मात्र यी दुई बिमान कम्पनीको आवेदन परेको हो ।
टासी एयर भुटानको निजी बिमान कम्पनी हो । यससँग अहिले ए ३१९ र ३२० बिमान रहेका छन् । टुवेल्भ स्टारको बारेमा भने कुनै विवरण पाइएन ।
निगमका प्रवक्ता रबिन्द्र श्रेष्ठले भने ‘दुईवटा बिमान कम्पनीले भाडामा जहाज दिन चासो दिएका छन्, अब मूल्यांकन गरेर कसलाई रोज्ने भनेर टुंगो लगाउँछौ ।’ गुणस्तरसहित कम रकममा जहाज उपलब्ध गराउनेलाई मूल्यांकन समितिले रोज्ने छ ।
यसअघि दुईपटकसम्म बिज्ञापन गर्दा कुनै पनि कम्पनीको आवेदन परेको थिएन । निगमले जेठ १८ गते तेस्रोपटक सुचना निकालेको थियो । यसको म्याद बिहिबार सकिएको छ । डेढ महिनाअघि देखि निगमले भाडामा जहाज खोजिरहेको थियो ।
निगमले सुरुमा एयरबसको ३२० सिरिज खोजेको थियो । तर अहिले भने यसले ३१९, ३२० वा ३ सय २१ जुनसुकै भए पनि हुने जनाएको छ । भाडामा लिने जहाज जुनसुकै रङको पनि हुन सक्नेछ । तर यो जहाज १५ वर्षभन्दा पुरानो भने हुनु हुँदैन । अब यी दुई कम्पनी मध्यबाट उचित कम्पनी छनौट गरी निगमले भाडामा जहाज भित्र्याउनेछ ।
सञ्चालनमा रहेको बोइङलाई हेभी मर्मत गर्नुपर्ने भएपछि निगमलाई भाडामा जहाज चाहिएको हो । भाडामा लिएको जहाज क्वालालाम्पुर, दोहा, दिल्ली, बैंगलोर जस्ता गन्तव्यमा उडाउने निगमको योजना छ ।
निगमसँग अहिले दुईवटा बोइङ छन् । तीमध्ये बि ७५७–२०० पुरानो भएर लिलामीमा राखिएको छ भने बि ७५७–२०० एम मर्मतको लागि एक महिनासम्म सिंगापुरको एसटी एरोस्पेस टेक्नोलोजीमा जान लागेको छ । जहाज डेढ डेढ वर्षमा हेभी मर्मत गर्नुपर्ने हुन्छ । साधारण मर्मतहरु भने बेलाबेलामा चलि नै रहन्छन् ।
बोइङ मर्मतमा गएसंगै निगको उडान प्रभावित हुने भएपछि निगमले भाडामा जहाज लिएर उडान नियमीत गर्ने योजना बनाएको हो ।
