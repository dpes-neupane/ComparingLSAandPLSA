चितवन । भरतपुर महानगरपालिका र भारतीय महावाणिज्य दूतावास वीरगञ्जको संयुक्त आयोजनामा तीन दिनपछि शुक्रबार नारायणगढमा नेपाल भारत द्विपक्षीय पर्यटन प्रबद्र्धन गोष्ठी आयोजना गरिँदैछ । गोष्ठीको पूर्वतयारीस्वरुप सोमबार भरतपुरमा द्विपक्षीय बैठक सम्पन्न भएको छ ।बैठकमा महावाणिज्य दूतावास बीरगञ्जका वाणिज्य दूत राजेशकुमारले भारतबाट गोष्ठीमा सहभागी हुने व्यक्तिहरुबारे जानकारी गराएका थिए । उनका अनुसार उक्त गोष्ठीमा भारतका विभिन्न भागबाट पर्यटन व्यवसायी, टुर अपरेटर, लगानीकर्ता, सञ्चारकर्मी र महावाणिज्य दूतावास वीरगञ्जका कर्मचारी सहभागी हुनेछन् । गोष्ठीमा भारतका विभिन्न पर्यटकीय स्थलबारे जानकारी दिने ब्रोसर, पुस्तक वितरण गरिने जानकारी दिँदै वाणिज्य दूत राजेशकुमारले नेपालका पर्यटकीय स्थलबारे जानकारी दिने प्रचार सामग्री गोष्ठीका सहभागीलाई वितरण गर्न आग्रह गरे ।भरतपुर महानगरपालिका आर्थिक विकास समिति संयोजक जयराम श्रेष्ठले गोष्ठी चैत २ गते दिउँसो एक बजे उद्योग वाणिज्य संघ चितवनको सभाहलमा आयोजना हुन गइरहेको जानकारी दिए । उनले गोष्ठी आयोजनाको अन्तिम तयारी भइरहेको जानकारी दिँदै उपसमिति बनाएर आगन्तुक भारतीय पाहुनालाई खाने, बस्ने र घुम्ने वातावरण मिलाइएको बताए ।गोष्ठीका सहभागीले शनिबार सौराहाबाट कसरा, जगतपुर हुँदै पर्यटकीय क्षेत्रको अवलोकन गरी मेघौलीसम्म पुग्ने कार्यक्रम रहेको छ । बैठकमा दिइएको जानकारी अनुसार आइतबार बिहान चितवन उद्योग संघमा समापन कार्यक्रमको आयोजना गरी भारतबाट आएका सबै अतिथिलाई बिदाई गरिने छ ।  