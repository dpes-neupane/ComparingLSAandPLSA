समुन्द्रा घिमिरेबेसीशहर –  हिमाल पारिको जिल्ला मनाङको उच्च हिमाली भेगमा मंगलबार दिउँसो १२ बजेवाट हिमपात सुरु भएको छ ।  विशेषगरी माथिल्लो मनाङको निस्याङ भ्यालीका बस्तीहरु दिउँसोवाट सेताम्मे बनेका छन् भने अन्नपूर्ण पदमार्गमा जाने पर्यटकहरु रमाएका छन् । २/३ इन्च हिउँ जमेको र साँझपख भने पग्लिँदै गएको छ । अन्नपूर्ण संरक्षण क्षेत्र आयोजना (एक्याप) मनाङका निमित्त प्रमुख कैलासबाबु तिवारीले बस्तीमै आउने गरी यसपटक पहिलोपटक हिमपात भएको बताए । ‘हिमपात भएपछि पर्यटक गन्तब्यमा जान नपााए पनि  हिउँ पर्न छाडेपछि हिउँ खेलेर रमाएका छन् उनले भने । हिमपातपछि माथिल्लो मनाङ क्षेत्रको मोवाइल नेटवर्कमा समस्या आएको स्थानीयले बताएका छन ।मनाङको चामेदेखि माथिल्लो क्षेत्रमा हिमपात भएको छ भने मनाङ, भ्राका, टंकीलगायत गाउँका बस्तीमै हिउँ परेको स्थानीयले बताएका छन् । माथिल्लो क्षेत्रमा हिमपात भएपछि तल्लो क्षेत्र चामे लगायतका ठाउँमा पानी समेत परेकाले चिसो बढेको छ ।  चामेमै हिउँ नपरेको तर, चिसो भने अत्याधिक बढेको प्रमुख जिल्ला अधिकारी हरिप्रसाद पन्तले बताए । ‘चामेकै माथिल्लो क्षेत्रमा हिउँ परेको छ । तल्लो क्षेत्रको नासोङका बस्तीहरुमा हिउँ नपरेपनि माथिल्ला डाँडामा भने हिउँ परिरहेको स्थानीयको भनाइ छ ।तस्बिर सौजन्य कौलशबाबु तिवारी –एकयाप मनाङ  