
२९ फागुन, काठमाण्डौ । टर्कीस एयरलाइन्सको विमान दुर्घटना भएपछि चार दिनसम्म ठप्प भएको त्रिभुवन अन्तर्राष्ट्रिय विमानस्थलमा विहीबार राति बिजुली अभावमा फेरि बन्द भयो ।
फाइल तस्वीर
विमानस्थल अन्धकार भएर विमानहरु अवतरण गर्न नसक्दा राति पर्यटन मन्त्री दीपकचन्द्र अमात्य, एमाले वरिष्ठ नेता झलनाथ खनालसहित करिब ४ हजार यात्रु मर्कामा परे । रातभर पटकपटक यस्तै समस्या आउँदा ७ वटा फ्लाइट डाइभर्ट गर्नुपरेको थियो ।
गत साता टर्किस एयरलाइन्सको विमान दुर्घटना भएको धावनमार्गमा गएराति करिब साढे ९ बजेतिर विद्युत सर्ट भई आगोको झिल्का उठेको थियो । त्यसपछि विमानस्थल अन्धकार भयो । हतार-हतार बत्ति मर्मत गरिए पनि मध्यरातसम्म पटक-पटक विद्युत आपूर्तिमा समस्या आएकाले उडान-अवतरण झण्डै ३ घण्टासम्म प्रभावित भयो
।
विमानस्थल अन्धकार भएपछि नागरिक उड्डयन प्राधिकरणले राति १२ बजेसम्मका लागि उडान अवतरण बन्द गरेको घोषणा गरेको थियो । करिब साढे ११ बजेतिर हतार-हतार मर्मत गरी बत्ति बालिए पनि पुनः सर्ट भएर अन्धकार भएको थियो ।
विमानस्थल अन्धकार भएकाले अवतरण गर्न नसक्दा एअर अरेबिया र जेट एयरका विमान भारतको लखनउ तथा ड्रागन एयरको कलकत्ता डाईभर्ट भएका थिए । चाइना साउदर्न र मालिन्दोलाई ढाका फर्काइएको थियो ।
करिब १२ बजेतिर काठमाडौंको आकाशमा आइपुगेको फ्लाई दुबईको विमान सुरुमा अवतरण गर्न सकेन । फ्लाइ दुबईले केहीबेर आकाशमै चक्कर लगाइरह्यो । बत्ति मर्मत गरिएपछि भने अवतरण गरेको थियो । फ्लाई दुवईजस्तै चारवटा एयरलाइन्सले एक घण्टाभन्दा बढि आकाशमा चक्कर लगाएर बस्नुपरेको थियो ।
बत्तिको समस्या समाधान भएपछि शुक्रबार विहान ३ बजे नेपाल एयरलाइन्सको विमान दोहाका लागि उडेको थियो ।
पर्यटन मन्त्रीकै उडान प्रभावित
विमानस्थल अन्धकार हुँदा पर्यटन मन्त्री दीपकचन्द्र अमात्य, एमाले बरिष्ठ नेता झलनाथ खनालसहित अन्य यात्रुहरुले पनि हैरानी खेप्नु पर्‍यो । अमात्य र खनालको हङकङ उडान केहीबेर प्रभावित भएको थियो । मन्त्रीको दवावमा हतार-हतार बत्ति मर्मत गरेपछि उडान – अवतरण सुचारु गरिएको थियो ।
