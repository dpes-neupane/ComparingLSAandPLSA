

१२ फागुन, काठमाडौं । नयाँ शक्ति नेपालका संयोजक तथा पूर्वप्रधानमन्त्री डा. बाबुराम भट्टराईले देशमा वार्षिक ५ करोड पर्यटक भित्र्याउने आकांक्षा राख्नुपर्ने बताएका छन् ।
४/५ लाख पर्यटक मात्र नभई ४/५ को हाराहारीमा पर्यटक भित्राउने अपेक्षा राख्नुपर्ने बताउँदै भट्टराईले भारत र चिनबाट मात्रै दुवै मुलुकबाट १/१ करोड पर्यटक भित्र्याउन सक्ने बताएका छन् ।
गन्तव्य नेपालले बिहिबार ठमेलको एक होटलमा आयोजना गरेको कार्यक्रममा बोल्दै भट्टराईले भने ‘देश विकास गर्ने प्रमुख आधार भनेको पर्यटन व्यवसाय नै हो । ‘
कार्यक्रममा गन्तव्य नेपालका अध्यक्ष शिव अधिकारीले पर्यटन क्षेत्रमा फोहोरी राजनीतिक खिचातानीका बीच पछिल्लो समय बेमेल बढेको बताएका छन् ।
‘पर्यटन क्षेत्रलाई राजनीतिकसँग जोडेर हेरिनुहुँदैन, यो व्यवसाय गर्ने क्षेत्र भएका कारणले गर्दा स्वस्थ प्रतिष्पर्धात्मक रुपमा काम गर्नुपर्नेमा केही व्यावसायीहरुको राजनीतिक कुचक्रले पर्यटनलाई गाँजीरहेको छ,’ उनले भने ।
कार्यक्रममा एमाले पर्यटन विभाग प्रमुख सुर्य थापा र माओवादी केन्द्रको पर्यटन विभाग प्रमुख लोकेन्द्र बिष्ट पनि सहभागी भएका थिए ।
