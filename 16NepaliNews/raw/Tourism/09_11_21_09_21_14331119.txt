
८ असोज, काठमाडौं । सभामुख सुभासचन्द्र नेम्बाङले नयाँ संविधानले मुलुकको आर्थिक क्षेत्रलाई माथि उठाउन आधार खडा गरेको बताएका छन् । शुक्रबार राजधानीमा नेपाल एशोसियसन अफ टुर्स एन्ड ट्राभल्स (नाट्टा)को २०औं सम्मेलन उद्घाटन गर्दै उनले यस्तो बताएका हुन् ।
‘नेपालीको ७० वर्षदेखिको चाहानले मुर्तता पाएको छ’ सभामुख नेम्बाङले भने- ‘नयाँ संविधानसँगै मुलुकको पर्यटन लगायतका आर्थिक क्षेत्र अगाडि बढ्ने आधार तयार भएको छ ।’

संविधानसभाका ८५ प्रतिशत सदस्यहरुले मतदान गरेर संविधान ल्याएको बताउँदै नेम्बाङले विश्वमै यति धेरै मतदान भएर अहिलेसम्म संविधान जारी नभएको दाबी गरे ।
‘३१ दलको सहभागिता, पञ्चायतकालिन नेतादेखि संविधानको विरोध गर्नेहरु, सशस्त्र द्धन्द्धबाट आएकाहरु, मधेसी, दलित, जनजाती लगायतको सहभागितामा ल्याएको संविधान विश्वकै उत्कृष्ट छ’ नेम्बाङले भने ।
संविधानमा असन्तुष्ट भएर आन्दोलनमा उत्रिएकाहरुलाई वार्ताबाट समस्या समधान खोज्न उनले आग्रह गरेका छन् । ‘कुनै पनि देशमा १०० मा १०० प्रतिशत सहभागी भई १०० मा १०० प्रतिशत माग पुरा भई संविधान आएको छैन’ उनले आन्दोलनरत पक्षलाई इँगित गर्दै भने- ‘संविधान लचिलो बनेको छ, जुनसुकै बेलामा संसोधन गर्न सकिन्छ, दलहरु पनि यसमा सकरात्मक छन, संविधान परिमार्जन गर्न वार्तामा बस्नुस् ।’
कार्यक्रममा सभामुख नेम्बाङले आफुभित्र रहेका कमिकमजोरी सच्चाउँदै पर्यटन प्रवर्द्धनमा लाग्न व्यवसायीलाई आग्रह गरेका छन् । भूकम्पपछि सुस्ताएको पर्यटन प्रवर्द्धन गर्ने उद्देश्यसहित नाट्टा सम्मेलन आयोजना गरेकोमा उनले आयोजकलाई धन्यवाद दिए ।
पर्यटन उठेकाे सन्देश फिँजाउँ
‘यतिधेरै विदेशी टुर अपरेटर भेला भएको सम्मेलनले नेपालको पर्यटन फेरी उठिसकेको सन्देश फिँजाउन सफल होस्’ उनले सुभकामना दिँदै भने- ‘केही क्षेत्रबाहेक मूख्य पर्यटकीय गन्तव्य पोखरा, लुम्बिनी, चितवन लगायतका ठाउँ पर्यटकलाई सेवा दिन तयार रहेको सन्देश बाहिर जानुपर्छ ।’
सम्मेलनमा इटाली, फ्रान्स, टर्की, हङकङ, चीन, भारत, भुटान, श्रीलंका, मलेशिया लगायतका २० मुलुकका टुर अपरेटर तथा पत्रकारहरुको सहभागिता रहेको छ । सम्मेलनमा युनिभर्सल फेडेरेसन अफ ट्राभल एजेन्टस एशोसियसनका कार्यवाहक अध्यक्ष उदय नानायक्काराले कार्यपत्र प्रस्तुत गरेका छन् ।
नेपालको पर्यटन पुनरुत्थानमा सहयोग पुर्‍याउने उद्देश्यले यस्तो सम्मेलन आयोजना गरेको नाट्टाका अध्यक्ष डिबी लिम्बुले बताए । यही अवसरमा नेपालमा सहभागी विदेशी टुर अपरेटर तथा पत्रकारलाई घुमाएर यथार्थ सन्देश बाहिर पुर्‍याउने लक्ष्य राखिएको छ । उनले नेपालमा पर्यटकलाई रेड कार्पेट बिच्छाएर स्वागत गरकेको बताए ।
पर्यटनमन्त्री कृपाशुर शेर्पाले सम्मेलनले सम्मेलनबाट जारी हुने घोषणापत्र सरकारलाई काम गर्न मार्गदर्शक बन्ने अपेक्षा गरे । उनले मुलुकको सुस्ताएको पर्यटन प्रवर्द्धनमा सम्मेलन लाभदायक हुने विश्वास समेत व्यक्त गरेका छन् ।
यसैगरी पूर्वगभर्नर दीपेन्द्र बहादुर क्षेत्रीले मुलुकको कुल ग्राहस्थ उत्पादनमा पर्यटन क्षेत्रको ३ प्रतिशत योगदान रहेको र १० लाख बढिलाई रोजगारी प्रदान गरेको स्मरण गरे । उनले मुलुकको मुख्य आर्थिक मेरुदण्डमा कृषि, हाइड्रो र पर्यटन रहेको बताउँदै यी क्षेत्रको प्रवर्द्धनमा जुट्नुपर्नेमा जोड दिए ।
पर्यटन प्रवर्द्धनमा सघाउने सम्मानित
सोही अवसरमा एरिक भ्यालीलाई नाट्टा सगरमाथा अवार्डले सम्मान गरिएको छ । यस्तै दीपेन्द्र बहादुर क्षेत्रीलाई नाट्टा भाष्कर अवार्डले सम्मान गरियो भने फेवा टुर्स एन्ड ट्राभल्स र गण्डकी टुर्स एन्ड ट्राभल्सलाई नाट्टा एक्सिलेन्ट अवार्ड प्रदान गरियो । यही अवसरमा नाट्टाका पूर्व अध्यक्षहरुलाई समेत सम्मान गरिएको छ ।
यसैगरी मुलुकको पर्यटन प्रवर्द्धनमा सघाउ पुर्‍याउने पत्रकार समेत नाट्टाबाट सम्मानित भए । अन्नपूर्ण पोष्टमा कार्यरत पत्रकार राजु बास्कोटा, नागरिक दैनिकमा कार्यरत अमृत भादगाउँले सहितका पत्रकारलाई नाट्टा मिडिया अवार्ड प्रदान गरिएको छ ।
