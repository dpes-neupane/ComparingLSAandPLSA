
२ असार, काठमाडौँ । बैंककस्थित नेपाली राजदूतावासले ‘नेपाल सुरक्षित छ ः घुमौँ, मनोरञ्जन गरौँ र सहयोग गरौँ’ नाराका साथ मुलुकको पर्यटन प्रवद्र्धनमा सघाउन अभियान थालेको छ ।
दक्षिण एसियाली मुलुकमा पर्यटक पठाउँदै आएका थाइल्यान्डका पर्यटन व्यवसायी तथा पत्रकारलाई राजधानी बैंककमा मङ्गलबार एक भव्य कार्यक्रम आयोजना गरी उक्त दूतावासले प्रवद्र्धनात्मक अभियान थालेको हो ।
थाइल्यान्डका विभिन्न सहर तथा त्यहाँबाट सहप्रमाणीकरण हुने सिङ्गापुर, लाओससहितका मुलुकमा त्यहाँका पर्यटन व्यवसायी र सञ्चारकर्मीसँग मिलेर अभियानलाई निरन्तरता दिइने थाइल्यान्डका लागि नेपाली राजदूत खगनाथ अधिकारीले बताए ।
भूकम्पबाट भएको क्षति, पर्यटकीय गन्तव्यहरूको वर्तमान अवस्था, नेपाल सरकार तथा पर्यटन उद्योगी–व्यवसायीले नेपालको पर्यटन क्षेत्रलाई भूकम्पअघिकै स्थितिमा पुर्याउन गरेका प्रयासबारे थाई पर्यटन व्यवसायी र पत्रकारलाई दूतावासले यथेष्ट जानकारी गराएको उनले जानकारी दिए ।
“मङ्गलबारको अन्तक्र्रियात्मक कार्यक्रममा नेपालका पर्यटन गन्तव्यहरुमध्ये करिब १५ प्रतिशतमा मात्र क्षति भएको, खासगरी ११ जिल्ला भूकम्पबाट प्रभावित भएका, नेपाल भ्रमण गर्ने पर्यटकलाई भारी छुटका कार्यक्रम ल्याइएका, पर्यटकको सुविधा र सुरक्षाका लागि नेपाल सरकार, नेपाल पर्यटन बोर्ड तथा नेपालका पर्यटन व्यवसायीबाट हरसम्भव प्रयत्न हुने जानकारी गराउ“दै ढुक्कस“ग नेपाल भ्रमण गर्न र त्यहाँको यथार्थ जानकारी बाहिर ल्याउन थाई सञ्चारकर्मीलाई अनुरोध गरियो”, – राजदूत अधिकारीले भने ।
नेपाल भ्रमण गर्न चाहने पर्यटकलाई आवश्यक परेका बेला तत्काल प्रवेशाज्ञा जारी गरिने जानकारी पनि कार्यक्रममा दिइएको उनले बताए ।
अभियानअन्तर्गत उक्त दूतावासले यही असार ४ गते थाइल्यान्डको पर्यटकीय केन्द्र फुकेत, १२ गते लाओस र १७ गते सिङ्गापुरमा प्रवद्र्धनात्मक कार्यक्रम आयोजना गर्ने भएको छ । रासस
