
२२ कात्तिक, परासी । नवलपरासीको कावासोती मगरकोटका युवाले जैविक विविधता संरक्षण तथा मध्यवर्ती क्षेत्रमा पर्यटन विकास तथा सचेतनाका लागि जलयात्राको सुरुवात गरेका छन् ।
जलयात्रा गरकोटको कृष्णसार मध्यवर्ती वनअन्तर्गत पर्ने वाण खोलाबाट डुंगा सवार गरी गुन्दहही खोलासम्म पुग्ने छ । त्यहाँबाट मध्यवर्ती वन क्षेत्रमा रहेका दुर्लभ वन्यजन्तु, चराचुरुङ्गी, जलचर, थलचर सबैको अवलोकनको व्यवस्था मिलाइएको छ ।
साथै जलचर, थलचर सबैलाई फोहरका कारण विनास हुने अवस्था सिर्जना हुने भएकाले वाणखोला तथा मध्यवर्ती क्षेत्रको सरसफाइ, चोरी सिकारी नियन्त्रणका लागिसमेत काम गर्ने युवाले जनाएका छन् ।
मगरकोटका युवा आबद्ध संस्था वातावरण जनजागरण मञ्च कावासोतीको पहलमा सो कार्यको थालनी गरिएको हो । मगरकोटदेखि अमलटारीसम्म करिब सात किमीको दूरीसम्मको डुङ्गा सयरको व्यवस्था गरिएको छ ।
सो क्षेत्रमा जलयात्रा सँगसँगै, भविश्यमा वैल गाडा सफारी र अन्य योजनासमेत रहेको छ । रासस
