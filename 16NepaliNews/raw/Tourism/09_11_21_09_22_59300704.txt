

१ साउन, काठमाडौं । राष्ट्रिय ध्वजावाहक नेपाल वायुसेवा निगमले मलेसिया जाने यात्रुहरुका लागि आकर्षक योजना सार्वजनिक गरेको छ ।
निगमले काठमाडौं-क्वालालम्पुर-काठमाडौंका लागि दुईवटा टिकट खरिद गर्दा एउटा टिकट निःशुल्क प्रदान गर्ने भएको छ । मेनपावर व्यवसायीको आन्दोलनका कारण यात्रुको अभाव भएपछि निगमले यस्तो अफर ल्याएको हो ।
नेपालबाट मलेसिया जाने अधिकांश यात्रुहरु कामदार हुन् । मेनपावर व्यवसायीको आन्दोलनले अहिले विदेशमा कामदार पठाउने काम ठप्प भएको छ ।
‘व्यवसायीले आन्दोलन गरेपछि मलेसिया जाने यात्रुको कमी भयो’ निगमका कर्पोरेट डाइरेक्टर एवं प्रवक्ता रामहरि शर्माले अनलाइनखबरसँग भने- ‘मलेसिया घुम्न जाने नेपालीलाई लक्षित गर्दै यस्तो योजना ल्याएका हौं ।’
यो योजना अगष्ट १६ तरिखसम्म लागू हुनेछ । यस अवधिमा दुईतर्फी टिकट खरिद गरेर मलेसिया जानले एउटा टिकट निःशुल्क प्राप्त गर्ने छ । निःशुल्क प्राप्त हुने टिकटको कर भने यात्रुले नै तिनुपर्ने हुन्छ ।
अहिले मलेसियाका लागि निगमको दुईतर्फी भाडादर ट्याक्स बाहेक ३३ हजार रहेको छ । यसमा १४ हजार रुपैयाँ ट्याक्स जोडिन्छ ।
नेपालबाट मलेसिया जाने यात्रु नभएपनि उताबाट नेपाल आउने यात्रु भने प्रशस्त भएको निगमले जनाएको छ । ‘यात्रु नभएपछि अधिकांश एयरलाइन्सले उडान घटाएका छन’ प्रवक्ता शर्माले भने- ‘हामीले मलेसियामा नियमित उडान गर्नका लागि दुई टिकटमा एउटा निःशुल्क दिने निर्णय गरेका हौं ।’
निगमले यसअघि बैंकका लागि दुई टिकटमा एउटा निःशुल्क दिने योजना लागू गरेको थियो । उक्त योजनाले राम्रो रेस्पोन्स पाएपछि मलेसियाका लागि पनि लागू गरेको प्रवक्ता शर्माले बताए ।
