काठमाडौं– पर्यटन तथा नागरिक उड्डयन मन्त्री जितेन्द्र देवले एकहप्ता भित्र पर्यटनसँग सरोकार राख्ने संघ संस्थाबीच गम्भीर छलफल गरेर पर्यटनको गति र दिशा निर्धारण गर्न पर्यटन बोर्डलाई निर्देशन दिएका छन् ।  आज राजधानीमा आयोजित टुरिष्ट गाईड एसोसिएसन अफ नेपाल (टुर्गान)को २४औं वार्षिक साधारणसभालाई सम्बोधन गर्दै उनले सो निर्देशन दिएका हुन् । उनले पर्यटन क्षेत्र गफगाफले मौलाएको भन्दै पर्यटनको ठोस एजेन्डासहित आफ्नै रोहवरमा तमाम व्यावसायीहरुको समस्याको उजागर गर्न लागि परेको बताए । मन्त्री देवले भाषणबाजीमा नलाग्ने आफ्नो स्वभाव रहेको प्रष्ट्याउँदै पर्यटन क्षेत्रमा अवैधानिक रुपमा कार्य गर्ने जो कोहीलाई पनि कारबाहीको दायरामा ल्याउन आफु तयार रहेको चेतावनी दिए । कार्यक्रममा नेपाल पर्यटन बोर्ड सञ्चालक समिति सदस्य दिपक महत, नेपाल उद्योग वाणिज्य महासंघका केन्द्रिय सदस्य रामशरण थपलिया, रिपोर्टर्स क्लव नेपालका अध्यक्ष ऋषि धमला, टानका अध्यक्ष नवराज दाहाल, टुर्गानका पूर्व अध्यक्ष हरेराम बराललगायतले पर्यटन क्षेत्रले आशा लाग्दो दिशा दिन नसकेको भन्दै पर्यटनको क्षेत्रको समस्यामा पर्यटनमन्त्री गम्भीर हुनुपर्नेमा जोड दिए  ।     