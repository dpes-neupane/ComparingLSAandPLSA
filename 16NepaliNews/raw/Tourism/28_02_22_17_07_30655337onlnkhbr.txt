
१४ माघ, काठमाडौं । ठमेलमा निर्माणाधीन छायाँ सेन्टर कम्प्लेक्समा अलफ्ट होटेल असोजदेखि सञ्चालनमा आउने भएको छ ।
ठमेलकोे करिब १५ रोपनीमा निर्माणाधीन उक्त व्यापारिक कम्प्लेक्समा पाँचतारे होटेल खुल्न लागेको हो । हालसम्म होटेलको ७५ प्रतिशत काम सकिएको व्यवस्थापनको भनाइ छ ।
छायाँ सेन्टरका निर्देशक सुमन पाण्डेका अनुसार अहिले होटेलको इन्टेरियर डिजाइनिङको काम भइरहेको छ । किचेनमा डेकोरेसन र बेडरुमहरुमा इन्टेरियर डिजाइनिङको काम धमाधम छ ।
उक्त होटेल स्टारउडको ‘अलफ्ट ब्रान्ड’का नाममा सञ्चालनमा आउन लागेको हो । स्टारउडले अहिले विश्वभर एक दर्जन ब्रान्डमार्फत चेन होटेलहरु सञ्चालन गर्दै आएको छ ।
 

अलफ्ट बिजनेश होटेल, सेराटन, डब्लू होटेल, फोरपेन्ट्स, ली मेरिडियन, लक्जरी कलेक्सन, इलिमेन्ट, स्टार रेजिसजस्ता नाममा यसले होटलहरु सञ्चालन गर्दै आएको छ ।
भूकम्प र नाकाबन्दीका कारण यसको निर्माणको म्याद केही लम्बिएको थियो । शुरुमा सन् २०१७ मै सञ्चालनमा ल्याउने योजना थियो ।
नेपालमा पर्यटनको ठूलो सम्भावना रहेकाले होटेल सञ्चालनमा ल्याउन लागेको पाण्डे बताउँछन् । अहिले गुणस्तरीय पर्यटक भित्र्याउन नसकिएका कारण होटेलहरु धेरै नाफामा नरहेको व्यवसायीहरुको दाबी छ । पाण्डे भने उनीहरुको त्यो गलत रहेको दाबी गर्छन् ।

पाण्डे भन्छन्, ‘हामीले लामो अध्ययन गरेरै होटेलमा लगानी गरेका हौं, कमाएर पनि कमाएँ नभनेका हुन्, अरु व्यवसायीले । तर, हाम्रो अध्ययनमा होटेल व्यवसायीहरु नाफामै भएको पाइएको छ ।’
छायाँ सेन्टर कम्प्लेक्सको पाँचौंदेखि १५औं तलासम्म अलफ्ट होटेल सञ्चालन हुन लागेको हो । पाँच अर्ब लगानी रहेको यस होटेलमा दुई सय २० वटा कोठा छन् ।
उक्त कम्प्लेक्समा तीन वटा मल्टिप्लेक्स थिएटर, पसल, रेस्टुराँ, बैंकका शाखा, एयरलाइन्स र ट्राभल एजेन्सीहरु पनि रहने छन् । यस्तै, विभिन्न कम्पनीका कर्पोरेट कार्यालयहरु पनि सञ्चालनमा आउन लागेका छन् ।
अढाइ सय वटा पसल र सात वटा रेस्टुराँ सञ्चालनमा ल्याउन इन्टेरियर डिजाइनिङको काम भइरहेको छ ।
मल्टिप्लेक्स थिएटरमा तीन साताभित्रमा सिनेमा हलहरु सञ्चालमा आउने पाण्डे बताउँछन् ।
अन्डरग्राउन्ड बेसमेन्टमा गाडी पार्किङस्थल छ । उक्त कम्प्लेक्समा इन्भेस्टमेन्ट बैंकका अध्यक्ष पृथ्वीबहादुर पाण्डे, सुमन पाण्डे, महेश्वर श्रेष्ठ, निर्मल प्रधान, कालु गुरुङ, योगेन्द्र शाक्य र सुहृद घिमिरेको लगानी छ ।


