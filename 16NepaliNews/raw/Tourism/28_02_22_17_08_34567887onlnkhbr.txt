

२६ चैत, भैरहवा । गौतमबुद्ध अन्तराष्ट्रिय विमानस्थलमा निर्माणको ठेक्का पाएको चिनियाँ नर्थ वेस्ट सिभिल एभिएसन कम्पनीले विमानस्थलमा गरेको कामको रकम नदिएको नेपाली कम्पनी नर्थ वेस्ट नेपाल इन्फ्रा प्रालिले गुनासो गरेको छ ।
नेपाली कम्पनीले नर्थ वेस्ट नेपाल इन्फ्रा प्रालिका अध्यक्ष राजु गुरुङले आफुहरुले सहमतिअनुसार विमानस्थलमा निर्माण गरेको संरचना लगायतको नापजाँच गरी चिनियाँ कम्पनीलाई बिल विजक पेश गरेर हिसाब-किताब गरेपनि चिनियाँ कम्पनीले रकम नदिएको बताएका छन् । यो एमाले बरिष्ठ नेता तथा पूर्वप्रधानमन्त्री झलनाथ  खनालका छाेरा निर्भिकको कम्पनी हाे ।
नेपाली कम्पनीद्वारा शनिवार भैरहवामा आयोजना गरिएको पत्रकार सम्मेलनमा अध्यक्ष गुरुङले भने, ‘हामीले सहमतिअनुसार विमानस्थलमा गरेको कामको नापजाँच गरी चिनियाँ कम्पनीलाई बिल विजक बुझाएर हिसाब-किताब गरेको ९ दिन बित्दासमेत उसले सबै रकम दिन मानेको छैन ।’
दुवै कम्पनीलेबीीच रकमको विषयमा विवाद उत्पन्न भएपछि नेपाल नागरिक उड्ययन प्राधिकरण, पर्यटन मन्त्रालय, एडिबी, चिनियाँ कम्पनी र नेपाली कम्पनीबीच २१ मार्च देखि आयोजनाको गेट खोल्ने, सोही दिनदेखि नेपाली कम्पनीले गरेको कामको नापजाँच गर्ने, २१ मार्चदेखि ५ दिनभित्र नेपाली कम्पनीले चिनियाँ कम्पनीलाई बिल बिजक बुझाई ७ दिनभित्र समझदारी गर्ने (भुक्तानी लिने) सहमति भएको थियो ।

नेपाली कम्पनीले पत्रकार सम्मेलनमा आफुहरुले विमानस्थलमा एक अर्ब ३७ करोड ५० लाख ५३ हजार ९ सय ७५ रुपैयाँ बराबरको गरेको काममा ७७ करोड ४४ लाख ९९ हजार ३ सय ५९ रुपैयाँ भुक्तानी लिएको जनाएको छ । ६० करोड ५ लाख ५४ हजार ६ सय १५ रुपैयाँ भुक्तानी लिन बाँकी रहेको दावी गरेको छ ।
उनले हिसाबमा भुक्तानी लिन बाँकी देखिएको ६० करोड बढी रुपैयाँ आफूहरुले एकमुष्ठ माग गरेपनि चिनियाँ कम्पनीले १० करोड रुपैयाँ मात्र दिन खोजेको बताए ।
‘हिसाबमा लिन देखिएको ६० करोड बढी रुपैयाँ हामीले एकमुष्ठ माग गरेका छौँ, अध्यक्ष गुरुङले भने-‘तर चिनियाँ कम्पनीले हामीलाई एकमुष्ठ नभई अहिले १० करोड रुपैयाँ मात्र दिन खोजेको छ । त्यो हामीलाई मान्य छैन । हामीले गरेको कामको कुल रकम एकमुष्ठ पाउनु पर्ने हाम्रो माग छ ।’
उनले चिनियाँ कम्पनीले कुल रकम ३ दिनभित्र भुक्तानी नगरे जनशक्ति, भारी यन्त्रहरु ठप्प रहेको क्षतिपुर्ति पनि माग गर्ने बताए । सरकारबाट विमानस्थल निर्माणको ठेक्का पाएको चिनियाँ कम्पनीले नेपाली कम्पनीलाई विमानस्थल निर्माणको जिम्मा दिएको थियो ।
अहिले भैरहवामा विमानस्थलको निर्माण कार्य चिनियाँ कम्पनी आफैले गरिरहेको आयोजनाले जनाएको छ ।
बन्दै गरेको विमानस्थलको ग्राफिक्स
