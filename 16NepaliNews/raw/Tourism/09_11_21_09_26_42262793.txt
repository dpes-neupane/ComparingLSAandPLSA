

नविन अर्याल
२४ चैत, काठमाडौं । हवाई यात्रुको संख्या बढ्न थालेपछि स्वदेशी वायुसेवा कम्पनीहरु जहाज थप्ने ध्याउन्नमा लागेका छन । दुई वर्षको अवधिमा आन्तरिक र अन्तर्राष्ट्रिय उडान गर्ने करिव डेढ दर्जन नयाँ जहाजहरू थपिँदैछन् ।
राष्ट्रिय ध्वजाबाहक नेपाल वायुसेवा निगमले ८ वटा जहाज थप्दैछ भने निजी क्षेत्रका तीन एयरलाइन्सले ८ जहाज थप्दैछन् । यी जहाजमध्ये ६ वटा नेपाल भित्रिएर नियमित उडान सुरु गरिसकेका छन् । बाँकी १० जहाजहरु आगामी वर्षभित्रमा आइपुग्ने सम्बन्धीत एयरलाइन्स कम्पनीले जानकारी दिएका छन् ।
निगमले तीनवटा जहाज ल्याइसकेको छ । तीन जहाजमध्ये दुईवटा आन्तरिक उडान गर्ने र एउटा अन्तर्राष्ट्रिय उडान गर्ने जहाज हुन् । गोमा एयरले दुईवटा र सौर्य एयरलाइन्सले एउटा जहाज नेपाल भित्राइ आन्तरिक उडान सुरू गरिसकेका छन् ।



कम्पनी
यस वर्ष थपिएका  जहाज 
आगामी वर्ष थपिँदै जहाज   
जम्मा     


नेपाल एइरलाइन्स
३   
५   
१२


गोमा एयरलाइन्स
२   
२   
६   


सिमि्रक एयरलाइन्स
    
२   
६   


सौर्य एयरलाइन्स
१   
१   
२   



आगामी वर्ष निगमका ५ वटा, गोमा र सिम्रिकका २/२ वटा र सौर्य एयरको एकवटा जहाज नेपाल भित्रिँदैछन् । निगमा ५ जहाजमध्ये एउटा अन्तर्राष्ट्रिय उडानका लागि हो भने बाँकी ४ जहाज आन्तरिक उडानका लागि हो ।
निगमका ५ जहाज आउन बाँकी
निगमले अन्तर्राष्ट्रिय उडानका लागि यूरोपेली जहाज निर्माता कम्पनी एयरबससँग दुईवटा न्यारोबडी ‘३२०-२००’ सिरिजको जहाज ल्याउँदै छ । १५८ सीट क्षमताका दुई जहाजमध्ये एउटा माघ २४ गते नेपाल आई व्यवसायीक उडान सुरु गरिसकेको छ । निगमका कर्पोरेट डाइरेक्टर एवं प्रवक्ता रामहरि शर्माका अनुसार अर्को जहाज बैशाख १५ भित्रमा नेपाल आइपुग्ने छ ।
आन्तरिक उडानका लागि निगमले चीनबाट ६ जहाज ल्याउने सम्झौता गरेको छ । चीन सरकारको अनुदानमा २ वटा र सहुलियत ऋणमा ४ वटा जहाज निगमले ल्याउन लागेको हो ।

अहिले अनुदानका दुर्इ जहाज नेपालमा ल्यार्इ नियमित उडान सुरु भइसकेको छ भने बाँकी ४ जहाज आगामी वर्ष आउनेछन् । प्रावधिक समस्याका कारण निगमले यी जहाज तत्कालै ल्याउन इन्कार गरिरहेको छ । निगमले राखेका केही मागमा जहाज निर्माता कम्पनी सकरात्मक देखिए छिट्टै जहाज ल्याउने योजनामा निगम रहेको छ ।
चीनबाट आउने दुईवटा ५६ सीट क्षमताका र ४ वटा १८ सीट क्षमताका जहाज हुन् । अहिले चारवटा जहाजबाट राष्ट्रिय र तीनवटा जहाजबाट अन्तर्राष्ट्रिय उडान गरिरहेको निगमसँग सबै जहाज भित्रिएपछि अन्तर्राष्ट्रिय उडान गर्ने ४ र आन्तरिक उडान गर्ने ८ वटा जहाज पुग्नेछन् ।
६ जहाज पुर्‍याउँदै गोमा
सुर्खेतलाई बेस बनाएर सिंगल इञ्जिन जहाजबाट कार्गो ढुवानी गर्दै आएको गोमा एयर पछिल्लो समय यात्रुको सेवामा तल्लिन देखिएको छ । अधिकांश जिल्लाहरु सडक सञ्जालमा जोडिएपछि गोमा यात्रु सेवातर्फ केन्द्रित हुन थालेको हो ।
गोमाले यसै वर्ष चेक रिपब्लिकाबाट ‘लेट ४१० युभिपी ई २०’ मोडलका १९ सीटे दुईवटा नयाँ जहाज भित्राइसकेको छ भने सन् २०१६ भित्र दुईवटा जहाज थप्ने योजनामा रहेको प्रबन्ध निर्देशक मनोज कार्कीले जानकारी दिए ।

नयाँ दुईवटा जहाजमध्ये एउटा काठमाडौंलाई बेस बनाई पूर्वमा लुक्ला, फाप्लु, रुम्जाटार, तुम्लिङटारमा उडिरहेको छ भने अर्को पोखरालाई बेस बनाई जोमसोम, मनाङ र डोल्पामा उडिरहेको छ । पूर्वको सुकेटार विमानस्थल खुलेपछि त्यहाँ पनि उडान सुरु गर्ने योजनामा गोमा रहेको छ ।
नयाँ जहाज ल्याएपछि पोखरा र नेपालगञ्जमा एक/एक जहाज स्थाई रुपमा राखेर त्यस क्षेत्रमा हवाई सेवा प्रदान गर्ने प्रबन्ध निर्देशक कार्कीले बताए । लेट जहाज छोटो दुरीमा उडान तथा अवतरण गर्न मिल्ने (स्टल) जहाज हो । गोमाको सिंगल इञ्जिन जहाज सुर्खेतलार्इ बेस बनाएर दुर्गम क्षेत्रमा यात्रु बोक्दै अाएको छ ।
सिम्रिक २ जहाज थप्दै
सिम्रिक एयरलाइन्सले आगामी पर्यटकीय सिजनसम्म दुईवटा जहाज भित्राउने तयारीमा जुटेको छ । सिम्रिकले एउटा डोर्नियर र अर्को नयाँ कम्पनीको जहाज ल्याउन लागेको बजार प्रबन्धक प्रज्वल थापाले जानकारी दिए ।
‘डोर्नियर जहाज दुईदेखि तीन महिनाभित्र नेपाल भित्रिन्छ’ थापाले भने- ‘आगामी पर्यटकीय सिजनसम्म अर्को जहाज पनि ल्याइसक्छौं ।’

अलिहे सिम्रिकले दुईवटा डोर्नियर र दुईवटा बिचक्राफ्ट जहाजबाट उडान गरिरहेको छ । दुबै जहाज १८ सीट क्षमताका हुन् । आगामी सिजनसम्म जहाज ६ पुर्‍याउने बताउँदै उनले बजारमा प्रतिस्पर्धा गर्न पनि जहाज प्रयाप्त हुनुपर्ने बताए ।
सिम्रिकसँग तीनवटा जेट स्ट्रिम जहाज भएपनि ग्राउन्डेड अवस्थामा छन् । ग्राउन्डेड जहाजलाई तत्काल मर्मत गर्ने भन्दा पनि नयाँ जहाज भित्राउने योजनामा रहेको थापाले बताए । सिम्रिकले अहिले माउन्टेन फ्लाइट सहित पोखरा, भैरहवा, जोमसोम र लुक्लामा उडान भर्दै आएको छ ।
सौर्यले जेट विमान थप्दै
बम्बार्डियर कम्पनीद्वारा निर्मित ‘सिआरजे-२००’ सिरिजको जेट विमान लिज प्रचेजमा लिएर आन्तरिक उडान सुरु गरेको सौर्य एयरलाइन्सले एक महिनाभित्रमा नयाँ जहाज ल्याउन लागेको मुकेस खनालले जानकारी दिए । कम्पनीले नयाँ जहाज पनि लिज प्रचेजमा ल्याउन लागेको हो ।
एउटा जहाज स्टान्डबाई राख्नुपर्ने नियमअनुसार सौर्यले नयाँ जहाज थप्नैपर्ने बाध्यता रहेको छ । कम्पनीले बम्बार्डियर कम्पनीकै ‘सिआरजे-२००’ जेट इञ्जिनयूक्त जहाज ल्याउने जनाएको छ । ५० सीट क्षमताको यस जहाजबाट यात्रा गर्दा ठूलो जहाजमा यात्रा गरेजस्तै अनुभव हुन्छ ।

कम्पनीले अहिले भद्रपुर, विराटनगर, भैरहवा र माउन्टेन फ्लाइट गरिरहेको छ । विराटनगरमा दैनिक दुई उडान भइरहेको छ । नयाँ जहाज थपेपछि कम्पनीले धनगढी, नेपालगञ्जमा पनि उडान सुरु गर्नेछ  भने विराटनगर र भद्रपुरमा एक/एक उडान थप गर्ने छ ।
यसका अलवा बुद्ध एयर, तारा एयर, यति एयर र सीता एयरले हवाई सेवा प्रदान गर्दै आएका छन् । बुद्ध एयरले भारतको बनारसमा चार्टर्ड फ्लाइट समेत गर्दै आएको छ ।
बुद्धसँग ८ वटा जहाज रहेका छन् । दुईवटा १८ सिटे बिचक्राफ्ट, तीनवटा ७२ सिटे एटिआर र तीनवटा ४२ सिटे एटिआर जहाज बुद्धसँग छन् ।
