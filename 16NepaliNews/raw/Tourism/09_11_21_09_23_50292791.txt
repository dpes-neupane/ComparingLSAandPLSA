

११ जेठ, काठमाडौं । भूकम्पले क्षतविक्षत भएको पर्यटन क्षेत्रको विकास र पुनरुत्थानमा जुट्नुपर्ने पर्यटन व्यवसायीहरु राजनीतिक आरोप प्रत्यारोपमा उत्रिएका छन् ।
राष्ट्रिय पर्यटन पत्रकार संघ (नाटोज) ले बिहीबार आयोजना गरेको ‘राजनीतिक चक्रव्यूहमा पर्यटन’ विषयक अन्र्तक्रियामा उपस्थित पर्यटकीय संघसंस्थाका प्रतिनिधिहरु आरोप प्रत्यारोपमा उत्रिएका हुन् । तथापि पर्यटन पुनरुत्थानका लागि सबै व्यवसायीहरु एक हुनुको विकल्प नरहेको सबै व्यवसायीको मत छ ।
संयुक्त पर्यटन समन्वय समिति (जेटीसीसी)का संयोजक अध्यक्ष डिबी लिम्बुले जेटीसीसी छाडेर बाहिरिएका सबै सदस्यहरुलाई संस्थामा फर्किन आग्रह गरे । ‘जेटीसीसी छाडेर बाहिरिनुभएका सबै साथीहरुलाई म संस्थामा र्फकन आग्रह गर्छु’ उनले भने- ‘संस्थाको आन्तरिक समस्या संस्थाभित्रै रहेर समाधान गर्ने हो, नकी बाहिर बसेर ।’
नेपाल एसोसियसन अफ टूर्स एण्ड ट्राभल एजेन्ट (नाट्टा) अध्यक्ष समेत रहेका लिम्बुले सबैलाई मिलाएर अगाडि बढ्न आफु पद त्याग गर्नसमेत तयार रहेको स्पष्ट पारे । समितिले राजनीति पूर्वाग्रह नराखेको लिम्बुको दाबी छ ।
प्यासिफिक एशिया ट्राभल एजेन्टस् (पाटा) नेपाल च्याप्टर अध्यक्ष सुमन पाण्डेले पर्यटन व्यवसायीहरु राजनीतिक विभाजनमा नलागि एकजुट भएर अगाडि बढ्नुपर्नेमा जोड दिए । व्यवसायीहरु आपसमा विभाजन भएमा भूकम्पबाट ध्वस्त पर्यटन क्षेत्रको पुनरुत्थान हुन नसक्ने उनको भनई थियो ।
राष्ट्रिय पर्यटन व्यवसायी संगठनका अध्यक्ष चन्द्र रिजालले राजनीतिक खिचतानीलाई त्यागेर पर्यटन क्षेत्रको विकास र राष्ट्रको समृद्धिमा लाग्नुपर्ने बताए । नीति निर्माण तहमा भएको राजनीतिक विभाजनले पर्यटनको विकासमा बाधा पुर्‍याउने उनको ठहर छ ।
तर, गाउँ पर्यटन प्रवर्द्धन मञ्च (भिटोफ) का पूर्वअध्यक्ष बोधराज भण्डारीले जेटीसीसीले बाटो विराएको आरोप लगाए । जेटीसीसीले राजनीति गर्न खोजेको दाबी गर्दै उनले पर्यटन पुनरुत्थानका लागि पर्यटन मन्त्रालय, पर्यटन बोर्डलगायतका पर्यटकीय संघसंस्थाहरुले पहल नगरेकोमा गुनासो गरे ।
टानका महासचिव सागर पाण्डेले राजनीतिक विभाजन नेपालको पर्यटन क्षेत्रमा पेचिलो विषय भएको टिप्पणी गरे । पर्यटन विकासका लागि सबै संस्था तथा व्यवसायी एक हुनुपर्ने उनको भनाई छ ।
कार्यक्रममा नेपाल पर्यटन व्यवसायी मञ्चका अध्यक्ष गणेश शिंखडाले पर्यटन पुनरुत्थानका लागि सरकारबाट भरपर्दो नीति तथा कार्यक्रम नल्याएकोप्रति कटाक्ष प्रकट गरे । उपत्याकालाई संकटग्रस्त क्षेत्र घोषणा गरेकोप्रति रोष प्रकट गर्दै शिंखडाले आउँदो सन् २०१६ लाई सम्पदा दिवसको रुपमा मनाउन सरकारलाई आग्रह गरे ।
नाटोजका अध्यक्ष शिव अधिकारीले भुकम्पले निम्त्याएको विपक्तिका विच पर्यटन पुनरुत्थानका लागि लाग्नुपर्ने बेलामा व्यवसायीहरु राजनीतिक विभाजनमा नउत्रिन आग्रह गरे ।
