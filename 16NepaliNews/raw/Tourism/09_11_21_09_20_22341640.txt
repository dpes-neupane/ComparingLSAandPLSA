
७ कात्तिक, काठमाडौं । नेपालका अर्बपति विनोद चौधरीका भाइ अरुण चौधरीले होटल उद्योगमा लगानी गर्ने भएका छन् । उनले ललितपुरको पुल्चोकमा पाँचतारे र काठमाडौंको त्रिपुरेश्वरमा बिजनेश होटल निर्माण गर्न लागेका हुन् ।
पुल्चोकमा बन्ने पाँचतारे होटलमा साढे दुई अर्ब रुपैयाँ र त्रिपुरेश्वमा बन्ने बिजनेश होटलमा एक अर्ब रुपैयाँ लगानी हुने अनुमान गरिएको छ । पर्यटकीय सम्भावना बोकेको नेपालमा होटल बिजनेशको भविष्य राम्रो देखेर लगानी गर्न तम्सिएको अरुण चौधरीले बताए ।
उनका दाजु विनोद चौधरी हस्पिटालिटी बिजनेशमा अन्तर्राष्ट्रिय स्तरमै ख्याती कमइसकेका छन् । विश्वका चर्चित होटल ब्रान्डसँग सहकार्य गरी उनले विभिन्न मुलुकमा तारे तथा बुटिक होटलहरु सञ्चालन गरिरहेका छन् । नेपालमा उनका दुईवटा होटल निर्माण भइरहेका छन् ।
अरुण चौधरीले अहिले मारुती गाडी नेपालमा आधिकारिक रुपमा बिक्री वितरण गर्दै आएका छन् । साथै, उनले चौधरी स्टार्च, वनस्पती घिउ लगायतका व्यवसाय पनि सञ्चालन गरिरहेका छन् । अब उनी होटल व्यवसायमार्फत पर्यटन उद्योगमा प्रवेश गर्न लागेका छन् ।
मुलुकमा राजनीतिक अस्थिरता कायम भएमा सन् २०१६ देखि होटल निर्माणको काम सुरु हुने चौधरीले बताए । पुल्चोकमा बन्ने पाँचतारे होटल सन् २०१९ को सुरुवातमै सञ्चालनमा ल्याइसक्ने उनको भनाई छ ।
अहिले मारुती सुजुकी गाडीको सर्भिस सेन्टर रहेको ९ रोपनी जग्गामा होटल निर्माण गर्ने चौधरीको तयारी छ । ८/९ तलाको भवन हुने होटलमा १७० रुमहरु रहने बताइएको छ । अहिले होटलको डिजाइनको काम भइरहेको छ ।
त्रिपुरेश्वरमा बन्ने बिजनेश होटल चौधरीकै स्वामित्वको ‘राइस एण्ड बउल’ रहेको भवनमा हुनेछ । करिव ४० आना जग्गामा बन्ने बिजनेश होटलमा सयवटा कोठाहरु रहने बताइएको छ । यहाँ तारे होटलको पहुँच नभएका ग्राहकहरुलाई लक्षित गर्दै होटल निर्माण गर्न लागेको चौधरीले बताए ।
