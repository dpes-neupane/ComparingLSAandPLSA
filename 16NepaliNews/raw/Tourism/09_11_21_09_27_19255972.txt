

८ चैत, काठमाडौं । अर्थमन्त्री डा. रामशरण महतले काठमाडौं दक्षिण एशियाकै पर्यटकीय राजधानी भएको दाबी गरेका छन् । प्यासिफिक एशिया ट्राभल एशोसियसन (पाटा) नेपाल च्याप्टरको ३९औं वाषिर्क साधारणसभालाई सम्बोधन गर्दै उनले यस्तो दाबी गरेका हुन् ।
विश्वका अन्य शहरहरु भन्दा काठमाडौं ऐतिहासिक, धार्मिक, प्राकृतिक लगायत विभिन्न पक्षबाट अग्रस्थानमा रहेको अर्थमन्त्री महतको भनाई थियो । ‘काठमाडौंको मौसम समेत पर्यटकमैत्री रहेको छ, यहाँको जस्तो मौसम विश्वका विरलै शहरमा होला’ उनले भने- ‘नेपाल एउटा यस्तो मुलुक हो, जहाँ छोटो दूरी पार गर्दा भिन्न-भिन्न मौसमले स्वागत गर्छ ।’
नेपाल साहसिक पर्यटनमा समेत विश्वकै उत्कृष्ट गन्तव्य भएको अर्थमन्त्री महतले बताए । अहिले यहाँ बञ्जी जम्प, प्याराग्लाइडिङ, रक क्लाइम्बिङ, क्यानोनिङ, र्‍याफि्टङ, हाइकिङ, साइक्लिङ, सुइङ, अल्ट्रालाइट, जीप फ्लायर, जंगल सफारी, ट्रेकिङ, माउन्टेन क्लाइम्बिङ लगायतका साहसिक गतिविधिहरु सञ्चालन भइरहेका छन् ।
विश्वमै दूर्लभ मानिने यस्ता पर्यटकीय प्रोडक्टहरुको प्रचार-प्रसार तथा प्रवर्द्धन गरेर लाखौं खर्चालु पर्यटक भित्राउन सकिने सम्भावना रहेपनि यसबाट अपेक्षित लाभ लिन सकिएको छैन् ।
बढ्दैछ पर्यटन पूर्वाधार
अर्थमन्त्री महतले नेपालमा पूर्वाधारको विकास गरी उत्कृष्ट पर्यटकीय गन्तव्य बनाउन लागेको दाबी गरे । दुई जिल्ला बाहेक सबै जिल्लामा सडक सञ्जाल पुगिसकेको छ, दूरसञ्चार सेवा कुना-कुनामा पुगेको छ, विमान कम्पनीहरुले दुर्गममा समेत उडान गरिरहेका छन्’ उनले भने- ‘सरकारले पर्यटन, कृषि र  जलविद्युतलाई प्राथमिकतामा राखेर अगाडि बढिरेको छ ।’

त्रिभुवन अन्तर्राष्ट्रिय विमानस्थलको क्षमता अभिवृद्धि गर्नेदेखि पोखरा र भैरहवामा क्षेत्रिय स्तरको अन्तर्राष्ट्रिय विमानस्थल निर्माण भइरहेको बताउँदै दुर्गम क्षेत्रमा रहेका एयरपोर्टहरुको समेत स्तरोन्नती भइरहेको महतले बताए । यसले पर्यटक आगामनलाई सकरात्मक असर पार्ने उनको दाबी छ ।
उनले निजगढमा दोस्रो अन्तर्राष्ट्रिय विमानस्थल र काठमाडौं-तराई द्रुतमार्गको समेत काम अगाडि बढाएको बताए । यी परियोजना सम्पन्न भएपछि नेपालको पर्यटनमा नयाँ आयाम  थपिने विश्वास उनको छ ।
महतले ध्वजाबाहक वायुसेवा निगमलाई प्रतिस्पर्धी बनाउने काम भइरहेको बताउँदै रणनीतिक साझेदार भित्राएर निगमको छबी सुधार्ने प्रयास भइरहेको बताए । नेपालको अर्थतन्त्रको मूख्य मेरुदण्ड पर्यटन भएको हुँदा यसको विकासमा सबै लाग्नुपर्ने उनको भनाई छ ।
सुमन पाण्डे पुनः अध्यक्ष
पाटाको ३९औं साधारणसभाले सुमन पाण्डेलाई पुनः अध्यक्षमा नियूक्त गरेको छ । पाण्डे एक्स्पोलोर हिमालय ट्राभल एन्ड एडभेञ्चर्सका अध्यक्ष हुन् । त्यस्तै, प्रथम उपाध्यक्षमा पर्यटन बोर्डकी निमिक्त प्रमुख कार्यकारी अधिकृत नन्दिनी लाहे थापा, द्धितिय उपाध्यक्षमा नेपाल एयरलाइन्सका निर्देशक सरोज कुमार कसजु चयन भएका छन् ।
त्यसैगरि, सचिवमा इन्सेन्टिभ टुर्स एन्ड ट्राभल्सका हरिमान लामा, कोषाध्यक्षमा पम्फा धमला नियूक्त भएका छन् । कार्यकारी सदस्यहरुमा विभुती चन्द ठाकुर, शिभ ढकाल, सुनिल शाक्य, सञ्जय माथेमा, पवन तुलाधर, पर्यटन विभागका महानिर्देशक तुल्सी प्रसाद गौतम र नेपाल एयरलाइन्सका कर्पोरेट डाइरेक्टर रामहरि शर्मा चयन भए ।

साधारणसभाले प्रोक्क्षी सदस्यका रुपमा विनय शाक्य, माया गुरुङ, उदय गर्तौला, राजेन्द्र सापकोटा, रुद्रप्रसाद सापकोटा, उज्वल सत्याललाई चयन गरेको छ ।
हनिमुन मनाउन नेपालमा
पाटा नेपाल च्याप्टरका नवनिर्वाचित अध्यक्ष सुमन पाण्डेले नेपालको पर्यटन विकासमा सरकारी योगदान कम भएको बताए । नेपालमा पर्यटनको प्रशस्त सम्भावना रहँदा-रहँदै पनि उचित नीति र दृढ संकल्पको अभाव हुँदा यसबाट अपेक्षित लाभ लिन नसकेको उनले गुनासो गरे ।
अध्यक्ष पाण्डेले नेपाललाई विश्वकै उत्कृष्ट हनिमुन गन्तव्य बनाउन सकिने सम्भावना रहेको दाबी गरेका छन् । विश्वका यूवाहरुलाई लठ्ठ बनाउन सक्ने क्षमता नेपालसँग रहेको उनको भनाई छ ।
