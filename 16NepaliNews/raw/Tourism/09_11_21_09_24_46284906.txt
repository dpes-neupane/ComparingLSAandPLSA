

सन्देश श्रेष्ठ
२१ जेठ, पोखरा । पर्यटकीय नगरी पोखरामा रहेको पाँचतारे होटल फुलवारी रिसोर्टले पर्यटकलाई आफ्नो सेवामा ५० प्रतिशत छुट दिने भएको छ । भूकम्पको त्रासले पोखराको पर्यटन क्षेत्रमा नकारात्मक असर परेपछि फुलवारी रिसोर्टले पनि छुट दिन लागेको हो ।
पोखरा पर्यटन पुनरुत्थान कमिटी (पिटिआरसी)को निर्णय बमोजिम पश्चिमाञ्चल होटल संघले छुटसहितको योजना घोषणा गरिसकेको छ । पश्चिमाञ्चल होटल संघमा आवद्ध रहेको यो रिसोर्टले रुममा ५० प्रतिशत र खानामा २० प्रतिशत छुट दिने रिसोर्टका आवासीय व्यवस्थापक रोसन खवासले जानकारी दिए ।
बिदेशी पर्यटकको लागि अन्य समयमा २ सय २० डलर पर्ने बेडको मूल्य अहिले घटाएर ७० देखि ८० डलरमा झारिएको व्यवस्थापक खवासको भनाई छ । उनका अनुसार नेपालीहरुको लागि प्रतिबेड ६ हजार रुपैयाँ तोकिएको छ ।
खवासले पोखराकै सबैभन्दा ठूलो स्विमिङ पुल आफ्नो रिसोर्टमा रहेको दाबी गर्दै त्यसका लागि पनि प्याकेज ल्याएको बताए । सफ्ट डि्रंक्ससहित स्विमिङ गरेको ५ सय रुपैयाँ तोकिएको छ भने बेबिक्यू लञ्चसहित स्विमिङ गरेको एक हजार २ सय रुपैयाँ तोकिएको छ ।
स्विमिङ गरेको मासिक शुल्क ४ हजार ५ सय रुपैयाँ रहेको खबासले बताए । करिब २ सय ९ रोपनी क्षेत्रफलमा होटल र १ सय ४० रोपनीमा गल्फ खेल मैदान गरी ३ सय ५० रोपनी क्षेत्रफलमा फुलवारी रिसोर्ट फैलिएको छ । जहाँ १३ डिलक्ससहित १६४ वटा कोठाहरु छन् ।
यसैबीच, एक वर्षअघि व्यवस्थापन तथा बजारीकरणको जिम्मा लिएको भारतीय क्लार्क समुहले हात झिकेको छ । १५ वर्षे सम्झौता गरेको सो समूहले सोँचेजस्तो व्यापार गर्न नसकेपछि व्यवस्थापनबाट हात झिकेको हो ।
क्लार्क समूहले हात झिकेपछि अहिले रिसोर्टको व्यवस्थापन पुनः पियुसबहादुर अमात्यसहितको टोलीले गर्न लागेको छ ।
