
१९ भदौ, काठमाडौं । कोरोना महामारी शुरु भएयता पर्यटकीय गतिविधि ठप्प छन् । तर, सरकारले शरद ऋतुका लागि पर्यटकीय गतिविधि भने खुला गरेको छ ।
यसै सन्दर्भमा कोभिड पछि पहिलो हिमाल आरोहण अनुमति जारी भएको छ । पर्यटन विभागले ६ जनाको नेपाली टोलीलाई बरून्चे हिमाल (७१२९ मिटर) आरोहणको अनुमति जारी गरेको छ । यो कोरोनायताकै पहिलो औपचारिक आरोहण अनुमति हो । टोलीलाई पर्यटन विभागका महानिर्देशक रुद्रसिंह तामाङले शुक्रबार आरोहण अनुमति प्रदान गरेका छन् ।
यसअघि सरकारले बहराइनका राजकुमारसहितको टोलीलाई हिमाल आरोहण गर्न नेपाल आउने अनुमति दिएको थियो । यद्यपि यो टोलीले आरोहण अनुमति भने लिइसकेको छैन । आज अनुमति लिएको ६ जनाको टोलीको नेतृत्व दावा स्टेभन शेर्पाले गर्ने भएका छन् ।
पर्यटन विभागका अनुसार अब हिमाल आरोहण गर्न जान चाहने नेपाली वा विदेशी नागरिकले स्वास्थ्य मन्त्रालयको मापदण्ड पालना गरी आरोहणमा जान सक्नेछन् ।
त्यसका लागि विभाग स्वयमले सहजीकरण समेत गर्नेछ । कोरोनापछि शून्यमा रहेको पर्यटनलाई माथि उकास्न पर्वतारोण र पदयात्राले बढी सहयोग गर्ने अपेक्षा सरोकारवालालाले लिएका छन् ।
