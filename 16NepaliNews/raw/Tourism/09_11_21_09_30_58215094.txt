
२० मंसिर, भैरहवा । सौर्य एयरलाईन्सले आइतबारदेखि भैरहवा-काठमाण्डौ व्यवसायीक उडान शुरु गरेको छ । यसअघि सौर्यले माउण्टेन फ्लाईट र विराटनगर-काठमाण्डौंमा उडान भर्दै आएको थियो ।
भैरहवाबाट दैनिक १२:५५ मा उडान गर्ने सौर्य एयरलाईन्सले जनाएको छ । भैरहवादेखि काठमाडौंसम्मको भाडा ४ हजार ३ सय रुपैयाँ तोकिएको छ ।
यात्रुहरुले न्यूनतम भाडामा छिटो यात्रा गर्न पाउने सौर्य एयरलाईन्सका भैरहवाका शाखा प्रमुख प्रदीप बस्नेतले बताए । भैरहवाबाट काठमाडौं २२ मिनेटमा पुर्‍याउने एयरलाइन्सको दाबी छ ।
दैनिक उडानमा कम्पनीले बिभिन्न किसिमको छुटको ब्यवस्था समेत गरेको छ । उडानमा २ बर्ष भन्दा मूनिका बालबालिकालाई शुल्क लाग्ने छैन भने १२ बर्षभन्दा मुनिकालाई ३३ प्रतिशत छुटको व्यवस्था गरिएको छ । यसैतै जेष्ठ नागरिकले ३५ प्रतिशत र महिलाहरुले १० प्रतिशत छुट पाउने छन् ।
यात्रुहरुले २५ किलोसम्मको कार्गोमा पनि रकम तिर्नु नपर्ने एयरलाईन्सका मार्केटिङ् प्रमुख मुकेश खनालले जानकारी दिए ।
५० सिट क्षमताको सौर्य एयरलाईन्समा जेट ईन्जिन जडान गरिएको छ । यसले ४१ हजार मिटर माथी ३ हजार किलोमिटर भन्दा बढी दुरी लगातार उड्न सक्ने क्षमता राख्दछ ।
