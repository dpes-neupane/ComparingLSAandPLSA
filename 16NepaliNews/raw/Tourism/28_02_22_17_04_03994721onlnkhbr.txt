
२२ साउन, काठमाडौं । नेपालमा सञ्चालनमा रहेका १६ वटा पाँचतारे होटेलले कुल ३६१२ जना कर्मचारीलाई प्रत्यक्ष रोजगारी दिएको पाइएको छ । पर्यटन विभागमा दर्ता भएका यी होटेलले आफ्नो कर्मचारी विवरणमा उक्त संख्या टिपाएका छन् ।
विभागको तथ्यांकअनुसार नेपालको आतिथ्य उद्योगमा सबैभन्दा बढी सोल्टी होटेलले रोजगारी सिर्जना गरेको छ । विभागसँग रहेको तथ्यांक अनुसार सोल्टी होटेलले कुल ५५० जनालाई प्रत्यक्ष रोजगारी दिएको छ ।
यो होटेलमा कुल २८२ वटा कोठा छन् । यी कोठामा कुल ४३५ सैया रहेका छन् । २०२९ सालमै पाँचतारे स्तरको वर्गिकरणमा परेको यो होटेल नेपालको पुरानो होटेलमध्ये एक हो ।
कोठा संख्याको हिसावले ठूलो होटेल हायात हो । तर, यो होटेलले प्रत्यक्ष रोजगारी भने ४१० जना मात्र सिर्जना गरेको विभागको तथ्यांकमा देखिएको छ । सबैभन्दा कम रोजगारी सिर्जना गरेको पाँचतारे होटेल भने कोहलपुरको होटेल सेन्ट्रल प्लाजा हो ।
यो होटेलले ७० जनालाई मात्र प्रत्यक्ष रोजगारी दिएको छ । कुल ८० वटा कोठा रहेको यो होटेलमा ९९ वटा सैया छन् । सरकारले उपत्यका बाहिर स्तरीय होटेल खुलेमा १ सय भन्दा कम कोठा संख्या भएको होटेललाई समेत पाँचतारे मान्यता दिने नीति लिएसँगै पछिल्लो समय मोफसलमा उच्चस्तरीय होटेल खेल्ने क्रमः शुरु भएको हो ।
१६ वटा पाँचतारे मध्ये नविकरण नभई संचालनमा आउन नसकेको पोखराको द फुलबारीले भने अहिलेको कर्मचारी संख्या अपडेट गरेको छैन ।
पाँचतारेमा एकै दिन ३९३९ जना पाहुनाले सेवा पाउने
नेपालमा दर्ता भएका पाँचतारे होटेलले एक दिनमै कम्तिमा ३९३९ जनालाई बास दिन सक्ने भएका छन् । विभागका अनुसार यी होटेलमा कुल २६४२ वटा कोठा छन् । ती कोठामा सैया संख्या भन ३९३९ रहेको छ ।
पाँचतारे होटेलमा कुनमा कति रोजगारी ?



होटेल 
कोठा संख्या     
बेड संख्या    
कामदार संख्या


दी सोल्टी काठमाडौं
२८२
४३५
५५०


होटेल डेला अन्नपूर्ण
१५३
२३०
३४४


होटेल एभरेष्ट
१६०
२८०
१५५


पोखरा ग्राण्ड
१४०
२४७
१७३


होटेल द फुलबारी
१६५
२००
उल्लेख छैन


र्‍याडिसन होटेल
२६०
३५०
४००


हायात होटेल
२९०
४२६
४१०


याक एण्ड यति
२४७
३५०
३०५


द मल्ल होटेल
१००
१६३
१५३


होटेल सांग्रीला
१००
१६९
२१०


टाइगरवान प्राली, रुपन्देही
१०२
१४६
२०२


सोल्टी वेस्टेण्ड पि्रमियम
८०
९९
८०


होटेल मेरियट
२१५
३४४
३००


होटेल अलफ्ट
१६७
२१६
१८०


होटेल मेची क्राउन
१०१
१८५
८०



स्रोत : पर्यटन विभाग
याक एण्ड यति, एभरेष्ट र फुलबारीको दर्ता नवीकरण छैन
नेपालमा खुलेका पाँचतारे होटेलमध्ये तीन वटा होटेल अहिलेसम्म नवीकरण भएका छैनन् । विभागका अनुसार नयाँ बानेश्वरस्थित एभरेष्ट होटेल र दरवारमार्गस्थित होटेल याक एण्ड यति पछिल्लो समय २०७० सालमा नवीकरण भएका थिए ।
होटेलहरु प्रत्येक पाँच वर्षमा नवीकरण गर्नुपर्छ । तर, यो होटेल नवीकरण नभएको विभागले जनाएको छ । पोखराको फुलबारी होटेल समेत नवीकरण नभएको विभागले जनाएको छ । अन्य होटेल भने कोरोना महामारीका बीचमै समेत नवीकरण भएर नियमित संचालनमा छन् ।
चार तारेमा १७८० जनालाई रोजगारी
विभागमा १९ वटा चार तारे होटेल छन् । विभागका अनुसार चार तारेले १७८० जनालाई प्रत्यक्ष रोजगारी दिएका छन् । चारतारे होटेलले अहिले एकसाथ २४८७ जनालाई सेवा दिन सक्ने भएका छन् । चार तारे होटेलमध्ये कुपण्डोलस्थित होटेल हिमालयले सबैभन्दा बढी रोजगारी सिर्जना गरेको छ ।
यो होटेलमा २४० जनालाई रोजगारी दिएको छ । ताहाचलस्थित ग्राण्ड होटेल प्रालिले १५० जनालाई रोजगारी दिएको छ । सबैभन्दा कम बाँकेको होटेल स्नेह प्रालिले २५ जनालाई प्रत्यक्ष रोजगारी दिएको छ । रुपन्देहीको नान्स होटेलले ३० जनालाई रोजगारी दिएको छ ।
तीन तारेमा १७९२ प्रत्यक्ष रोजगार
विभागमा अहिले ३३ वटा तीन तारे होटेल दर्ता भएका छन् । यी होटेलमा कुल २०६२ वटा कोठा छन् । यी कोठामा सैया संख्या ३४१२ रहेको छ । यी होटेलले कुल १७९२ जनालाई रोजगारी सिर्जना गरेका छन् ।
तीन तारे होटेलमध्ये सबैभन्दा बढी रोजगारी कुपण्डोलको समिट होटेलले सिर्जना गरेको छ । समिटमा १५२ जनाले रोजगारी पाइएका छन् । रोयल सिंघि होटेलले कुल ११८ जनालाई प्रत्यक्ष रोजगारी दिएको छ ।
दुई तारेमा १२३९ लाई रोजगारी
पर्यटन विभागका अहिलेसम्म ४१ वटा दुइ तारे होटेल दर्ता भएका छन् । यी होटेलमा १५९८ कोठा रहेका छन् । दुई तारे होटेलमा एकसाथ २८८० जना पाहुनाले सेवा दिन सक्छन् । दुई तारे होटेलले कुल १२३९ जनालाई रोजगारी दिएका छन् । दुई तारे होटेलमध्ये होटेल फिस्टेल लजले सबैभन्दा धेरै १२० जनालाई रोजगारी दिएको छ ।
एकतारेमा ५९७ लाई रोजगारी
विभागमा दर्ता भएका एकतारे होटेलको संख्या ३४ वटा छ । यी होटेलमा कुल ७६२ वटा कोठा रहेका छन् । एक तारेमा एकसाथ १३४४ जनाले सेवा लिन सक्छन् । एकतारे होटेलले अहिले कुल ५९७ जनालाई प्रत्यक्ष रोजगारी दिएको पाइएको छ ।
