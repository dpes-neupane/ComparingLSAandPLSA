
२९ जेठ, मुस्ताङ । मुस्ताङ सदरमुकाम जोमसोमस्थित थिमीमा निर्माण सुरु गरिएको भ्यूटावर चार वर्षसम्म पनि पूरा हुन सकेको छैन ।
अन्नपूर्ण संरक्षण क्षेत्र आयोजना (एक्याप) मुस्ताङ र स्थानीय उपभोक्ता समितिबीच समन्वयको अभावमा भ्यूटावर निर्माणले पूर्णता पाउन नसकेको हो ।
जोमसोम आउने आन्तरिक तथा बाह्य पर्यटकको बसाइ लम्बाउने र भ्यूटावरबाट विभिन्न स्थानको दृश्यावलोकन गराउने योजना पूरा नहुँदा यहाँका पर्यटन व्यवसायी चिन्तित बनेका छन् ।
चार वर्षअघि पाँच रूपैयाँ लाखका लागतमा निर्माण सुरु गरिएको भ्यूटावरको सानो भाग मात्र निर्माण गरिएको छ ।
करिब ३० प्रतिशत काम सम्पन्न भएपनि लामो समयसम्म बाँकी काम हुन नसक्दा एक्यापले बर्सेनी विनियोजन गर्ने रकम पनि कम हुने गरेको छ । मुस्ताङ उद्योग वाणिज्य संघका अध्यक्ष खगेन्द्र तुलाचनले पर्यटकीय जिल्लामा एउटा पनि भ्यूटावर नभएको र निर्माणमा ढिला हुनु राम्रो नभएको बताए ।
‘जतिसके छिटो यो निर्माण हुनुपर्छ, बरु लगानीको अभाव भएको हो भने व्यवसायीले गर्न तयार छ’ उनले भने ।
उनका अनुसार समिति र एक्यापबीच पछिल्लो समय निरन्तर छलफल र समन्वय बढेको भन्दै चालु आर्थिक वर्षभित्रै भ्यूटावर निर्माण सम्पन्न हुने गरी काम अघि बढेको छ ।
बर्सेनी करिब एक लाखको हाराहारीमा आउने विदेशी र धार्मिक पर्यटकको मागकै आधारमा भ्यूटावर निर्माणको योजना अघि ल्याइएपनि समयमै सम्पन्न नहुँदा समस्या भएको पर्यटन व्यवसायीको भनाइ छ । रासस
