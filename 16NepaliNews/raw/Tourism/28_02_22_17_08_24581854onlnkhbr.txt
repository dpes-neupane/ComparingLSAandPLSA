
२५ बैशाख काठमाडौं । मेलम्ची खानेपानी आयोजना असोजमा पूरा हुने भनिए पनि अझै झण्डै ४ किलोमिटर सुरुङ खन्नै बाँकी छ । तोकिएको समयमा मेलम्चीको पानी काठमाडौंमा आउनेबारे अन्योल रहेपनि आगामी साउनबाट भने मेलम्चीको वितरण सञ्जालबाटै पानी वितरण सुरु हुनेछ ।
तर, त्यो पानी मेलम्चीको हुने छैन, बाग्मतीको पानी फिल्टर गरेर मेलम्चीको वितरण सञ्जालमा पठाउने तयारी भइरहेको छ । मेलम्ची खानेपानी योजनाअन्तर्गत ‘वाटर टि्रटमेन्ट प्लान्ट’ले साउनबाट आफ्नो परीक्षण गर्ने तयारी गरिरहेको छ । त्यसका लागि सुन्दरीजलबाट बाग्मतीको पानी टि्रटमेन्ट प्लान्टमा ल्याइनेछ ।
मेलम्ची आयोजना अन्तरगतको आयोजना कार्यान्वयन इकाइले पनि टि्रटमेन्ट प्लान्टमा परीक्षण हुने बाग्मतीको पानी पाइपमा पनि ल्याएर परीक्षण गर्ने योजना बनाएको छ ।
इकाइका निर्देशक तिरेश खत्रीले परियोजनाको पाइपहरुमा साउनको अन्तिमबाट आयोजनाको परीक्षण हुने बताउँछन् । ‘पाइपहरुमा विभिन्न ठाउँमा लिकेज हुन सक्छ । प्राविधिकरुपमा कतै समस्या पनि आउन सक्छ । त्यसैले मेलम्चीको पानी आउनुअघि नै बाग्मतीको पानी टि्रटमेन्ट गरेर ल्याइनेछ’ खत्रीले भने ।
यसरी काठमाडौं ल्याइएको बाग्मतीको पानी खानयोग्य हुने/नहुने त्यसै समयमा पानीको शुद्धता परीक्षणमार्फत निक्र्योल गरिनेछ । तर, टि्रटमेन्ट गरेको पानी नै सञ्जालमा ल्याइने भएकाले पिउन योग्न हुन सक्ने ठहर आयोजनाको छ ।
‘पाइपमा फोहोर जमेको हुन्छ । त्यसलाई परीक्षणका क्रममा ल्याइने पानीले सफा गर्नेछ । सँगै पाइप बिछ्याउँदा भएको कुनै त्रुटिलाई पनि यसले पत्ता लगाउँछ’ खत्रीले भने ।
मेलम्चीको पानी ल्याएर पानी प्रशोधन गर्न सुन्दरीजलमा पानीफिल्टर गर्ने प्लान्टको बन्दैछ । मेलम्ची खानेपानी वितरण गर्न १० वटा रिजर्भ ट्याङ्की पनि बन्दैछन् । ति ट्यांकीहरुको परीक्षणका लागि पनि बाग्मतीको पनी वितरण सञ्जालमा पठाइनेछ ।
त्यो पानीले सुरुवातमा मेलम्चीका पाइपहरुको सफाइ गरिनेछ । सो समयको पानी प्रयोगका लागि योग्य हुने छैन ।
‘२/३ वर्षअघि देअि बिछ्याइएको पाइपमा फोहोर जमेको हुन्छ । त्यसको फ्ल्सीङ गर्न यो पानी उपयोगी हुनेछ’ खत्रीले भने, ‘मेलम्चीको पानी आउनासाथ वितरण थाल्न यसले सहयोग पुग्नेछ ।’
कति सकियो पाइपको काम ?
पाइप बिछ्याउने काम अहिलेसम्म लगभग ८५ प्रतिशत सकिएको इकाइले जनाएको छ । ६० किलोमिटरको मुख्य लाइनमध्ये झण्डै ४३ किलोमिटरमा पाइप राखिसकिएको छ ।
त्यसैगरी ६ सय ७० किलोमिटरको वितरण लाइनमध्ये ५५० किलोमिटरभन्दा धेरै पाइप बिछ्याइसकिएको खत्रीले बताए ।
‘मेलम्ची आउनु अघिसम्म सबै पाइप बिछ्याएर सकिसक्छौं, मुख्यलाइन जेठसम्म नै सकिन्छ ‘ खत्रीले भने, ‘कामको गतिले लक्ष्य भेट्न हामीलाई धेरै समस्या छैन ।’
अहिले ७ वटा निर्माण कम्पनीले पाइप बिछ्याउने कामको ठेक्का लिएर काम गरिरहेका छन् ।
सुरुङ ३ किलोमिटर बाँकी
मेलम्ची आयोजनाको सुरुङ खन्न अझै तीन किलोमिटर बाँकी छ । पछिल्लो समयमा मेलम्चीको सुरुङको काम केही सुस्त भएको छ । नरम चट्टान भेटिएकाले काम सुस्त भएको दावी ठेकेदार कम्पनीले गरिरहेको छ ।
पहिलो चरणमा मेलम्ची आयोजनाले दैनिक १७ करोड लिटर पानी काठमाडौंमा झार्नेछ । मेलम्चीको अर्को प्रोजेक्ट तयार भएपछि भने त्यसलाई ५१ करोड लिटरमा पुर्‍याउने योजना पनि छ ।
यो योजनाअनुरुप मेलम्ची आयोजनामा याङ्ग्र्री र लार्के खोलाको पानी मिसाएर राजधानी ल्याइनेछ । पहिलो चरणमा आउने १७ करोड लिटरले काठमाडौंको पूरा माग थेग्न नसक्ने भएपछि सरकारले मेलम्चीका दुई खोलाको पानी पनि थपेर काठमाडौं ल्याउन लागेको हो ।
यसका लागि झण्डै ३ सय मिलियन अमेरिकी डलर अर्थात झण्डै ३१ अर्ब रुपैयाँ खर्च हुने प्रारम्भिक अनुमान छ । एडीबीले पनि मेलम्चीको नयाँ प्रोजेक्टमा लगानी गर्न तयार रहेको सार्वजनिक रुपमै बताइसकेको छ ।
सरकारले पनि मेलम्चीमा थप लगानी गरेर काठमाडौंमा थप पानी ल्याउने घोषणा बजेटमार्फत नै गरिसकेको छ । र, डीपीआरको काम तीव्र गतिमा अघि बढेको छ ।
अब पहिलो चरणमा १७ करोड लिटर पानी आएपछि दोस्रो चरणमा ३४ करोड लिटर पानी थपिनेछ । काठमाडौंमा दीर्घकालीन रुपमा पानीको माग व्यवस्थापन गर्न दुई खोलाको पानी मिसाउने योजना छ ।
मेलम्चीसँगै यी दुई खोलाको पानी आएपछि राजधानीमा दैनिक ५१ करोड लिटर पानी भित्रिनेछ । यसले काठमाडौंमा दीर्घकालीन रुपमा खानेपानीको अभाव पूरा सहज हुनेछ । सुरुवातमा भने दैनिक १७ करोड लिटर पानी वितरण हुनेछ ।
