
२३ असार, काठमाडौं । सरकारले दुर्गम पहाडी जिल्लाहरुमा एक जिल्ला एक हवाई मैदान निर्माण गर्ने भएको छ । आगामी आर्थिक वर्षको नीति तथा कार्यक्रममा सरकारले यस्तो योजना राखेको हो ।
दुर्गम पहाडी जिल्लाहरुमा विमानस्थल निर्माण सम्भाव्यता अध्ययन गरी एक जिल्ला एक एयरपोर्ट बनाउने नीति तथा कार्यक्रममा उल्लेख छ । अहिले पनि धेरै दुर्गम पहाडी तथा हिमाली जिल्लाहरुमा एयरपोर्ट सञ्चालनमा आइसकेका छन् ।
आन्तरिक विमानस्थलहरुलाई भौतिक पूर्वाधार, हवाई ट्राफिकको घनत्व र भावी व्यवसायिक सम्भावनालाई समेत दृष्टिगत गरी पुनः वर्गीकरण गरिने भएको छ ।
मुलुकको एकमात्र त्रिभुवन अन्तर्राष्ट्रिय विमानस्थलको क्षमता विस्तार र सेवा सुविधालाई अन्तर्राष्ट्रिय मापदण्ड बमोजिम स्तरोन्नती गरिने नीति तथा कार्यक्रममा उल्लेख छ ।
यसैगरी त्रिभुवन विमानस्थलको हवाई ट्राफिक कम गर्न आन्तरिक वायुसेवा कम्पनीहरुलाई काठमाडौं बाहिरका विमानस्थलमा सञ्चालन आधारस्थल तोकेर सेवा सञ्चालनका लागि प्रोत्साहन गरिने बताइएको छ ।
सरकारले भैरहवामा निर्माण भइरहेको गौतमबुद्ध अन्तर्राष्ट्रिय विमानस्थलको निर्माण तोकिएकै समयमा सम्पन्न गर्न पहल गर्ने भएको छ । तिब्र गतिमा निर्माण भइरहेको यो विमानस्थल सन् २०१७ को डिसेम्बरमा सम्पन्न गर्ने लक्ष्य राखिएको छ ।
पोखरा क्षेत्रीय अन्तर्राष्ट्रिय विमानस्थल निर्माणका लागि बाँकी प्रकृया पुरा गरी निर्माण कार्यको थालनी गरिने भएको छ । त्यस्तै, बारको निजगढमा दोस्रो अन्तर्राष्ट्रिय विमानस्थल निर्माणका लागि जग्गा प्राप्ती एवं सिमाकंन कार्य सम्पन्न गरेर निर्माण कार्य अगाडि बढाउने नीति तथा कार्यक्रममा उल्लेख छ ।
विभिन्न पर्यटन स्थललाई केन्द्रीत गरी निर्माण सुरु गरिएका विमानस्थ्लहरुको निर्माण कार्य सम्पन्न गरिने बताइएको छ ।
हवाई सुरक्षा अन्तर्राष्ट्रिय स्तरको बनाइने
अन्तर्राष्ट्रिय नागरिक उड्डयन संगठन (आइकाओ)को उड्डयन सुरक्षा चासोलाई सम्बोधन गरी नेपालको उड्डयन सुरक्षालाई अन्तर्राष्ट्रिय मापदण्ड अनुरुप बनाइने भएको छ ।
आइकाओले औंला ठडाएपछि युरोपेली युनियनले पनि नेपालका विमानलाई युरोपको आकाशमा उड्न नपाउने गरी कालोसूचीमा राखेको छ । दुई वर्ष कालोसूचीमा रहेको नेपालको उड्ययन क्षेत्रलाई युरोपेली युनियनले यस वर्ष पनि निरन्तरता दिएको छ ।
यसैगरी नेपाल वायुसेवा निगममा रणनीतिक साझेदार भित्राउने प्रकृया पनि तत्कालै अगाडि बढाइने भएको छ । अहिले यस विषयमा निगम तथा तालुक संस्कृति पर्यटन तथा नागरिक उड्डयन मन्त्रालयमा बहस चलिरहेको छ । लुफथान्साले निगमको व्यवस्थापन सम्हाल्ने गरी आउन प्रस्ताव समेत पेश गरिसकेको अवस्था छ ।
नेपाल सुरक्षित रहेको सन्देश विश्वभर फिँजाइने
सरकारले कुटनीतिक नियोग र गैर आवासीय नेपाली मार्फत नेपाल सुरक्षित गन्तव्य रहेको विश्वभर जानकारी गराउने भएको छ । भूकम्पपछिको यथार्थ जानकारी प्रवाह गरेर पर्यटक भित्राउन पहल गर्ने सरकारले नीति बनाएको छ ।
छिमेकी मुलुकहरु चीन, भारत लगायत अन्तर्राष्ट्रिय बजारमा नेपालका पर्यटकीय स्थलहरुको प्रवर्द्धन र बजारीकरण गरिने भएको छ ।
पशुपति क्षेत्रको धार्मिक तथा साँस्कृति सम्पदा संरक्षण गर्दै पर्यटकका लागि बढी आकर्षक र सुविधाजनक बनाइने छ । पोखरामा सिद्धार्थ-यशोधरा स्मारक बनाई बुद्धिष्ट सर्किटमा आवद्ध गरिने भएको छ ।
चर्चित धार्मिक क्षेत्रमा पुग्न पूर्वाधार विकास तथा प्रवर्द्धन कार्यक्रमलाई प्राथमिकताका साथ अगाडि बढाइने बताइएको छ ।
यो पनि पढ्नुहोस् 
त्रिभुवन विमानस्थलबाट पर्वतीय उडान सार्न ठाउँ खोज्दैछौं (अन्तरवार्ता)
 
