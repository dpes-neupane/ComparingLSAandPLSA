
बिमानस्थल बनिसकेपछि यस्तो देखिने छ आकाशबाट हेर्दा
सलमान खान
९ असार, भैरहवा । बहुप्रतिक्षित राष्ट्रिय गौरवको आयोजना गौतमबुद्ध अन्तर्राष्ट्रिय विमानस्थल स्तरोन्नतीको काम तिब्र गतिमा अगाडि बढिरहेको छ ।
गत माघ १ गते प्रधानमन्त्री सशील कोइरालाले उद्धघान गरेको विमानस्थलको धावन मार्ग (रन वे) निर्माणको काम सुरु भएको छ । विमानस्थल क्षेत्रबाट घाघर नदी फर्काउने काम अन्तिम चरणमा पुगेको छ भने सहायक निर्माणको काम सम्पन्न भइसकेको छ ।
तीन किलोमिटर लम्बाई र तीन सय मिटर चौडाइको क्षेत्रफलमा फैलिने विमानस्थलको धावनमार्ग निर्माण सबैभन्दा महत्वपूण काम हो । जसको लागत आयोजनाको कुल लागतको ५१ प्रतिशत रहेको छ ।
निर्माणाधिन धावनमार्ग हालको धावनमार्ग भन्दा दक्षिणतर्फ हुने छ । ‘धावन मार्गको सब बेसमेन्ट निमार्ण गर्नुपुर्व अहिले सतहको घाँस, रुख तथा जराहरु पन्छाउने (टप स्वाइलीन कटीन) काम भइरहेको छ’ आयोजनाका उप निर्देशक ओम शर्माले भने- ‘यो काम गर्न सम्पन्न गर्न करिब २ महिना लाग्ने छ ।’

उनका अनुसार यो चरणमा टप स्वइलिङ गरेर नयाँ माटो राखी फिलिङ गर्ने र कमजोर ठाउँमा खनेर नयाँ माटो पाट्ने काम हुने छ । त्यसलगत्तै सबग्रेड निर्माण हुने छ । सब ग्रेडमा भार बहन क्षमता (सिबिआर) ५ प्रतिशत भन्दा बढी भएको माटो राखिने छ । जुन जमिनको सतहबाट ६० सेन्टीमिटर माथी हुने छ ।
त्यसपछि सब बेसमेन्ट निमार्णको काम सुरु हुने छ । यो भाग माटो र मसिनो गिट्टी मिसाएर बनाइने छ । यसको उचाई ५४ सेन्टीमिटरको हुने छ ।
यसपछि बेस, बाइन्डर र सरफेस निर्माण हुने छ । यो भागमा मोटो खालको गिट्टी र अलकत्र समेत मिसाई ३० सेन्टीमिटर अग्लो गराइने छ ।
धावनमार्ग निर्माण सम्पन्न हुँदा जमिन सतहबाट १ सय ३५ सेन्टीमिटर माथी हुनेछ र धावनमार्ग निर्माण गर्न करिब २ वर्ष लाग्ने अनुमान गरिएको आयोजनाका उप निर्देशक शर्माले बताए ।
घाघरा नदीको सुरुको भाग र बिचमा गरी केही मिटरमात्र माटो पाट्ने काम बाँकी रहेको र हाल डाइभर्सन गरेर नदी लैजाने भागतर्फ कंक्रिट ब्लक लगाउने तथा ढलान गर्ने काम भइरहेको छ ।

उनका अनुसार यो काम सकिएपछि सुरुको भागको माटो पाटेर नदी फर्काइने छ । दुबैतर्फ भित्तामा पानीले नकाटोस भनेर सिमेन्ट कंक्रिटको प्लाष्टर र सहतमा पनि कंक्रिटको ढलाई गर्ने काम भइरहेको छ ।
यो काम बर्षायाम भन्दा पहिले नै सम्पन्न गर्ने लक्ष्य राखिए पनि बिचमा पानी परेकोका करण केही समस्या भएको उपनिर्देशक शर्माले दाबी गरे ।
२०२३ सालमा भारत सरकारको सहयोगमा निर्मित गौतमबुद्ध विमानस्थललाई स्तरोन्नती गरेर अन्तराष्ट्रिय विमानस्थल बनाउन चीनको नर्थ वेस्ट कम्पनीले ६ अर्ब २२ करोड ५१ लाख २० हजार दुई सय २७ रुपैयाँमा ठेक्का पाएको छ ।
ठेक्का सम्झौताअनुसार सन् २०१७ डिसेम्बर ३१ सम्म विमानस्थल निर्माण सम्पन्न गर्नुपर्ने छ । एसियाली विकास बैंक (एडीबी) को ऋण सहयोगमा अन्तराष्ट्रिय विमानस्थल निर्माण सुरु भएको हो ।
