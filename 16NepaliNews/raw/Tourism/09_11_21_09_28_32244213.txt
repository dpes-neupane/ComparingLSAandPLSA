

१० फागुन, काठमाडौं । विराटनगरमा सम्पन्न होटल व्यवसायीहरुको क्षेत्रीय सम्मेलनले पूर्वमा पर्यटन विकासका निमित्त अध्यागमन कार्यालयलगायत विराटनगरलाई क्षेत्रीय विमानस्थको रुपमा सेवा विस्तार गराउन माग गरेको छ ।
बैठकमा पूर्वमा रहेका पर्यटन आकर्षण केन्द्रहरुको राष्ट्रिय र अन्तर्राष्ट्रिय स्तरका प्रचारप्रसार तथा खासगरी भारतीय सीमा नजिकका क्षेत्रमा प्रचार-प्रसार बढाएर धार्मिकलगायतका पर्यटकहरुको संख्यामा उल्लेख्य वृद्धि गर्न सकिने र पर्यटकहरुको बसाई लम्बाउन सकिने विषयमा छलफल भएको थियो ।
संघका महासचिव विनायक शाहले प्रस्तावित विकासका कार्यक्रमहरु र क्षेत्रीय संघसँगको सहकार्यमा पर्यटन प्रवर्द्धनात्मक कार्यक्रमहरु प्रस्तुत गरेका थिए । त्यस्तै, विराटनगर, पश्चिमाञ्चल -पोखरा), चितवन, दोलखा क्षेत्रीय संघका अध्यक्षहरु क्रमशः सुरेश भट्टराई, भरतराज पराजुली, ज्ञानेन्द्र विष्ट र सुन्दर कार्कीले आ-आˆनै क्षेत्रको प्रतिवेदन प्रस्तुत गरेका थिए ।
बैठकमा होटल एसोसिएसन अफ धरान, हिले र विराटनगरका होटल व्यवसायीहरुले पनि पर्यटक विकासका सम्भावनाबारे मन्तव्य व्यक्त गरेका थिए । अतिथि भवनको नाममा पाहुनाहरु राखिने, कमिसन लिएर अनलाइन होटल बुकिङ गर्ने कम्पनीहरुले स्पष्ट आधारविना स्तर निर्धारण गर्ने जस्ता विसंगति रोक्न पनि बैठमा छलफल भएको थियो ।
बैठकमा देशभरि रहेका होटल संघ नेपालका क्षेत्रीय संघहरुबीच आपसी सहकार्य बढाउन वाषिर्क कार्यक्रम निर्धारण गरेर अघि बढ्ने सहमतिका साथै दक्ष जनशक्ति उत्पादनका लागि तालिमहरुको आयोजना गर्नेबारे पनि सहमति भएको छ ।
होटल संघ नेपालको एघारौं कार्यसमितिको बैठक पनि विराटनगरमा सम्पन्न भएको छ । बैठकमा चीनमा हुने पर्यटन मेलामा सहभागिता, घरजग्गा करबारे सरकारी स्पष्ट कानुनी व्याख्या, श्रम ऐनको मस्यौदा, सन् २०२० मा २० लाख पर्यटक भित्र्याउने बारे कार्यनीति तथा तालिमका बारेमा पनि वृहत्रुपमा छलफल भएको थियो ।
