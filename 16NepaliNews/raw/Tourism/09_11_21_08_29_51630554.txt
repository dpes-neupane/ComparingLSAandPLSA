

२३ असोज, गुल्मी । गुल्मीको सिमीचौरमा एक दशकदेखि भइरहेको विमानस्थलको निर्माणले अपेक्षाकृत गति लिन सकेको छैन । जसका कारण दशैंमा धुले उडानबाट धेरैको जहाज चढ्ने आशा निराशामा परिणत भयो ।
दशैंमा सञ्चालन गर्ने योजना भए पनि विविध समस्याले पूरा गर्न नसकिएको रेसुंगा विमानस्थल निर्माण समितिका अध्यक्ष मधुकृष्ण पन्तले बताए । ‘काम निममित र योजना अनुसारनै अगाडी बढेको थियो,’उनले भने,’ स्थानीय चुनावले पनि समस्या हो निर्माणको काम छिट्टै सुरु गर्छौ ।’ जहाजमा उड्ने सपना बोकेका जिल्लावासीका लागि विमानस्थल निर्माण सपना जस्तै लागेपनि दशैमा धुले उडान भर्ने कुरालाई थप केहि आश उनीहरुमा पलाएको थियो ।
विमानस्थल सञ्चालन हुने खबरलगत्तै जिल्लाका उद्योगी, व्यवसायी पनि हषिर्त भएका थिए । नियमित विमानस्थल सञ्चालन भए जिल्लाको समग्र आर्थिक विकासले फड्को मार्ने अपेक्षा लिइएको थियो ।
‘यसपालि दसैंमा जहाज उड्ने सुनेका थियौं,’ रेसुंगा नगरपालिका ११ स्थित सिमिचौरकी रविना थापाले भनिन, ‘जहाज चढ्ने कुरा सपनाजस्तै भयो ।’ हिजो आज विमानस्थल निर्माणको काम नभएको उनले बताइन । ‘चुनावमा पनि नेताहरूले विमानस्थल चल्छ भन्थे’, उनले भनिन,’अझै पनि काम उस्तै छ ।

निर्वाचित जनप्रतिनिधिहरुले यसतर्फ चासो दिन समेत उनले आग्रह गरिन । विमानस्थल सञ्चालन भए गुल्मी सहित छिमेकी जिल्ला अर्घाखाँची, प्युठान, बागलुङ, पाल्पा र स्याङजाका सर्वसाधारण प्रत्यक्ष लाभान्वित हुनेछन । दसैंमा जिल्लाबाटै जहाजमा उडेर आवतजावत गर्न पाइने खबरले हषिर्त भएको रेसुंगा नगरपालिका १ की चन्दा घिमेरेले बताइन् । ‘आफ्नै जिल्लाबाट हवाईजहाजमा काठमाडौं जान/आउन पाइने सुन्दा खुसी लागेको थियो,’ उनले भनिन, ‘आखिर बसमै आइयो ।’
जिल्लाबाट बसमा लामो यात्रा गरेर काठमाडौं जानुपर्ने बाध्यता हट्ने भएपछि धेरैलाई खुसी लाग्नु स्वभाविक भएको प्रतिक्रिया दिइन् । अहिले दशैमा तम्घास सदरमुकाम नजिकै ठुलो पहिरो गएर झण्डै १० दिन धेरैले दुख पाएका थिए । भने पटक पटक पाल्पा बुटवल सडकखण्डको सिद्धबाबाले पनि समस्या हुने गरेको छ । यो समयमा बिमान स्थलबाट धुले उडान शुरु भएको भए राहत महसुस गर्ने स्थानीयको भनाई छ ।
‘जहाज संचालन भएको भए दश हजार पनि तिर्थे,’ गुल्मी दरवार गाउँपालिका ३ का लक्ष्मण बस्नेतले भने,’घण्टौको यात्रा र जोखिम मोलेर हिड्नुपर्ने बाध्यता छ ।’ विमानस्थल निर्माणको जिम्मा सुनिल समीर निर्माण सेवाले लिएको छ ।
छ सय १० मिटर लम्बाइ भएको धावनमार्ग ३० मिटर चौडा रहेको निर्माण सेवाका नारायण पोखरेलले जानकारी दिए । विमानस्थल प्रभावित क्षेत्रमा पर्ने सिमिचौरस्थित थालेमालेका केही घरपरिवारलाई अन्यत्रै सारी सकिएको छ । विमानस्थलको ७८ रोपनी १० आना क्षेत्रफलमध्ये ५६ रोपनी सार्वजनिक जग्गा छ । ४६ घरधुरीलाई मुआब्जा दिएर अन्य ठाउँमा सारिएको अध्यक्ष पन्तले बताए । यसअघि मुआब्जामा विवाद हुँदा निर्माण प्रभावित भएको उनको भनाइ छ ।
निर्माणकै क्रममा हालसम्म पाँच हजारदेखि १७ लाख रुपैयाँसम्म मुआब्जा वितरण गरिएको छ । पन्तका अनुसार ४६ घरपरिवारलाई हालसम्म ८५ लाख रुपैयाँ मुआब्जा वितरण गरिसकिएको छ । विमानस्थल निर्माणका लागि हालसम्म झन्डै ११ करोड रुपैयाँ खर्च भइसकेको समितिले जनाइएको छ ।
विमानस्थल सञ्चालन भएपछि जिल्लाको पर्यटन प्रवर्द्धनमा टेवा पुग्ने गुल्मी उद्योग वाणिज्य संघका अध्यक्ष दुर्गाप्रसाद पाण्डेले बताए ।
२०६३ देखि विमानस्थल निर्माण सुरु गरिए पनि निर्माण कार्य ढिलो गतिमा हुँदा समयमै निर्माण सम्पन्न हुन सकेको छैन् । नेकपा एमालेको तर्फबाट तत्कालिन पर्यटन मन्त्री प्रदीप ज्ञवाली रहदा उक्त विमानस्थलको शिलान्यस गरेका थिए ।
अहिले निर्माण भइरहेको सिमीचौरको थालेमाले ्सरहित सदमुकाम तम्घास नजिकको उनायचौरको पनि अध्ययन भएको थियो ।
