

२६ साउन, काठमाडौं । भ्रमणका लागि नेपाल सुरक्षित रहेको युरोपेली मुलुकका पत्रकार एवम् पत्रयात्रा र भ्रमण व्यवसायी (टुर अपरेटर)ले बताएका छन् ।
नेपाल भ्रमणमा रहेका १२ पत्रकार र टुर अपरेटरले सात दिनसम्म नेपालका विभिन्न पर्यटकीय गन्तव्यको भ्रमणपछि प्यासिफिक एसोसिएसन अफ ट्राभल एजेन्ट (पाटा)द्वारा काठमाडौंमा आयोजित कार्यक्रममा नेपालमा गत वैशाखमा गएको भूकम्पले प्रचारमा आएजतिको पर्यटकीय गन्तव्यमा क्षति नपुर्‍याएको र ती सुरक्षित नै भएको बताए ।
उनीहरूले नेपाल विश्वमै एक उत्कृष्ट गन्तव्यस्थल भएको बताउँदै आफ्नो मुलुकमा गई नेपाल सुरक्षित रहेको र भ्रमण गर्नयोग्य भएको प्रचारप्रसार गर्ने प्रतिबद्धतासमेत जनाए । सो अवसरमा पाटाका अध्यक्ष सुमन पाण्डेले भूकम्पबाट केही पर्यटकीय सम्पदामा सामान्य क्षति भए पनि त्यसको मर्मत भइसकेको बताउँदै युरोपेली पर्यटकलाई नेपाल भ्रमणका लागि आग्रह गरे।
जर्मनीका थोमस लिम्प्रग र टुर अपरेटर रोमी ग्यानस्चोलगायत पत्रकारले अब नेपाललाई युरोपेली पर्यटन प्रवद्र्धनका लागि व्यापक प्रचारप्रसार गर्न सुझाव दिए । भ्रमण टोलीले काठमाडौँ उपत्यकालगायत पोखरा, चितवन, नगरकोट, भक्तपुर क्षेत्रका पर्यटकीयस्थलको भ्रमण गरेको थियो । रासस
