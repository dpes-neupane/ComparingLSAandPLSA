काठमाडौं । होटल तथा पर्यटन व्यवसायी संघ नेपालले साना तथा मझौला पर्यटन व्यवसायीको समस्या सम्बोधन गर्न प्रधानमन्त्री कार्यालयलाई ९ बुँदे ज्ञापनपत्र बुझाएको छ । मंगलबार प्रधानमन्त्री कार्यालयलाई ज्ञापनपत्र बुझाउँदै संघले कोभिड–१९ को विषम परिस्थितिका कारण समस्यामा परेका साना तथा मझौंला होटल तथा रेष्टुरेन्ट व्यवसायीहरुको समस्या तत्काल सम्बोधन गर्न सरकारलाई आग्रह गरेको हो । कोभिड–१९ का कारण होटल तथा पर्यटन क्षेत्रको व्यवसाय शून्यमा झरेको र सोही कारण देशभरबाट करिब ८० हजार माथिका साना तथा मझौला पर्यटन व्यवसायीहरु डुब्ने खतरा बढेको भन्दै बागमती प्रदेश संघले सरकारलाई आग्रह गरेको हो ।प्रदेश संघ अध्यक्ष सन्तोष उप्रेती र महासचिव दामोदर नेपालद्धारा जारी ज्ञापनपत्रमा संकटले ठूला पर्यटन व्यवसायीहरुलाई भन्दा पनि अझ बढि साना तथा मझौला व्यवसायीहरुलाई प्रभाव पारेको भन्दै सो क्षेत्रका व्यवसायीहरुको उत्थानमा सरकार केन्द्रित हुनुपर्ने धारणा व्यक्त गरेको छ । अहिलेको अवस्थामा व्यवसायीले घरभाडा, बैंकको ब्याज,किस्ता र कर्मचारीको तलब भत्तासमेत चलाउन नसक्ने अवस्था आएको भन्दै सो समस्या समधानका लागि सरकारले तत्काल उचित पहल गरिदिनु पर्ने संघले माग गरेको छ । ज्ञापनपत्रमा संघले समस्याबाट ग्रसित व्यवसायलाई माथि उठाउन घरभाडामा सतप्रतिशत छुट देखि बैकिङ्ग कर्जामा सहुलियत, ब्याजमा छुटदेखि बैंकिङ्ग भूक्तानीको समय सीमा समेत कम्तिमा २ वर्ष लम्ब्याइदिन सरकारसँग माग गरेको छ । साथै बढिभन्दा बढी राजस्व र रोजगारी दिने पर्यटन क्षेत्रको उत्थानमा केन्द्रित हुँदै आगामी आर्थिक वर्ष २०७७/७८ को बजेट ल्याउन समेत संघले सरकारसँग आग्रह गरेको छ ।  