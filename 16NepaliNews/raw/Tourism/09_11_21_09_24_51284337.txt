
२० जेठ, बाबियाचौर (म्याग्दी) । म्याग्दीको दरवाङ दुखुबेसीमा रहेको भाले बास्ने’ तालमा पुग्ने पदमार्ग निर्माण गरिएको छ ।
दुखुबेसीका बासिन्दाले श्रमदान गरेर गाउँदेखि तालसम्म पुग्ने करिब तीन किलोमिटर लामो पदमार्ग निर्माण गरेका हुन् ।
धार्मिक एवम् पर्यटकीय हिसाबले सम्भावनायुक्त भाले बास्ने ताललाई पर्यटकीय गन्तव्यका रुपमा विकास गर्ने उद्देश्यले पदमार्ग निर्माण गरिएको स्थानीय मितेरी युवा क्लबका अध्यक्ष श्रीप्रसाद रोकाले बताए ।
परापूर्वकालमा ताल नजिकैको झरनाबाट बिहान सबेरै भाले कराएको आवाज आउने र त्यहाँ पूजाआजा तथा दर्शन गरेमा मनोकांक्षा पूरा हुने जनविश्वास रहेको छ । पहाडको भिरालो ठाउँमा पदमार्ग निर्माण भएपछि तालको अवलोकन र पूजाआजाका लागि पुग्नेलाई सहज भएको अध्यक्ष रोकाले बताए ।
स्थानीयवासी र जिविसको रु १० लाख लगानीमा बेनी-दरबाङ सडकखण्डको दुखुखोलादेखि दुखुबेसी हुँदै तोलाबाङ जोड्ने सडक निर्माण गरिएको हो । रासस
