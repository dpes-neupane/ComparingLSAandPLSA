

३१ चैत, दोलखा । धार्मिक र पर्यटकीय गन्तव्य कालिन्चोक यो वर्ष आन्तरिक पर्यटकको आकर्षणको केन्द्र बनेको छ । दोलखा सदरमुकाम चरिकोटबाट १७ किलोमिटर दुरीमा रहेको कालिञ्चोक क्षेत्रको कुरी उपत्यका यो बेला खचाखच छ ।
हिमपातपछि हिउ खेल्न, मन्दिर दर्शन र दृश्यावलोकन गर्न आउने पर्यटकले पछिल्ला दिनहरुमा कुरी बजारसँगै सदरमुकाम चरिकोटका होटलहरु समेत पाहुनले भरिएका छन् । २ वर्षअघिको भूकम्पले तहसनहस बनाएको चरिकोट बजारले कालिन्चोकलाई गन्तव्य बनाउने पर्यटकका कारण मुर्झाउने अवसर पाएको छ ।
कुरी बजारबाट कालिञ्चोक भगवतीको मन्दिर पुग्न झण्डै एक घण्टा उकालो उक्लिनुपर्छ । ३ हजार ८ सय ४२ मिटरको उचाईमा रहेको मन्दिरमा राजधानी काठमाडौं सहित मुलुकका बिभिन्न भागबाट दैनिक हजारौंको  संख्यामा पर्यटकहरु आउने गरेको स्थानिय होटल व्यवसायी चन्द्र तमाङले बताए ।
आन्तरिक तथा बाह्य पर्यटकहरुको ब्यवस्थापन गर्न स्थानिय होटल व्यवसायीलाई भ्यानभ्याईको अवस्था छ यसपटक । कुरी बजारका होटलमा पाहुना अटाउन नसकेपछि धेरैजसो पर्यटक सदरमुकाम चरिकोटमै बास बसेर भोलीपल्ट कालिञ्चोक उक्लने गरेका छन् ।
तामाङका अनुसार हिमपातपछी शुक्रबार र शनिबार मोटरसाईकल र बोलेरो गाडीहरुको ताँतीले कुरी बजार भरिन्छ । चरिकोटबाट बोलेरो रिजर्भ गरेर आउने देखी मोटरसाईकल आफ्ना निजी फोरह्विल गाडी लिएर आउनेहरुको ब्यवस्थापन गर्न कठिन भएपछी पर्यटकहरु बास बस्न चरिकोटनै झर्ने गरेका छन् । पर्यटकका लागी कुरी बजारभरी दुई दर्जन बढी होटलहरु सञ्चालनमा छन् ।
जाडोमा अत्याधिक चिसो हुने यस क्षेत्रमा खुलेका होटलहरुका कोठा काठले बारेर बनाईएका कारण रात बिताउदा चिसो अनुभव कम नै हुने गरेको व्यवसायीहरु बताउछन् । यस्तै पर्यटकको सत्कारका लागी होटलहरुले रातको समयमा क्याम्प फायर लगायतका कार्यक्रमको समेत व्यवस्था मिलाउने गरेको अर्का होटल ब्यवसायी शोनाम शेर्पाले बताए ।
बजारबाट झण्डै एक घण्टा पैदल चढेपछि टाकुरामा रहेको मन्दिरमा पुगिन्छ । ‘धेरै जसो बिहानै सुर्योदय हेर्ने गरी उकालो चढ्छन’ व्यवसायी शेर्पाले सुनाए । उनका अनुसार मन्दिर रहेको टाकुराबाट गौरीशंकर सहितका हिमश्रृङखलाहरुको दृश्यावलोकन गर्न सकिन्छ ।

‘आँखै अगाडी यतिका हिमाल र टाकुराहरु देख्दा जो कोही पनि लोभिन्छ’ पहिलोपटक कालिञ्चोक आएकी ललितपुर लेले गाँउकी मल्लिका थापाले भनिन् । टाकुराबाट चारैतिर देखीने हिमाल, डाँडाकाडाँ, ठुल–ठुला घना जंगलले जो कोहीलाई पनि मोहित पार्ने मल्लिकाले सुनाईन ।
कुरीबाट पूर्वी क्षेत्रका ठुल ठुला घाँसे मैदानमा गल्फ खेलको राम्रो सम्भावना रहेको छ । यस्तै कालिञ्चोकबाट प्याराग्लाईडिङ समेत सञ्चालन गरेर स्वदेशी तथा विदेशी पर्यटक अझ बढी मात्रामा भित्र्याउन सकिने चरिकोटका ब्यबसायी सनद थापाले बताए । टुट्वान र घ्याङडाँडाको घाँसे मैदानमा उक्त खेल र पर्यटक आकर्षित गर्ने नयाँ योजना बनाउन सकिने थापाले सुझाए ।
धार्मिक पर्यटकको नाममा निजी गाडीको मनपरी
दोलखामा ४ सयभन्दा बढी निजी गाडी छन् । निजी गाडीको आम्दानीको मुख्य श्रोतनै यतिबेला कालिञ्चोक आउने पर्यटक ओसार पसार बनेको छ ।
निजी सवारी साधन कानुनत ब्यक्तिगत प्रयोजनका लागि खरिद गरी रातो नम्बर प्लेट लिइन्छ । तर यहाँका निजी गाडी कालिञ्चोक दर्शनमा आउने पर्यटकहरु ओसार्नका लागि प्रयोग भएका छन् ।
निजी गाडीहरु चरिकोटदेखि कालिञ्चोकसम्मको सडकमा भाडामा गुडाएर ट्याक्सीको रुपमा मनपरी भाडा असुल्दै छन् । चरिकोटदेखि नियमित बस सेवा भए तापनि सडक निर्माणाधिन भएकाले बेलाबेलामा ठूला सवारी साधन आवत जावत बन्द हुन्छ । त्यस्तै पानी पर्दा र हिउँ पर्दा पनि सामान्य बस सेवा अबरुद्ध हुन्छ । त्यही मौकामा निजी गाडीले १७ किलोमिटर सडकमा ५ हजार बढी भाडा असुल्दै आएका छन् ।
निजी गाडीले दोहोरो भाडा दर लिने गरे तापनि कतिपयले पुर्याएर  भाडा अग्रिम लिने अनि फिर्ता नल्याई पयटकहरु अलपत्र छाड्ने गरेको गुनासो आउँने गरेको छ । निजी सवारी भाडामा लिएर नियम विपरीत सञ्चालन हुने गाडीलाई प्रशासनले समेत रोक्न सकेको छैन ।
– रञ्जना न्यौपानेबाट
