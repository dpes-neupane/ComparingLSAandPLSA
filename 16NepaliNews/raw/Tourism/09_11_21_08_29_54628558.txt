

८ असोज, काठमाडौं । राष्ट्रपति विद्यादेवी भण्डारीले चन्द्रागिरी हिल्स लिमिटेड परिसरमा निर्मित नेपाल एकीकरणका प्रणेता पृथ्वीनारायण शाहको पूर्ण कदको सालिक आइतबार चन्द्रागिरी हिल्समा आयोजित विशेष समारोहकाबीच अनावरण गरिन् ।
आइतबार चन्द्रागिरी हिल्समा आयोजित भव्य समारोहमा मन्त्री, विभिन्न राजनीतिक दलका नेता, सभासद लगायत विशिष्ठ व्यक्तित्वहरुको उपस्थिति थियो ।
चन्द्रागिरी हिल्स लिमिटेडद्वारा निर्मित सो शालिक ५ फिट ८ इन्च उचाईको छ । मुर्तीकार नविन सुवेदीले सो शालिक निर्माण गरेका हुन् ।
पृथ्वीनारायण शाहले सुरु गरेको नेपाल एकीकरणको अभियानका क्रममा राजनीतिक र धार्मिक रुपले सम्बन्धित रहेको चन्द्रागिरीमा उनको शालिक राख्नु नेपाली इतिहासको संरक्षण र सम्बर्द्धनमा एक महत्वपूर्ण योगदान पुग्ने भएकोले यस चन्द्रागिरि हिल्स लिमिटेडले उक्त शालिक निर्माण गरेको हो ।
नेपालको एकीकरण अभियानकै क्रममा पृथ्वीनारायण शाहमकवानपुर र नुवाकोटको यात्रा चन्द्रागिरीको बाटो हुदै गरेको र उनले काठमाडौंं उपत्यकाको सुन्दरताका साथै असोज महिनामा यहाँ फलेको लहलह धानदेखि लोभिएर बडो खेतीयोग्य जमिन रहेछ भनी आफ्नो राज्य विस्तारका क्रममा यस काठमाडौँ उपत्यकामाथि नै विजय प्राप्त गर्ने अभियानस्वरुप योजना बनाएको इतिहास छ ।
त्यस्तै उनले हाल भालेश्वर मन्दिर रहेको स्थानमा बसेर यति काठमाडौं उपत्यकामाथि विजय प्राप्त गर्न सकौँ भनी गरेको तथ्य पनि इतिहासमा भेटिन्छ । यी दुई पक्षको ऐतिहासिकताको सम्बर्द्धनका लागि यो शालिक निर्माण गरिएको हो । यसले गर्दा यो क्षेत्र नेपालको धार्मिक, सांस्कृतिक र ऐतिहासिक पक्षको संगमस्थलका साथै एकीकृत पर्यटकीय गन्तव्यका रुपमा विकास गर्न सहयोग पुग्ने अपेक्षा हामीले गरेका छौँ ।
उक्तअनावरण कार्यक्रमलाई सम्बोधन गर्दै राष्ट्रपति भण्डारीले वर्तमान विशाल नेपालको जग एकीकरणको समयमै बसालिएको प्रसंग उल्लेख गर्दै तत्कालीन अन्तर्राष्ट्रिय परिस्थिति र सामाजिक परिवेशमा सबै जातजाति, भाषाभाषी र स साना सामन्ती राज्य रज्यौटाहरुलाई एकताको सुत्रमा बाँधेर सबल र एकीकृत राज्यनिर्माण गर्नु तत्कालीन आवश्यकता भएको र त्यस ऐतिहासिक कार्यलाई पृथ्वीनाराण शाहले सम्पन्न गरेको बताए ।
उनले प्राकृतिक सौन्दर्यले सुशोभित यस पुण्यभूमिको पर्यावरणीय संवेदनशीलतालाई कायमै राखी स्थानीय जीवनस्तर उकास्ने तथा पर्यटनको विकासमार्फत नेपालको समृद्धि हासिल गर्ने काममा यस संस्थाले अहम भूमिका निर्वाह गर्नसक्ने अपेक्षा आफुले गरेको धारणा पनि राखिन् ।
उनले चन्द्रागिरी जस्तो ऐतिहासिक स्थानमा एकीकृत पर्यटकीय गन्तव्यका रुपमा विकास गरी यस संस्थाले अनुकरणीय काम गरेको चर्चा पनि सो अवसरमा गरिन् ।
सो समारोहलाई सम्बोधन गर्दै संस्कृति पर्यटन तथा नागरिक उड्डयनमन्त्री जितेन्द्र नारायाण देवले यस चन्द्रागिरी हिल्सले केवलकारको निर्माण मात्र नभएर सांस्कृतिक एवम् धार्मिक पर्यटनको विकासका एकीकृत योजनाहरु ल्याई प्रसंशनीय काम गरेको चर्चा गरे ।
उनले आजैमात्र आगामीबर्ष सन् २०१८ को पर्यटन पुरस्कार यस चन्द्रागिरी हिल्सलाई प्रदान गर्ने निर्णय नेपाल सरकारले गरेको जानकारी संयोगबस आफूले यस कार्यक्रममा गराउन पाउँदा खुसी लागेको प्रसंग पनि सो कार्यक्रममा उल्लेख गरे ।
सो सभामा नेपाली काँग्रेसका वरिष्ठ नेता रामचन्द्र पौडेल, एकीकृत नेकपामाओवादीका उपाध्यक्ष नाराणकाजी श्रेष्ठ, राप्रपा नेपालका अध्यक्ष कमल थापा, एकीकृत राप्रपा राष्ट्रवादीका अध्यक्ष डा.प्रकाशचन्द्र लोहनी, पूर्व अर्थमन्त्री डा.रामशरण महत, राजपाका नेता शरतसिंह भण्डारी, सभासदहरु विनोद श्रेष्ठ, सुवाससिंह ठकुरी, प्रेमबहादुर सिंह लगायतले यस ऐतिहासिक स्थलमा पृथ्वीनारायण शाहको शालिक निर्माण गरेर इतिहासको संरक्षण र सम्बर्द्धनका लागि यस चन्द्रागिरि हिल्स लिमिटेडले प्रश्ांसनीयकार्य गरेको बताए ।
चन्द्रागिरि हिल्स लिमिटेडका अध्यक्षचन्द्रप्रसाद ढकालले छोटै समयमा यो पर्वत काठमाडौं र समग्र देशबासीकै आकर्षक पर्यटकीय एवम् धार्मिक गन्तव्यका रुपमा स्थापित भइसकेको जानकारी दिए ।
उनले लिमिटेडले यस क्षेत्रलाई आगामीदिनमाएकीकृत पर्यटकीय क्षेत्रका रुपमाविकास गर्ने विभिन्नकार्यक्रमहरुको पनि जानकारी गराए ।
कम्पनीका लगानीकर्ता मिनबहादुर गुरुङले राष्ट्रपति विद्यादेवी भण्डारीसहित सबैजना आमन्त्रित व्यक्तित्वहरुलाई धन्यवाद ज्ञापन गरे ।
यहाँको भालेश्वर महादेव मन्दिरबाट यो अवधिमा ६३ लाख, १२ हजार ९५० रुपैयाँ भेटिघाटी संकलन भएको छ । यसलाई नेपालमै एक पारदर्शी र व्यवस्थित देवस्थलका रुपमाविकास गरी यसबाट उठेको भेटिघाटीलाई पारदर्शी फण्डका रुपमा संकलन गरी धार्मिक र सामाजिक कार्यमा लगाउने योजना यस कम्पनीले बनाएको छ ।
