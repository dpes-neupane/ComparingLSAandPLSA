२० लाख पर्यटक भित्र्याउने लक्ष्यका साथ सरकारले भ्रमण वर्ष २०२० को घोषणा गरेको छ । पर्यटनमार्फत आर्थिक समिद्धिमा महत्त्वपूर्ण योगदान पुग्ने विश्वासका साथ सरकारले भ्रमण वर्षलाई निकै महत्त्व दिएर काम गरिरहेको छ । सोही अनुसार बुधबार सरकारले तामझामका साथ भ्रमण वर्षको भव्य उद्घाटन गर्दैछ । त्रिपुरेश्वरस्थित दशरथ रङ्गशालाबाट दिउँसो ४ः३० बजे राष्ट्रपति विद्यादेवी भण्डारीले भ्रमण वर्षको औपचारिक उद्घाटन गर्ने कार्यक्रम छ । ११ देशका विदेशी विशिष्ट पाहुनासहित ४० भन्दा बढी देशका प्रतिनिधिलाई आमन्त्रण गरिएको समारोहलाई निकै भव्य बनाउने सरकारको तयारी छ ।   बुधबार नै सातै प्रदेशहरुमा समेत विविध कार्यक्रम गरी पर्यटन वर्षको स्वागत गरिँदै छ । पर्यटक भित्र्याउने लक्ष्यका साथ गरिएको यो पहिलो कार्यक्रम भने होइन । यो तेस्रो अभियान हो । योभन्दा अघि सरकारले दुई पटक पर्यटन वर्ष मनाइसकेको छ । सन् १९९८ र २०११ मा दुई पटक पर्यटन वर्ष मनाइसकेको सरकारले अपेक्षित लक्ष्य पूरा गर्न नसके पनि यस पटक जसरी भए पनि लक्ष्य पूरा गरिछाड्ने योजनामा बनाएको छ । महत्त्वपूर्ण लक्ष्य लिइएको भ्रमण वर्ष महाअभियानमा निजी–सरकारी साझेदारी कस्तो रहला ? पर्यटनसम्बद्ध संस्थाले सरकारलाई कसरी सहयोग गर्लान्, अनि वातावरण कस्तो बन्ला ? पक्कै यसैले भ्रमण वर्षको सफलता निर्धारण गर्नेछ । ‘सरकारलाई टानको पूर्ण साथ रहन्छ’ ट्रेकिङ एजेन्सिस् एसोसिएसन अफ नेपाल (टान) का अध्यक्ष खुम सुवेदी‘भिजिट नेपाल २०२०’ को सफलताका लागि हामी सबै एकजुट हुन आवश्यक छ । उच्च सोच, उच्च मनोबल र उच्च लक्ष्यका साथ भ्रमण वर्षमा केन्द्रित हुन आवश्यक छ । यो कमीकमजोरी केलाएर बस्ने बेला होइन । बरु पर्यटन प्रवर्द्धनको यस अभियानमा सरकारलाई सहयोग गर्ने बेला हो । सबै क्षेत्र, तह, तप्का तथा निकायहरु भ्रमण वर्ष सफल बनाउन एकजुट भएर लाग्नुपर्छ । भ्रमण वर्षको सफलताका लागि निजी क्षेत्रबाट सरकारलाई सहयोग गर्न टान जिउज्यान दिएर लागेको छ । २० लाख पर्यटन भित्र्याउने सरकारको योजनामा हामी (टान)ले मात्र ८ लाख विदेशी पर्यटक भित्र्याउने लक्ष्य राखेका छौँ । त्यसका लागि हामीले हाम्रा विदेशस्थित एजेन्सीहरु परिचालन गरेका छौँ । अन्तर्राष्ट्रिय बजारमा भ्रमण वर्षको प्रचारप्रसार र पर्यटक आकर्षित गर्न टानका एजेन्सिस् तथा निकायहरुलाई महत्त्वपूर्ण भूमिका खेल्न आग्रह गरेका छौँ । नेपाल भित्रिने र पदयात्रा गर्ने पर्यटकहरुका लागि टानले सेवामा २० प्रतिशतको छुटको व्यवस्था समेत गरेको छ ।सबैले हातेमालो गरेर लाग्ने हो भने भ्रमण वर्ष अवश्य सफल हुन्छ । २० लाख मात्र होइन ३० लाख पर्यटक यसैवर्ष नेपाल भित्र्याउन सकिन्छ । पर्यटन प्रवर्द्धनको यस महाअभियानमा टान सकारात्मक छ । भ्रमण वर्ष सफल पार्न सरकारलाई टानको पूर्ण साथ र सहयोग रहन्छ । सहयोगका लागि हामी सरकारको दाहिने हात हुन तयार छौँ ।‘पाहुनाहरुको स्वागत सत्कारमा हामी तयार छौँ’ होटल एसोसिएसन नेपाल (हान) का अध्यक्ष  सृजना राणाभिजिट नेपाल २०२० को चर्चा चुलिएको छ । पर्यटन प्रवर्द्धनको यस महाअभियानले हामी सबैमा उत्साह भरेको छ । सरकारी क्षेत्रदेखि निजी क्षेत्रले समेत यसलाई अपनत्व अनुभव गरेका छन् । यसभित्र केही कमी कमजोरी त छँदै छन् र पनि यस अभियानले नेपालको पर्यटन क्षेत्रलाई गति दिन्छ भन्ने हो । हुँदै नहुनुभन्दा केही त हुनु राम्रो हो । यसले मुलुकको अर्थतन्त्रसमेत माथि उठाउन मद्दत मिल्छ । त्यसैले जिम्मेवारीका हिसाबले हामी यस महाअभियानमा सरकारलाई साथ दिन तयार छौँ । अहिले हामी पूर्ण रूपमा भ्रमण वर्षको तयारीमा केन्द्रित छौँ । हाम्रो हस्पिट्यालिटी (सेवा, सत्कार)को क्षेत्र पनि भएको हुँदा हामी भ्रमण वर्षप्रति निकै संवेदनशील र जागरुक छौँ । पर्यटकको सेवा सत्कारमा अझ उत्कृष्टता कसरी प्रदान गर्न सकिन्छ भनेर लागिपरेका छौँ । भ्रमण वर्षलाई नै लिएर हामीले होटल व्यवसायीहरुलाई सेवा सत्कारका विषयमा ट्रेनिङ दिइरहेका छौँ । अबको केही दिनभित्र नै हामीले सरकार (आयोजक) सँग मिलेर एयरपोर्टका कर्मचारीलाई ट्रेनिङ दिने तयारी गरेका छौँ ।भ्रमण वर्षको सफलताकै लागि सरकारलाई सहयोग गर्न र पर्यटकहरुका लागि सहज वातावरण तयार गर्न हामीले व्यवसायीहरु तयार छौँ । भ्रमण वर्षलाई लिएर हामीले हान अन्तर्गतका होटलहरुमा एकोमोडेसनमा ३० प्रतिशत र लजिङ फुडिङकामा १५ प्रतिशतको छुटको व्यवस्था गराएका छौँ । यो केन्द्रदेखि प्रदेश सबै क्षेत्रमा लागू गरिएको छ । भ्रमण वर्षप्रति हामी सकारात्मक छौँ । पर्यटन वर्ष र पर्यटक दुवैको स्वागत गर्न हामी तयार छौँ ।‘अन्तर्राष्ट्रिय हवाइ क्षेत्रमा ध्यान दिइयोस्’ नेपाल एशोसियशन अफ टुर एण्ड ट्राभल एजेन्ट्स(नाट्टा) का अध्यक्ष सि.एन पाण्डेनाट्टा भ्रमण वर्ष २०२० को पूर्ण सफलताको कामना गर्दछ । भ्रमण वर्ष सफल पार्न निजी क्षेत्रको तर्फबाट सरकारलाई नाट्टाको पूर्ण साथ र सहयोग रहेको छ । पर्यटन वर्षलाई लिएर हामीले सरकारसँग मिलेर धेरै काम गरिरहेका छौं । सन् २०१९ भर हामी यसै अभियानमा व्यस्त जस्तै भयौँ । सन् २०२० सुरु भएसँगै र भ्रमण वर्षको उद्घाटन भएसँगै अब हामी अभियान सफल पार्नतर्फ केन्द्रित हुने छौं । पर्यटन प्रवर्द्धनमा विविध समस्याहरु त छँदैछन् । पूर्वाधारको समस्या, अध्यागमनको समस्या तथा पर्यावरणीय समस्याहरु पनि छन् । यी समस्यालाई चिर्दै अभियान सफल बनाउनु छ । भ्रमण वर्षमा आउने पाहुँना(पर्यटकहरु) लाई ट्राभल एण्ड टुरको उचित प्रवन्ध मिलाउने प्रतिबद्धता नाट्टा जाहेर गर्छ । भ्रमण वर्षलाई नै लिएर नाट्टाले पर्यटकहरुका लागि ट्राभल एण्ड टुरमा १० प्रतिशतको छुट व्यवस्था गरेको छ । आउने पाहुनाको सेवामा नाट्टा तम्तयार छ । अर्को कुरा हाम्रो अन्तरार्ष्ट्रिय हवाई चार्ज महंगो हुँदा पर्यटक आगमन कम भइरहेको छ । गत वर्ष कुल ७२ लाख आगमनमा १२ लाख मात्र पर्यटकहरु नेपाल आएका थिए । यसले हवाई क्षेत्रमा पर्यटकको आगमन अत्यन्त कम छ । यतातर्फ सरकारले ध्यान दिनुपर्छ । र, अर्को कुरा सरकारले निजगढ विमानस्थल, गौतमबुद्ध विमानस्थल र पोखरा विमानस्थलको निर्माण चाँडो भन्दा चाढो सम्पन्न गर्नुपर्छ । अनिमात्र पर्यटनका लागि आधारहरु तयार हुन्छन् ।   #भ्रमण वर्ष २०२०