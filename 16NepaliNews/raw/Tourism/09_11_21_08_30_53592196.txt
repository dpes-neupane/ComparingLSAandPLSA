

 
१७ जेठ काठमाडौं । अन्तर्राष्ट्रिय चेन होटल म्यारियटको ठमेलमा निर्माण भएको चार तारे होटल फेयरफिल्ड म्यारियट बुधबारदेखि सञ्चालनमा आएको छ ।
यसअघि नै ग्राहकहरुलाई सेवा दिन सुरु गरिसकेको भएपनि होटल व्यवस्थापनले बुधबार देखि औपचारिक रुपमा सञ्चालनमा आएको जानकारी दिएको हो ।
बिश्वभरमा ८ सय ५० वटा होटल सञ्चालन गरिरहेको म्यारियटले नेपालमा सञ्चालनमा ल्याएको यो पहिलो होटल हो ।
होटलको उद्घाटन कार्यक्रममा बोल्दै म्यारियट इन्टरनेशनलको एसिया प्यासीफिक ब्रान्ड एण्ड मार्केटिङका उपाध्यक्ष माइक फुल्कर्सनले नेपालमा सञ्चालनमा आएको यो होटलमा बिश्वका अन्य देशमा सञ्चालीत फेयर फिल्ड म्यारीयटमा जस्तै सुविधा पाइने बताए ।
कार्यक्रममा बोल्दै फुल्कर्सनले भने, ‘म्यारियटको नेपालमा पहिलो होटलको रुपमा फेयरफिल्ड म्यारीयट सञ्चालनमा ल्याएका छौ, अन्य देशमा सञ्चालीत फेयरफिल्ड र यहाँको होटलमा कुनै फरक हुनेछैन ।
त्रिभुवन बिमानस्थलबाट करिब ५ किलोमिटरको दुरीमा सञ्चालीत यो होटलमा पर्यटकको बिशेष आकर्षण हुने व्यवस्थापकहरुको दावी छ ।
म्यारियट इन्टरनेशनल साउथ एसियाका एरिया उपाध्यक्ष मध्यम बिजनेश ट्राभलर्सको लागि यो होटल उचित हुने बताउँछन् । उनले भने, ‘आरामदायी खोज्नेहरु तथा व्यवसायीक यात्रुहरुका लागि यो होटल उचित हुन्छ ।’

बजेटका हिसाबले बस्नका लागि यो होटल सस्तो पनि पर्दछ । होटलमा अन्तर्राष्ट्रिय स्तरका १ सय १५ कोठा छन् । यसमध्ये ७१ वटा डिलक्स किङ बेड रुम छन् भने अन्य ४३ वटा डिलक्स टुइन बेड रुम छन् । यहाका रुममा ४० इन्चको एलइडी टेलिभिजन, रेफ्रिजेरेटरका साथै चिया तथा कफी मेकर पनि छ ।
यो होटलमा झण्डै डेढ सय जनाको क्षमतायुक्त कुजिन रेष्टुरेण्ट, कफी सप र आउटडोर डाइनिङ सञ्चालनमा छ ।
एमएस ग्रुपको झण्डै एक अर्बको लगानीमा निर्माण भएको यो होटलमा म्यारियटले व्यवस्थापनको जिम्मा लिएको छ । म्यारीयटले यो होटल ३० वर्षका लागि ब्यवस्थापनको जिम्मा लिएको हो ।
झण्डै एक दशकको अबधिमा नेपालमा सुरु भएको यो नै पहिलो अन्तर्रा्ष्ट्रिय चेन होटल हो । अन्य अन्तराष्ट्रिय चेन होटलले निर्माणको काम सुरु गरेपनि अझै सकिएको छैन ।
म्यारीयटकै अर्काे पाँच तारे होटल भने नक्सालमा निर्माण हुँदै गरेको छ जसको अहिले इन्टेरियर डिजाइनको काम भइरहेको छ । अहिले म्यारयिटबाट आएका महाप्रवन्धक प्रकाश जयदेबनले सम्पुर्ण व्यवस्थापनको जिम्मेवारी लिइरहेका छन् ।
म्यारियटले गत वर्षदेखि नै यो होटललाई सञ्चालनमा ल्याउने योजना बनाएको थियो । तर, भारतीय नाकाबन्दी र भूकम्पका कारण यसको निर्माण सम्पन्न १ वर्ष ढिलो हुन गएको थियो ।
