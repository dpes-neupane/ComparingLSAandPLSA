काठमाडौं– अन्नपूर्ण प्रथम हिमालको आरोहणका क्रममा हराएका मेलेसियाका ४८ वर्षे वि किन चिनको सिम्रिक एयरको हेलिकप्टरले उद्धार गरेको छ । सिम्रिकले उनलाई उपचारका लागि मेडिसिटी अस्पताल लगेको जनाएको छ ।आठ हजार मिटर भन्दा अग्लो हिमाल अन्नपूर्ण प्रथम आरोहण गरेर फर्किदा चिन हराएको खबर बुधबार साँझ आएको र बिहीबार उज्यालो हुनासाथ क्याप्टेन सिद्धार्थजंग गुरुङ सिम्रिक एयरको हेलिकोप्टर लिएर खोजीका लागि उडेका थिए । हेलिकोप्टर देखेर हात हल्लाइरहेका चिनलाई  सिद्धार्थजंगले देखेपछि एयरलाईन्समा खवर गरेको र  क्याप्टेन विवेक खड्का नेतृत्वको लङलाइन उद्धार टोलीले उनलाई उद्धार गरको सिम्रिकका मार्केटिङ हेड योगेश सापकोटाले जानकारी दिए ।सिम्रिकका मार्केटिङ हेड सापकोटाका अनुसार बिहीबार बिहान उडेका सिम्रिकका हेलिकोप्टर अन्नपूर्ण प्रथमको आधार शिविरमा पुगेको थियो । उनले भने, ‘हाम्रो पहिलो काम ती पर्यटकलाई चाहिने अक्सिजन र खाद्यान्न उनी भएकै ठाउँमा झार्ने र उद्धार टोली त्यहाँ पठाउने हुन्छ।’काठमाडौंबाट उडेको हेलिकोप्टरले आधार शिविरभन्दा केही माथि नै उद्धारमा दक्ष शेर्पा टोलीलाई झारेको र शेर्पा टोली ती पर्यटक भएका ठाउँसम्म पुग्न ४ घन्टाभन्दा बेसी लागेको थियो । शेर्पाहरुको टोलीले पहिला ती पर्यटकलाई बोकेर केही तल हेलिकोप्टर आउनसक्ने ठाउँसम्म ल्याई डोरीमा झुन्ड्याएर सुरक्षित स्थलमा अवतरण गराइएको थियो । डोरीमा झुन्ड्याएर गरिने उद्धारलाई लङलाइन रेस्क्यु भनिने सापकोटाले बताए । सुरक्षितस्थलबाट आरोहीलाई अस्पतालसम्म हेलिक्प्टरले ल्याएको थियो ।अन्नपूर्ण प्रथम हिमालको आरोहण गरी फर्कने क्रममा हराएपछि परिवारले बिमा कम्पनी ग्लोबल रेस्क्युलाई खवर गर्दा बेवास्ता गरेको श्रीमती चिनले बताएकी छिन् । कुनै आपत परे उद्धार पाइएला भनेर वि किन चिन आरोहणमा निस्कनुअघि गरेको बिमाको कुनै अर्थ नभएको भन्दै श्रीमती चिनले दुखेको पोखेकी छिन् ।श्रीमती चिनले श्रीमान हराएको सिम्रिक एयरलाई खवर गरेपछि उद्धारका लागि टोलि खटिएको थियो । सिम्रिकसँग उद्धारका लागि हाइअल्टिच्यूडमा पनि उड्न सक्ने हेलिकोप्टर, साहसी पाइलट र उद्धारमा दक्ष शेर्पा टोली पनि रहेको छ ।अन्नपूर्ण प्रथमको आरोहरणमा चिन ३१ जनाको टोलीमा गएको मलेसियाली सञ्चार माध्यम स्ट्रेट्सटाइम्सले लेखेको छ । मंगलबार आरोहण पूरा गरी फर्किंदा उनी बाटोमा छुटेका थिए । यसअघि वि किन चिनले अरु थुप्रै हिमालको आरोहण गरिसकेका छन् ।  