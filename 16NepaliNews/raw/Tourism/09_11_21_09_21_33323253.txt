

२३ भदौ, काठमाडौं । पर्यटन सचिव दिनेश थपलियाले विमानस्थल बढाउने भन्दा दुर्गम क्षेत्रका जनताले हवाई सेवा पाउने कुरालाई प्राथमिकता दिनुपर्ने बताएका छन् ।
नेपाल वायुसेवा निगमको निरीक्षणपश्चात थपलियाले उडान गन्तव्य र सेवाको स्तर विस्तार गर्दै निगमले आफ्नो विगतको प्रतिष्ठा कायम गर्नुपर्नेमा जोड दिए ।
‘निगमका लागि उपयुक्त हुने कार्ययोजना तयार गरी तदनुरुप कार्यान्वयन गर्दै जाने हो भने असम्भव भन्ने कुरा छैन, तर यसका लागि अनुशासन मूल आधार हुने छ’ उनले भने ।
निगमका महाप्रवन्धक सुगतरत्न कंसाकारले राष्ट्रिय ध्वजावाहक नाफाका लागि नभई सेवाका लागि भन्ने अन्तर्राष्ट्रिय मान्यता भएपनि निगम घाटामा नगएको जानकारी गराए ।
कंसाकारले निगमले एयरबस ल्याएपछि विगतमा स्थगित राखिएका गन्तव्यहरुमा उडान प्रारम्भ गरेको बताउँदै अबका लागि २ वटा वाइड्वडी विमान सेवामा लगाउनु अति आवश्यक रहेको जानकारी गराए ।
उनले आन्तरिक स्रोत परिचालन गरी विमान खरीद गर्दा दीर्घकालीन रुपमा सकारात्मक प्रभाव पर्ने बताए ।
कर्मचारी युनियनका अध्यक्ष राजन उप्रेती, कर्मचारी संघका कावा अध्यक्ष अताउल्ला र कर्मचारी संगठनका अध्यक्ष मनोज कुमार साहले निगमको विकासका लागि कर्मचारी, व्यवस्थापन र सरकारको सामुहिक प्रयास आवश्यक रहेको बताए ।
