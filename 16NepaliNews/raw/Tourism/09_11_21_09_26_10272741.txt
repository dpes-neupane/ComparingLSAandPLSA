
२० वैशाख, काठमाडौं । मुलुकको एकमात्र त्रिभुवन अन्तर्राष्ट्रिय विमानस्थलमा ठूला जहाजहरु उडान अवतरणमा रोक लगाइएको छ । अत्याधिक उडान अवतरणका कारण धावनमार्गमा चाप बढेपछि ठूला जहाज ल्याउन रोक लगाइएको हो ।
धावनमार्गमा चाप कम गर्न १९६ टनभन्दा बढी तौल भएका जहाज ल्याउन रोकिएको विमानस्थलका निमिक्त महाप्रबन्धक बिरेन्द्रप्रसाद श्रेष्ठेल अनलाइनखबरलाई बताए । विमानस्थल सामान्य अवस्थामा नआउँदासम्म ठूला जहाज अवतरणमा रोक लगाएको उनको भनाई छ ।
तर, व्यवसायिक रुपमा नियमित उडान गर्दै आएका जहाजलाई भने कुनै रोकावट नगरेको बताइएको छ । ‘हामीले कमर्शियल फ्लाइट रोकेका छैनौंं, राहत सामाग्री बोकेर आउने आर्मीका ठूला जहाजमात्र रोकेका हौं’ महाप्रबन्धक श्रेष्ठले भने- ‘ठूला जहाजका कारण धावनमार्गमा समस्या आउन थालिसकेको छ ।’
आर्मीका ‘सी १७’, ‘एमडी ११’ लगायतका जहाजहरु त्रिभुवन विमानस्थलमा आइरहेका छन् । यी जहाजको तौल निकै धेरै हुने श्रेष्ठ बताउँछन् । एक सय ९६ टनभन्दा बढी तौल भएका एयर एशिया, टर्किस एयर लगायतका जहाजहरु भने नियमित उडान अवतरण गर्न पाउनेछन् ।
विनाशकारी महाभूकम्पका पीडितलाई राहत सामाग्री ल्याउने विदेशीहरु बढेपछि त्रिभुवन अन्तर्राष्ट्रिय विमानस्थल निकै व्यवस्त बनिरहेको छ । आर्मीका ठूला विमानहरु राहत सामाग्री बोकेर त्रिभुवन विमानस्थमा आइरहेका छन् ।
ठूला जहाजको उडान अवतरण बढेपछि विमानस्थलको धावनमार्गमा प्वाल पर्न थालेको महाप्रबन्धक श्रेष्ठले बताए । ‘धावनमार्गमा बिचबिचमा प्वाल पर्ने, उप्किने भएपछि दैनिक रुपमा उडान अवतरण रोकेर मर्मत गर्दै आइरहेका छौं’ उनले भने- ‘हिजो राती तीन घण्टा विमानस्थल बन्द गरेर धावनमार्ग मर्मत गर्‍र्यौं ।’
मुलुकमा एउटामात्र अन्तर्राष्ट्रिय धावनमार्ग भएको हुँदा यसलाई जोगाउनुपर्ने श्रेष्ठको भनाई छ । ‘भएको एउटामात्र धावनमार्ग पनि भत्कियो भने भोलिदेखि अन्तर्राष्ट्रिय उडान अवतरण कहाँबाट गराउने ?’ उनको प्रश्न थियो ।
भूकम्पले जमिन हल्लाउँदा विमानस्थल कमजोर बनेको छ । यही बेलामा ठूला जहाजको बाक्लो उडान अवतरण भएपछि त्यसको मार धावनमार्गमा परेको छ । ‘भूकम्पका कारण भित्र के भइरहेको छ, हामीले बाहिरबाट देख्दैनौं, भूकम्पपछि धावनमार्गमा प्वाल पर्ने, उप्किने भएपछि ठूलो संकट आइपर्ला भनेर समयमै सचेत भएका हौं’ श्रेष्ठले भने ।
त्यसो त दैनिक १८ घण्टा खुल्ला रहने विमानस्थललाई अहिले २४सै घण्टा सुचारु गरिएको छ । विमानको चाप नघटेसम्म २४सै घण्टा विमानस्थल सञ्चालन गर्ने बताइएको छ ।
हिजोमात्र २४ घण्टामा नियमित, चार्टर्ड लगायत गरी त्रिभुवन विमानस्थलबाट ४ सय ७ वटा उडान अवतरण भएको महाप्रबन्धक श्रेष्ठले जानकारी दिए । यो संख्या आन्तरिक तथा अन्तर्राष्ट्रिय उडान अवतरणको हो । सामान्य समयमा अन्तर्राष्ट्रिय उडान अवतरण ८० वटा हुने गथ्र्यो । अहिले अन्तर्राष्ट्रिय उडान अवतरण हृवात्तै बढेको छ ।
केही दिन अगाडि त विमानस्थलमा पार्किङ समेत नभएर जहाज अवतरण गर्न पाएनन् । विमानस्थलले आएका जहाज तुरुन्त फर्काउने गरेपछि अहिले पार्किङ सामान्य हुँदै गइरहेको श्रेष्ठले बताए ।
विमानस्थल भारतीय एयरफोर्सका जहाजले भरिएपछि नियमित उडान अवतरण समेत प्रभावित भएका थिए । कतिपय नियमित उडान डेढ घण्टासम्म आकाशमा होल्ड गर्दासमेत अवतरण गर्न नसकेर फर्किनुपरेको थियो । राहत सामाग्र बोकेर आउने विमानले विमानस्थल भरिने गरेको थियो ।
