
१८ माघ, काठमाडौं । संखुवासभाको तुम्लिङटार विमानस्थलको धावनमार्गको मर्मत सम्भार शुरु भएको छ । यससँगै यो विमानस्थलमा काठमाडौंबाट ठूला जहाजबाट भइरहेको उडान बन्द भएको छ । तुम्लिङटारमा काठमाडौंबाट बुद्ध एयरले नियमित उडान गरिरहेको थियो ।
अब विमानस्थलमा समिट एयरले ट्वीनअटर जहाजबाट सोमबारदेखि नियमित उडान थाल्नेछ । धावनमार्गको मर्मतका लागि शनिबारबाट ठूला जहाजको उडान भने बन्द भएको छ ।
नेपाल नागरिक उड्डयन प्राधिकरणका अनुसार यो विमानस्थलको धावनमार्गको मर्मत १ महिना चल्ने छ । त्यतिन्जेल आधा धावनमार्गको प्रयोग गरी साना जहाजबाट भने उडान हुनेछ ।
पहाडी भेगका विमानस्थलमध्ये अहिले तुम्लिङटार नियमित र निर्वाध उडान भइरहेको विमानस्थल हो । बुद्ध एयरले समेत एक महिनाका लागि काठमाडौं-तुम्लिङटार रुटको उडान बन्द भएको जानकारी गराएको छ ।
