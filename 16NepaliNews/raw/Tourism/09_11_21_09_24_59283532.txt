

१८ जेठ, काठमाडौं । पर्यटनमन्त्री कृपासुर शेर्पाले भूकम्पको महाविपत्तीबाट पर्यटन क्षेत्र आत्तिनुपर्ने अवस्था नरहेको बताएका छन् । भूकम्पले क्षतविक्षत भएको पर्यटनलाई पुरानै अवस्थामा फर्काउन सबैले सकरात्मक भूमिका निर्वाह गरे छिट्टै पुनरुत्थान हुने उनको भनाई छ ।
पर्यटन पत्रका मञ्च टीजेएफ-नेपालले बुझाएको ६ बुँदे सुझावपत्र बुझ्दै मन्त्री शेर्पाले यस्तो बताएका हुन् । सुझावपत्रमा देशको पर्यटनबारे सकारात्मक सन्देश प्रवाह गर्न योजनाबद्ध ढंगबाट अघि बढ्नुपर्ने, पर्यटन विकासको लागि तत्कालीन र दीर्घकालीन गुरुयोजना तर्जुमा गर्नुपर्ने, निजी पर्यटन व्यवसायीलाई उत्साहित बनाउने खालको कार्यक्रम ल्याउनुपर्ने, नेपाल पर्यटन बोर्डमा सिइओ नियुक्त गर्नुपर्ने लगायतका सुझावहरु समेटिएका छन् ।
मन्त्री शेर्पाले पर्यटकीय क्षेत्रको अवस्था अध्ययन गर्न राष्ट्रिय अन्तर्राष्ट्रिय विज्ञहरुको टोली परिचालन गरेर पर्यटनलाई पूर्ववत अवस्थामा फर्काउने जिकिर गरे । नेपालका प्राकृतिक गन्तब्यहरु राम्रा भएकोले त्यस क्षेत्रसम्म जान बिग्रिएका बाटो निर्माण र होटलहरु बनाउनु नेपाल आफै सक्षम भएको बताउँदै उनले अब पर्यटकहरुलाई आर्कषित गर्न प्रबर्धनात्मक अभियानहरु सञ्चालन गर्नेसमेत जानकारी दिए ।
अहिले आफु साँस्कृतिक थातथलो, पर्यटकीय पदमार्गहरुमा देखिएको समस्या कसरी चाँडो भन्दा चाँडो समाधान गर्न सकिन्छ भन्नेमा गम्भिर रुपमा लागि परेको उनको भनाई थियो । त्यसको लागि डिएफआइडी जस्ता संस्थासँग सहकार्य गर्ने तयारी भइरहेको र संस्कृति क्षेत्रको लागि विश्वबैंकलगायतसँग सहयकार्य गर्ने तयारी भइरहेको उनले बताए ।
