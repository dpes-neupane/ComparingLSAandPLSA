काठमाडौं –  प्याराग्लाइडिङको उत्कृष्ट गन्तव्यको रुपमा पोखरालाई मानिदै आएको भएपनि  अब काठमाडौंमै व्यवसायिक प्याराग्लाइडिङ सेवा सञ्चालन हुने भएको छ ।विगत तीन वर्षदेखि व्यवसायिक प्याराग्लाइडिङ सञ्चालनमा आए पनि खासै चर्चा छैन । तर,  शंकरापुर प्याराग्लाइडिङले काठमाडौंमा पत्रकार सम्मेलन गरी शंकरापुर नगरपालिकाको जरसिंहपौवाबाट सुरक्षित प्याराग्लाइडिङ गर्न सकिने कम्पनीले जनाएको छ ।शंकरापुरले २०७० देखि सोलो र २०७१ देखि टेण्डम फ्लाइट सुरु गरेको भएपनि प्रचार प्रसारको अभावमा काठमाडौंमै उपलब्ध रहेको सुरक्षित प्याराग्लाइडिङ ओझेलमा परेको थियो ।शंकरापुर प्याराग्लाइडिङका प्रवन्ध निर्देशक कुशल थापाले जरसिंहपौवाबाट सुरक्षित प्याराग्लाइडिङ गर्न सकिने र यसका लागि आवश्यक पूर्वाधार पनि तयार भइसकेको पत्रकार सम्मेलनमा जानकारी दिए ।समुद्री सतहबाट १९०५ मिटर उचाइमा रहेको जरसिंह पौवाबाट सुरु गरी ३० मिनेटको उडानपछि शंकरापुर नगरपालिका पटापमा ल्याण्डिङ हुनेछ ।प्याराग्लाइडिङ शुल्क नेपालीका लागि ५ हजार ५ सय तथा बिदेशीका लागि सय डलर निर्धारण गरिएको छ । पत्रकार सम्मेलनमा शंकरापुर प्याराग्लाइडिङका प्रबन्ध निर्देशन थापाले भविश्यमा नयाँ पाइलट उत्पादन गरी व्यवसायिक प्याराग्लाइडिङलाई उचाईमा पुर्याउने लक्ष्य लिइएको जानकारी दिए ।नेपालमा पोखरा, स्याङजा, धरान, ललितपुरको लेले लगायतका स्थानबाट व्यवसायिक प्याराग्लाइडिङ उडान हुन्छ ।  