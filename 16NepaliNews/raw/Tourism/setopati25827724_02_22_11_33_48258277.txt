
गत साउन महिनादेखि कोरोना संक्रमण दर ओरालो लाग्दै गर्दा धुलिखेलका होटल व्यवसायी प्रह्लाद प्याकुरेललाई होटल व्यवसाय तङ्ग्रनेमा निकै खुसी लागेको थियो। 
यसलगत्तै आफ्नो होटलमा चहलपहल बढ्न थालेसँगै कार्यक्रमका बुकिङले उनलाई उत्साह पनि थप्दै लगेको थियो।
वर्ष नबित्दै उनलाई आजभोलि उही पहिलेकै चिन्ताले ‘डेरा’ जमाइसक्यो।
‘व्यवसायले रूप फेर्लाझैं लागेको थियो, कोरोना तेस्रो लहरको चिन्ताले सताउन थालिसक्यो’, उनले भने।
कोरोनाका दुइटा लहरले होटल व्यवसायीलाई निकै ठूलो घाटा व्यहोर्न बाध्य बनाइरहेका बेला पुनःतेस्रो लहरको कोरोना महामारी (ओमिक्रोन) प्रक्षेपणले उनीलगायत धुलिखेलका होटल व्यवसायीलाई हाल थप चिन्ताको भारी बोकाएको छ। 
यही साल कोरोनाको दोस्रो लहरले होटल व्यवसाय थप धरासायी बनाएपछि पुनः तङ्ग्रन थालेको समयमा तेस्रो लहरको प्रक्षेपणले व्यवसायलाई निकै मार पर्ने क्षेत्रीय होटल संघ (हान) की सचिव ज्योत्स्ना सैंजु बताउँछिन्।
उनले भनिन्,‘नेपालमा कोरोना तेस्रो लहर ओमिक्रोनको डरले होला धुलिखेलमा विदेशी पाहुना आउन छाडिसके, हाल आन्तिरिक पर्यटक मात्रै धुलिखेल आउनुहुन्छ, तर यसलाई सन्तोषजनक मान्नुपर्छ।’
केही महिनाअघि नेपाल आउँदा क्वारेन्टिन बस्नुपर्ने नियम हटेपछि उनको धुलिखेलस्थित होटल माउण्ट प्रिन्समा विदेशी पर्यटकसमेतको निकै चहलपहल बढेको थियो। 
उनका अनुसार कोरोना महामारीका कारण होटल-व्यवसाय धरासायी हुँदा धुलिखेलका चार होटल बन्द भएका छन्।
‘होटल निर्माणको ब्याज तथा घर भाडासमेत तिर्न नसक्दा धुलिखेलका होटल बन्द हुनुपर्‍यो, नयाँ व्यवसायी यो पेशामा आउन डराइरहनुभएको छ’, उनले भने।
२० कोठा क्षमता रहेको उनको होटलमा स्वास्थ्य मापदण्ड अनपाई पाहुनालाई सेवा प्रदान गर्दै आइएको छ। 
पर्यटकीयस्थल धुलिखेलमा ठूलासाना गरी करिब ६० होटलमा एक हजार बेड क्षमता छन्।
काभ्रेपलाञ्चोकस्थित धुलिखेलको होटल-पर्यटनमा मात्रै करिब रु ५० अर्बको लगानी रहेको संघले जनायो। यहाँ करिब तीन हजारभन्दा बढीले प्रत्यक्ष रोजगारी पाएका छन्। 
गत चैतमा दोस्रो लहर सुरू भएसँगै वैशाख अन्तिम सातासम्म धुलिखेलका होटलमा बुकिङ रद्द भएका थिए।
जेठ, असार र साउनमा होटल ठप्पै रह्यो। कोरोनाको जोखिमपछि हाल पुनः असोज महिनादेखि बामे सर्दै गरेका होटल बन्द हुने हो कि भन्ने चिन्ताले सताउने गरेको गुनासो आउन थालेको हानका अध्यक्ष प्रेमकण्ठ श्रेष्ठले बताए। 
‘तेस्रो लहरको कोरोना आउने र सावधानी अपनाउनुपर्ने सूचना सरकारी पक्षबाटै आउन थालेपछि होटल व्यवसायी निकै तनावमा छन्, होटल व्यवसाय चौपट हुने भयो, व्यवसायी टाट पल्टने भए। हालसम्म त आन्तरिक पर्यटक बढ्दै छन्, तर पछिल्लो दिनमा कोरोना संक्रमण बढ्दै गएपछि विदेशी पाहुनाको चहलपहल घट्दै गएको छ।’ 
यही वर्षको कोरोना कहरपछि आन्तरिक एवं बाह्य पर्यटकबाट आत्मनिर्भरतातर्फ लागेको धुलिखेलको होटल-पर्यटन कोरोनाको दोस्रो लहरले निकै प्रभावित बनाएको देखिन्छ।
कोभिड-१९ का कारण पर्यटन क्षेत्रले बेहोरिरहेको क्षति न्यूनीकरण गर्दै पुरानै लयमा फर्काउन गत वर्ष होटल व्यवसायीले विशेष तीन प्याकेजको समेत घोषणा गरेका थिए।
‘स्वास्थ्य सुरक्षाका मापदण्ड अपनाइ पर्यटन क्षेत्रले व्यहोर्नुपरेको क्षति न्यूनीकरणलाई प्याकेजले पर्यटकको सेवामा विशेष प्याकेजसहित तल्लीन भएका थियौं, दोस्रो लहरले पुनःथल्याइदियो, अब तेस्रोले के गर्छ यसै भन्न सकिन्नँ’, उनले गुनासो गरे।
सङ्घले यसअघि ‘कल्चर एण्ड नेचर’, ‘फिलिङ सुरपरम्यान’ र ‘तीनधारे झरना’लगायत विशेष प्याकेज सञ्चालन गर्ने योजना अघि सारेको थियो। साथै जीपलाइनिङ, हाइकिङ र हजार सिँढी चढ्दै देवीस्थानमा रहेको कालीदेवीको दर्शन तथा शान्ति वनस्थित बुद्ध मूर्तिको अवलोकन प्याकेजमा अनिवार्य गराइएको थियो।
 
