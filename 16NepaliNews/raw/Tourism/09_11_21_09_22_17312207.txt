

२९ साउन, काठमाडौं । नेपाल वायुसेवा निगमले भदौ १५ गतेदेखि भारतको बैंगलोर र १८ गतेदेखि मुम्वइमा नियमित उडान सुरु गर्ने भएको छ । शुरुमा दुबै शहरमा हप्ताको दुई दिन र भविष्यमा हप्ताको तीन दिन उडान गर्ने निगमले जनाएको छ ।
प्रवर्द्धनात्मक योजनाअनुसार शुरुको एक महिना दुईतर्फी दुइवटा टिकट खरिद खरिद गर्दा एउटा टिकट निःशुल्क उपलब्ध गराइने भएको छ । हाल यो प्रवर्द्धन योजना बैंकक र क्वालालम्पुरमा लागु छ ।
मुम्बइका लागि हप्ताको दुई दिन (सोमबार र शुक्रवार) तथा बैंगलोरका लागि दुई दिन (मंगलबार र शनिबार) उडान गर्ने निगमले जनाएको छ । भविष्यमा निगमले दुबै सेक्टरका लागि तेस्रो उडान गर्ने छ । ती उडान मुम्बईका लागि बुधवार र बैंगलोरका लागि बिहीबार हुनेछ ।
नयाँ उडानको सन्दर्भमा काठमाडौं-बैंगलोर र काठमाडौं-मुम्बईका लागि एकतर्फी प्रवर्द्धन भाडा १० हजार ९२ रुपैयाँ तोकिएको छ ।
काठमाडौं-बैंगलोर-काठमाडौंका लागि २० हजार ८ सय ९३ रुपैयाँ र काठमाडौं-मुम्बई-काठमाडौंका लागि २१ हृजार ६७ रुपैयाँ भाडादर निर्धारण गरिएको छ । यो भाडादर करसहित हो ।
दुबै गन्तव्यको उडानको पूर्वतयारी पुरा भैसकेको निगमले जनाएको छ ।
