
सलमान खान
२३ चैत, भैरहवा । निर्माणाधीन भैरहवा गौतमबुद्ध अन्तर्राष्ट्रिय विमानस्थलको स्तरोन्नितका लागि अयोजनाले थप २ सय ८८ विघा जग्गा अधिग्रहणका प्रस्ताव गरेको छ ।
प्रस्तावित जग्गामा राडर स्टेशन, कार्गो र सुरक्षा भवन निर्माण गर्नका लागि आयोजनाले २ सय ८८ विघा जग्गा अधिग्रहणका लागि प्रस्ताव गरेको हो ।
विमानस्थलको स्तरोन्नतीका लागि आयोजनाले यस अघि १ सय ४० विघा जग्गा अधिग्रहणको लागि प्रस्ताव गरेको थियो । यो अहिले प्रक्रियामा छ ।
विमानस्थललाई अन्तर्राष्ट्रिय विमानस्थलको रुपमा स्तरोन्नती गर्नका लागि पटक पटक गरी ४ सय २७ विघा जग्गा अधिग्रहण गरिसकिएको छ ।
यता हवाई उड्डयन सुरक्षा सम्बन्धी अन्तर्राष्ट्रिय निकाय आइकाको मापदण्ड अनुसार अन्तर्राष्ट्रिय विमानस्थलका लागि ४ सय २७ विघा जग्गा प्रयाप्त मानिन्छ । गौतमबुद्ध विमानस्थलका लागि जग्गा अधिग्रहण गर्न लागेको छैठो पटक हो । आयोजनाले २ सय ८८ विघा जग्गा अधिग्रहण गरेसँगै विमानस्थलको ७ सय १५ विघा क्षेत्रमा फैलनेछ ।
तर, गुरुयोजनामा राडर स्टेशन, काग्रो र सुरक्षा भवन छुटेको कारण त्यसका लागि जग्गा अभाव भएको कारण थप २ सय ८८ विघा जग्गा अधिग्रहणका लागि प्रस्ताव गरिएको आयोजनाका प्रमुख ओम शर्माले बताए । उनका अनुसार भविष्यको सम्भावित सुविधाका लागि समेत जग्गा अधिग्रहणको लागि प्रस्ताव गरिएको हो ।
प्रत्येक विमानस्थलका लागि राडर स्टेशन, कार्गो र सुरक्षा भवन निकै महत्वपुर्ण मानिन्छ । इी तीन भवनविना विमानस्थल बन्दैन ।
तर, गज्जबको कुरो के छ भने निर्माणधीन गौतमबुद्ध अन्तर्राष्ट्रिय विमानस्थलको गुरुयोजनामा यी तीन वटै कुरा छुटेका छन् ।
गुरुयोजनामा यी तिन वटै छुटेको र यसको निर्माणको लागि जग्गा अभाव भएको कारण जग्गा अधिग्रहणका लागि प्रस्तव गरिएको आयोजना प्रमुख शर्मा बताउँछन् ।
उनका अनुसार प्रस्ताव गरिएको २ सय ८८ विघा जग्गा विमानस्थलको पुर्व तर्फ रनवे देखि ६ सय मिटरसम्म, पश्चिम तर्फ तिनाउ खोला सम्म, उत्तर तर्फ लुम्बिनी रोडसम्म र गल्लामण्डी सडक देखि ७५ मिटर दक्षिण तर्फ प्रस्ताव गरिएको छ ।
जग्गा अधिग्रहणको विषयमा निराधार हल्लाहरु फैलिएको कारण हल्लाको पछि नलाग्न आयोजना प्रमुख शर्माले आग्रह गरेका छन् । उनले आयोजनाले भैरहवाको होटल निर्वाणसम्म जग्गा अधिग्रहण गर्ने हल्ला निराधार भएको बताउँदै जग्गा अधिग्रहणको लागि निर्वाण होटल नजिक रहेको कुलोलाई सिमाकंन गरिएको बताए ।
जग्गा अधिग्रहणमा स्थानीयको विरोध
अयोजनाले अनावश्यक रुपमा जग्गा अधिग्रहण गरी आफुहरुको उठिवास गराउन लागेको भन्दै भैरहवाका स्थानीयवासीले विरोध गरेका छन् ।
आयोजनाले विमानस्थलको स्तरोन्नतीका लागि १ सय ४० विघा जग्गा अधिग्रहणका लागि प्रक्रिया सुरु गरेपछि स्थानीय विरेधमा उत्रिएको अवस्थामा आयोजनाले थप कारण देखाउँदै थप २ सय ८८ विघा जग्गा अधिग्रहणको लागि प्रस्ताव गरेपछि उनीहरु आक्रोशित बनेका छन् ।
पीडित परिवारले स्थानीय रमेश अग्रवालको अध्यक्षतामा गौतमबुद्ध विमानस्थल जग्गा अधिग्रहण पीडित सरोकार समिती समेत गठन गरेका छन् ।
पटक-पटक विभिन्न निकाय जिल्ला प्रशसान कार्यालय, सांसद, अर्थमन्त्री लगायतलाई ज्ञापन पत्र बुझाएपनि आफुहरुको कुनै सुनवाई नभएको गौतमबुद्ध विमानस्थल जग्गा अधिग्रहण पीडित सरोकार समितीका अध्यक्ष रमेश अग्रवाल बताउँछन् ।
‘भैरहवामा अन्तराष्ट्रिय विमानस्थल बन्नुपर्छ त्यसमा हाम्रो कुनै विरोध छैन’ अध्यक्ष अग्रवालले अनलाइनखबरसँग भने- ‘तर सरकारले चाहिने भन्दा बढी जग्गा अधिग्रहण गरेर स्थानीयको उठीबास गराउन खोजेको देखिन्छ ।’
उनले सरकारले अधिग्रहण गर्न लागेको जग्गा अधिकांश असाहय गरिब व्यक्तिहरुको जग्गा रहेको कारण सरकारले विकासको नाममा विनास गर्न खोजेको आरोप लगाए ।
विमानस्थलको क्षेत्र भैरहवाको मुख्य बजारसँग जोडिन पुगेको कारण भविष्यमा विमानस्थलका कारण स्थानीयलाई समस्या पर्न सक्ने कारण सरकारले जग्गा अधिग्रहण गर्दा भैरहवावासीसँग राय सुझाव लिनुपर्नेमा हचुवाको भरमा जग्गा अधिग्रहण गरिरहेको बताए ।
२०२३ सालमा भारत सरकारको सहयोगमा निर्मित गौतमबुद्ध बिमानस्थललाई स्तरोन्नती गरी अन्तर्राष्ट्रिय बिमानस्थलका रुपमा निर्माण गर्न चीनको नर्थ वेस्ट कम्पनीले ६ अर्ब २२ करोड ५१ लाख २० हजार दुई सय २७ रुपैयाँमा ग्लोबल टेन्डर बाट सन् २०१७ डिसेम्बर ३१ सम्म सम्पन्न गर्ने सम्झौता गरेको छ । एसियाली विकास बैंक (एडीबी) को ऋण सहयोगमा अन्तर्राष्ट्रिय बिमानस्थलको निर्माण भएको हो ।
