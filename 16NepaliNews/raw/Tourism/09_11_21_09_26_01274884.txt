

नविन अर्याल/पुष्प दुलाल
२५ वैशाख, काठमाडौं । ठमेलकी पश्मिना व्यवसायी शोभा खनाल पर्यटकीय सिजनमा निकै व्यस्त रहन्थिन् । विगतमा उनको पसलमा पर्यटकहरु भिड लाग्थ्यो । तर, यतिबेला उनी निराश बनेकी छिन् ।
शोभाको पसलमात्र होइन, यतिबेला समग्र ठमेल नै सुनसान देखिन्छ । विनाशकारी भूकम्पका कारण पर्यटकीय सिजनमा ठमेल सुनसान देखिएको हो ।
भूकम्पपछि नेपाल आइसकेका पर्यटकहरु भ्रमण छोट्याएर फर्किएका छन् भने नेपाल आउने तयारीमा रहेका पर्यटकले धमाधम भ्रमण क्यान्सिल गरिरहेका छन् । यसैको परिणामस्वरुप सधैंजसो व्यस्त रहने ठमेल सुनसान बनेको हो ।
‘भूकम्प गएको ३/४ दिनपछि पसल खोलेका हौं, तर, पर्यटक नभएपछि व्यापार शून्य छ’ खनालले अनलाइनखबरसँग भनिन्- ‘पहिलाको तुलनामा अहिले एक प्रतिशत पनि व्यापार छैन ।’

कपडा, थाङ्का पसलदेखि होटल रेष्टुरेन्टसम्म खाली देखिन्छन् । बाटोमा केही गोराहरु देखिए पनि उनीहरु भूकम्प पीडितको उद्दारमा आएका व्यक्तिहरु भएको व्यवसायीको भनाइ थियो ।
पर्यटक नभए पनि ठमेलका करिव ७५ प्रतिशत पसल तथा होटल रेष्टुरेन्टहरु खुलेका छन् । तर, अधिकांश पसल तथा रेष्टुरेन्टहरु सुनसान देखिन्छन् । उद्धारमा आएका एकाध बाहेक ठमेलमा विदेशीको अनुहार खासै देख्न पाइँदैन ।
नेपालमा वैशाख महिनालाई पर्यटकीय सिजन मानिन्छ । र्‍याफि्टङ, क्यानोनिङ, हिमाल आरोहण, ट्रेकिङ लगायतका गतिविधिमा आउने पर्यटकले ठमेल भरिभराऊ हुन्थ्यो । तर, भूकम्पको झड्काले साहसिक पर्यटन यो सिजनका लागि लगभग सकिएको छ ।
ठमेलमा रहेका तारे तथा पर्यटकस्तरीय होटल पनि सुनसान देखिन्छन् । ‘उद्धारमा आएका रेस्क्यू टोली र विदेशी पत्रकारहरु होटलमा बसेका छन्’ होटल बैशालुका सुरक्षा गार्डले भने- ‘अरु पर्यटक एउटा पनि छैनन् ।’

रेस्क्यू टोली बाहिरिएपछि ठमेल झनै सुनसान हुने निश्चित देखिन्छ । अधिकांश पसलका सञ्चालकहरु झोक्राएर बसेका भेटिन्छन् । होटल तथा रेष्टुरेन्टका कर्मचारी पनि फुर्सदिला बनेकाछन् ।
विगतका वर्षमा कुर्सी खाली नहुने ठमेलका रेष्टुरेन्टमा अहिले सबै कुर्सीहरु खाली देखिन्छन् । नेपाली हस्तकलाका सामाग्री पाइने पसलमा पर्यटकको भीड लाग्ने गथ्र्यो, अहिले त्यहाँ समान हेरिदिने कोही देखिँदैनन् ।
मनी चेञ्जर, बैंकका एटीएम काउन्टर, ट्राभल एजेन्सी, रिक्सा, गिफ्ट हाउस सबैमा सञ्चालकमात्र देखिन्छन् । ‘व्यापार केही छैन, पसल खोल्नु र नखोल्नुमा केही फरक छैन’ यामा आउटडोरका पुण्यराम लगेजुले भने- ‘उद्धारमा आएका एक दुईजना बाहेक ठमेलमा पर्यटक छैनन् ।’
पर्यटक बाहिरिइसके : थपलिया
नेपाल भ्रमणमा आएका ९० प्रतिशत पर्यटक बाहिरिइसकेको ठमेल विकास परिषदका अध्यक्ष रामशरण थपलियाले बताए । भूकम्पले ठमेल लगायत नेपालभरीको पर्यटन व्यवसाय सुस्ताएको उनको गुनासो थियो ।

रोयल मनी एक्सचेञ्जकी विजया बस्नेतले पैसा साट्न आउने पर्यटक नभएको बताइन् । उनका अनुसार दिनमा एक/दुई जनामात्रै पैसा साट्नका लागि आउने गर्छन् ।
व्यापार नभए पनि घरभाडा तिर्नुपर्ने भएकाले कोही आइहाल्छ कि भनेर पसल खोलेको उनले सुनाइन् । ट्रेकिङ एजेन्सीहरु पनि पर्यटक नहुँदा मारमा परेको प्यासिफिक एशिया ट्राभल एशोसियसन (पाटा) नेपाल च्याप्टरका अध्यक्ष सुमन पाण्डेले बताए ।
‘यतिबेला ठमेलमा पर्यटकको भिडले हिँड्न मिल्दैथ्यो’ उनले भने- ‘अहिले पर्यटक देखिएमा खुशी लाग्छ, अब हामी निरास भएर हुँदैन, पर्यटन पुनःउत्थानमा जुट्नुपर्छ ।’ भूकम्पले पर्यटनमा दीर्घकालीन असर पारेको छ ।
 




  

