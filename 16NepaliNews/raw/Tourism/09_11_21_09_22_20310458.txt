
२५ साउन, काठमाडौं । बरिष्ठ लोकगायक बमबहादुर कार्कीले काठमाडौंको महाराजगञ्जमा दोहोरी साँझ रेष्टुरेन्ट सञ्चालनमा ल्याएका छन् । रेष्टुरेन्टमा मौलिक खानाको स्वाद लिँदै पारिवारीक वातावरणमा गीत संगीतको मज्जा लिन पाइनेछ ।
बेली डि्रम भिलेज रोदीघरमा सय जनाले एकैसाथ खान तथा मनोरञ्जन लिन सक्छन् । फराकिलो हलमा आकर्षक डेकुरेसन गरिएको यस रेष्टुरेन्टमा पुग्दा गाउँघरकै रोदीघरमा पुगेको अभास हुन्छ ।
रोदीघरमा बमबहादुर कार्की, उनकी श्रीमति शिवा आले लगायत प्रतिष्ठित नयाँ पुराना पुस्ताका कलाकारहरुको सांगितीक प्रस्तुती रहने बताइएको छ । सञ्चालक कार्कीका अनुसार करिव २० जनाको हाराहारीमा कलाकार तथा बाध्यबाधक रोदीघरमा रहनेछन् ।
सांस्कृतिक प्रस्तुतीपछि यहाँको प्रमुख आकर्षणका रुपमा खानाका परिकारहरु रहनेछन् । यहाँआउने ग्राहकलाई चर्चित पाल्पाली ढिंडोको स्वाद चखाइने सञ्चालक कार्कीले बताए ।
पाल्पाली ढिंडोलाई ब्रान्डको रुपमा विकास गरेका अर्जुन पाण्डे रेष्टुरेन्टको भन्छामा आफै पसेर ढिंडो पकाउँछन् । नवलपरासी गौंडाकोटमा पाल्पाली ढिंडो ब्रान्ड बनिसकेको छ । गौंडाकोटमा रहेको पाण्डेको होटलमा धेरै यात्रुहरुले पाल्पाली ढिंडोको स्वाद चाखिसकेका छन् ।
राजधानीमा पाल्पाली ढिंडोको प्रवर्द्धन गर्न पाण्डेले बेली डि्रम भिलेज रोदीघरमा आफ्नो परिकार पस्किएका हुन् । लोकल कुखुराको झोलसँग ढिंडो खाँदा निकै मिठो हुने पाण्डेको अनुभव छ ।
यसका अलवा रेष्टुरेन्टमा साँधेको माछा, पोलेको माछा, लोकल कुखुराको मासु, खसीको मासुका विभिन्न परिकार पस्किने सञ्चालक कार्कीले बताए । साथै, रेष्टुरेन्टमा चाडपर्वको बेलामा सोही चाडपर्व अनुसारको खानपान र साँस्कृतिक प्रस्तुती पस्किने बताइएको छ ।
‘बेली डि्रम भिलेज दोहोरी साँझलाई राजधानीमा भिन्नै स्वाद र परिवेशको रेष्टुरेन्ट बनाउँछौं, यहाँ आउने ग्राहकले अन्य दोहोरी साँझको तुलनामा धेरै फरकपन पाउनेछन्’ सञ्चालक कार्कीले भने- ‘दोहोरीमा जान हुन्न, त्यहाँ नराम्रो हुन्छ भन्ने गलत मानसिकता तोड्ने हाम्रो लक्ष्य हो ।’
रोदीघरलाई नितान्त मौलिक खाना र लोक संगीत पस्किने ठाउँको रुपमा परिचित गराउने लक्ष्य रहेको कार्कीले बताए । रेष्टुरेन्टमा पारदर्शी किचन रहेको छ । जहाँ ग्राहकले पकाएको सहजै देख्न पाउँछन् । यसो हुँदा भान्छामा फोहोर हुने सम्भावना कम हुन्छ ।
यस्तो छ सजावट
रोदीघर पस्ने वित्तिकै दायाँ साइडमा चौतारो बनाइएको छ । जहाँ पुग्दा ग्राहकले गाउँको चौतारोमा पुगेजस्तो अनुभव गर्नेछन् । चौतारोमा बस्ने ठाउँसमेत बनाइएको छ ।
बायाँपट्टी हेर्दा गाउँघरकै रोदीघरमा पसेको जस्तो अनुभुती हुन्छ । जहाँको सजावट गाउँले शैलीमा गरिएको छ । कतिपय टेवुलमा मकैको शुली बनाएर गाउँकै झल्को दिन खोजिएको छ ।
छुट्टै बस्न चाहानेहलाई ध्यानमा राखेर कटेज शैलीमा बस्ने व्यवस्था मिलाइएको छ । ग्राहक आनन्दसँग बस्न पाओस भनी लेदर सोफाको समेत व्यवस्था छ । रेष्टुरेन्टमा हुने वेटरहरुले पारिवारिक वातावरणमा सेवा प्रदान गर्नेछन् ।
खुल्ला हल भएको हुँदा सबै टेबुलबाट स्टेजमा रहेका कलाकारहरुलाई देख्न पाइन्छ । नाच्न चाहाने ग्राहकलाई ध्यानमा राखेर स्टेज अगाडि खुल्ला ठाउँको व्यवस्था गरिएको छ ।
‘रोदीघरमा आउने ग्राहकले कल्पना नगरेको सेवा पाउनेछ’ सञ्चालक कार्कीले भने- ‘आतिथ्य सत्कारमा हामीले कुनै कमी हुने दिने छैनौं ।’ उनले आफ्नो रोदीघरमा युवा युवतीमात्र नभई उच्च अधिकारी तथा बुढा बुढीसम्म आउने विश्वास व्यक्त गरे ।
महाराजगञ्ज चोकबाट बाँसबारी जाँदा करिव २५० मिटरको दुरीमा रहेको साम्बाला होटल छेउको सिम्रिक भवनको माथिल्लो तलामा बेली डि्रम भिलेज रोदीघर रेष्टुरेन्ट रहेको छ ।
