

भरतबन्धु थापा
१९ मंसिर, काठमाडौं । नेपालको विकट जिल्ला भनेर चिनिने हुम्लामा पनि अबदेखि पिज्जाको स्वाद पाइने भएको छ । हुम्ला बेकरी एण्ड क्याफेले सदरमुकाम सिमिकोटमा बेकरी सञ्चालनमा ल्याएपछि हम्लाबासीहरुले पिज्जा खान पाउने भएका हुन् ।
जंगबहादुर र छिरिङ लामाले दश लाख लगानी गरेर बेकरी क्याफे सञ्चालनमा ल्याएका हुन् । जंगबहादुरले स्वीट्जरल्याण्डमा र श्रीमति छिरिङ लामाले काठमाडौंमा ६ महिना बेकरी बनाउने प्रशिक्षण लिएका हुन् ।
सिमिकोटमा घर भाडामा लिएर बेकरी सञ्चालन गरेका लामा हिन्दुहरुको पवित्र तिर्थस्थल माउन्ट कैलाश जानेहरुबाट पिज्जाको माग आएपछि बेकरी क्याफे खोलेको बताउँछन् । हुम्ला आउने पर्यटक मात्र नभएर स्थानिय व्यापारी, कर्मचारी तथा विद्यार्थीहरुले क्याफेमा उल्लखेनिय रुपमा आउने गरेको उनले बताए ।

कर्णाली अभाव, अशिक्षा र गरिवीबाट पिल्सिएको जिल्लामात्र होइन, यो प्राकृतिक सुन्दरताको धनी पनि हो । यही कुरालाई उजागर गर्नका लागी आफ्नै स्थानमा केही गरौं भन्ने हेतुले बेकरी सञ्चालन गरेको लामाले बताए ।
बेकरीमा पिज्जा, एप्पल पाई, केक, फुट केक लगाएत उपत्यकमा चलन चल्तीमा रहेका सबै परिकार पाइने लामाले जानकारी दिए । हुम्लाको प्रमुख समस्या भनेको सामान ढुवानी गर्न हो । यातायातको पहुँच नभएको र सबै हवाइजहाजबाट ढुवानी गर्नुपर्ने भएकाले केही समस्या रहेको उनको भनाई थियो ।
