
डुम्रे–बेंसीशहर सडकका छेवैमा सुन्दर आकाशे छहरा। बेंसीशहर नगरपालिका–१ दलालमा अवस्थित सो छहराको फेदीको सुन्दर पोखरी। असी मिटर उचाइबाट झरेको पानीमा सूर्यको प्रकाशसँगै देखिने इन्द्रेणी। यही इन्द्रेणीको अनुपम दृश्यावलोक गर्न पर्यटकको गन्तव्य बनेको छ। 
छहरा हेर्दै फुरूंग बनेका पर्यटक कोही धमाधम फोटो खिच्छन्, त कोही छहरालाई पृष्ठभूमिमा पारेर आफ्नै फोटो र सेल्फी खिच्छन्।
कपडा खोलेर चिसोपानीमा डुबुल्की नमारी त कहाँ धित मर्छ र ? उनीहरू छहराका फेदमा बनाइएको पोखरीमा घण्टौं रमाउँछन् पनि। साथीहरूबीच एकापसमा पानी छ्यापाछ्याप गर्नु र पौडिएर माछाजस्तै पोखरीमा ओहोरदोहोर गर्नुको मज्जा कति–कति!
यस वर्ष कोरोना महामारीका कारण बाह्य पर्यटक ठप्प छन्, विगतमा भने यहाँ पदमार्गमा आउने विदेशी पर्यटकसमेत दिल खोलेर रमाउने गर्दथे।
सडकमा गुड्ने सवारी साधनसमेत छहरा छेवैमा आइपुगेपछि एकछिन रोकिने र यात्रुहरू त्यहाँको प्राकृतिक सुन्दरता नियाल्ने प्रयास गर्दछन्। 
यस झरनामा दैनिक २५० को हाराहारीमा आन्तरिक तथा विदेशी पर्यटक आउने गरेका छन्।
शनिबार र बिदाका समयमा भने दोब्बर नै आउँछन्। यस झरनामा जिल्लासहित छिमेकी जिल्ला तनहुँ, गोर्खा, कास्की, मनाङलगायतका ठाउँका पर्यटक आउने गरेको स्थानीयबासी बताउँछन्।
झरनाको शीतलतासँगै फेल्फी खिच्दा मन चंगाजस्तै हुने पर्यटक सिर्जना श्रेष्ठले बताइन्।
खुदी भुलभुलेका रामबहादुर थापाले भने, 'घरमा बसेर दिन बिताउन कठिन हुन्छ। यहाँ आएर झरनासँग रमाउँदा दिन बितेको पत्तोनै हुँदैन, झरनामा भिज्दा आनन्दको आभास हुन्छ।'
राइनास नगरपालिका-८ की गोमा जिनी नेपालीले भनिन्,'झरनामा रमाउन मन लाग्छ अनि साथीहरूलाई पनि सँगै लिएर रमाउने गरेको छु।'
साथीहरू यस झरनामा आउँदा रमाइलोे महसुस गर्ने गरेको उनले बताइन्।
यस झरनामा बर्सेनि आउने गरेको र अन्य साथीलाई पनि झरनाको स्वाद लिनलाई आग्रह गर्ने गरेको उनको भनाइ छ।
सो झरनाले नयाँ-नयाँ व्यक्तित्वबीच परिचित गर्ने मौकासमेत सिर्जना गरिदिएको छ।  
आन्तरिक पर्यटक मात्र नभई विदेशी पर्यटकसमेत आउने र यसवर्ष कोरोनाको त्रासले विदेशी पर्यटक भने नआएको स्थानीयबासी कृष्णराज ओलियाले जानकारी दिए।
साहसी खेल क्यानोनिङकोसमेत राम्रो सम्भावना रहेको छ। बेंसीशहर नगरपालिकाले पर्यटक र क्यानोनिङको सम्भावना बोकेको झरना व्यवस्थित गर्नका लागि अन्य सङ्घ संस्थासँग मिलेर काम जारी राखेको छ।
नगर प्रमुख गुमानसिंह अर्यालले झरनालाई व्यवस्थित गर्दै पर्यटकको आकर्षणको केन्द्र बनाउने तयारीमा रहेको जानकारी दिए। 
उनका अनुसार नगरपालिकाले झरनालाई पर्यटकको आकर्षणको केन्द्र बनाउन विस्तृत आयोजना प्रतिवेदन (डिपीआर) समेत तयार गरी सकेको छ।
नगरपालिकाको रु ६ करोड ६८ लाख लागतमा सो झरनालाई व्यवस्थित बनाउनका निजी क्षेत्रलाई काम गर्ने जिम्मा दिने तयारीमा रहेको नगर प्रमुख अर्याललको भनाइ छ। 
मर्स्याङ्दी नदीको पानी तानेर झरनामा पानी निरन्तरता झार्ने, झरना तल पोखरी निर्माण गर्ने र  पार्किङस्थल बनाउने भएको छ।
त्यस्तै, सो झरनामा क्यानोनिङ तथा जलयात्रा समेत सञ्चालन गर्ने उनको भनाइ छ।
चक्रिय अन्नपूर्ण पदमार्गको प्रवेशद्वार लमजुङ रहेकाले यस बाटो हुँदै जाने विदेशी पर्यटकसमेत आकर्षित हुने अपेक्षा नगरपालिकाको छ। 
सो झरना बर्सेनि असारदेखि असोज महिनामा झर्ने गर्दछ। झरनामा आउने पर्यटकलाईमध्ये नजर गर्दै नजिकै रेष्टुराँसमेत सञ्चालन गर्न थालेका छन्।
झरना थप व्यवस्थित भएमा पर्यटकको आकर्षण झरना हुनसके पर्यटक आएमा व्यापार व्यवसायसमेत हुनेहुँदा स्थानीयबासीलाई आयआर्जनको पाटोसमेत हुने स्थानीयबासी कृति बानियाँको भनाइ छ।
त्यस्तै, चक्रिय अन्नपूर्ण पदमार्गको छेउमैपर्ने मर्स्याङ्दी गाउँपालिकाको हामफाले (भूलभूले) झरनालेसमेत आन्तरिक तथा बाह्य पर्यटकको मन लोभ्याउने गरेको छ।
यस झरनामा जिल्लाका बेंसीशहर, खुदी, चनौटेलगायत दर्जनौं स्थानबाट मात्र नभइ बाह्य जिल्लाबाटसमेत झरनाको मनोरम दृश्य हेर्न आउने गरेका छन्।
करिब ७० मिटरमाथिबाट पानी झरेको झरना नजिकै आन्तरिक तथा बाह्य पर्यटकका लागि तीन स्वीमिङ पुलसमेत बनाउन थालिएको छ। 
दुई वर्षअघि गाउँपालिकाले पर्यटकलाई मध्यनजर गर्दै करिब रु १० लाख लागतमा सो झरनासम्म जाने सिँढी र फलामे फललगायतका पूर्वाधार निर्माण गरेको थियो।
यस झरनामा पछिल्लो समयमा आन्तरिक पर्यटकको चाप बढ्दै गएको छ।  
यस झरनालाई थप व्यवस्थित गर्दै आगामी दिनमा थप पर्यटकको लागि उपयुक्त पर्यटकीय गन्तव्यमध्ये एक बनाउने तयारीमा गाउँपालिका रहेको गाउँपालिका अध्यक्ष अर्जुन गुरूङले बताए। 
 
