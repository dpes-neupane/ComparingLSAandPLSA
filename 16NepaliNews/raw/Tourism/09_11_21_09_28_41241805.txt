

४ फागुन, काठमाडौं । राष्ट्रिय ध्वजाबाहक नेपाल एयरलाइन्सले नेपाली यात्रुलार्इ ७ हजार ८४ रुपैयाँमा भारतको राजधानी नयाँदिल्ली उडाउने भएको छ । यो करसहित एकतर्फी प्रवर्द्धनात्मक भाडा दर हो । दुर्इतर्फी भाडदर भने करसहित १५ हजार १ सय ७७ रूपैयाँ तोकिएको छ ।
निगमले यही फागुन १३ गतेदेखि नयाँ  एयरबसबाट दिल्लीमा नियमित उडान सुरु गर्दै छ । माघ ८ गते धुमधामसँग भित्राइएको एयरबस ‘ए३२०-२००’ जहाजको दिल्ली उडान पहिलो व्यवसायिक उडान हो ।
विदेशी यात्रुहरुका लागि भने निगमले प्रतियात्रु ८ हजार २ सय ३० रुपैयाँ तोकेको छ । निगमको दिल्ली उडानले यात्रुहरुलाई निकै राहत पुग्ने अपेक्षा गरेको गरिएको छ । निगमका अनुसार विहान ८ : ०० बजे काठमाडौंबाट दिल्लीका लागि र १० :४० बजे दिल्लीबाट काठमाडौंका लागि उडान हुनेछ ।
जहाज अभावका कारण निगमले दिल्ली उडान गर्न नसक्दा भारतीय एयरलाइन्सहरुले बजार कब्जा गरिरहेका थिए । निगमको उडानसँगै यात्रुहरुले चर्को भाडा तिरेर काठमाडौं-दिल्ली उडान गर्नुपर्ने बाध्यताबाट मुक्त हुने भएका छन् ।
निगमले दिल्लीमा प्रत्येक सोमबार, बुधबार, शुक्रबार र शनिबार उडान गर्ने बताएको छ । १५८ सिट क्षमता भएको एयरबसमा १५० वटा इकोनोमी र ८ वटा बिजनेस सिट रहेका छन् ।
निगमले दिल्लीमा दैनिक उडान गर्ने तयारी गरेकाे छ । अहिले एयरबसबाट आएका प्रशिक्षक पाइलटबाट सातामा पाँच उडानमात्र गर्न पाइने हुँदा निगमले दिल्लीमा सातामा चार उडानमात्र गर्न थालेको हो ।
अर्को एयरबस आएपछि निगमले दिल्लीमा दैनिक दुई उडान गर्ने तयारीमा छ । हाल दुईवटा बोइङबाट अन्तर्राष्ट्रिय उडान गरिरहेको निगममा दुईवटा एयरबस थप भएसँगै चार वटा जहाज पुग्नेछन् ।
काठमाडाैं-मलेसिया भाडा १४ हजार
यसैवीच, निगमले यात्रुहरुको सुविधालाई ध्यानमा राखी काठमाडौं-क्वालालम्पुर उडानको एकतर्फी नयाँ भाडा (कर वाहेक) १४ हजार रूपैयाँ कायम गरेको जनाएको  छ ।
बैंकक र हङकङगमा पनि एयरबसबाट सेवा सुरू गर्ने जानकारी दिँदै निगमले यसबाट उडानको नियमितता हुनुका साथै विश्वसनियता समेत बढ्ने अपेक्षा गरेको छ ।
अन्तर्राष्ट्रिय उडान गर्ने जहाजको संख्या ४ पुगेपछि निगमले ९ वटा गन्तव्यमा सातामा ५० वटा उडान गर्ने बताएको छ । एयरबसको अहिले नेपाल नागरिक उड्डयन प्राधिकरणबाट वायुसेवा सञ्चालन तथा अनुमति प्रमाणपत्र (एओसी) लिने प्रकृया सुरु भएको बताइएको छ ।
