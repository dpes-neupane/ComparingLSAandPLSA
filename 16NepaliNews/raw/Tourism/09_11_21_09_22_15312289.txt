
३० साउन, काठमाडौं । नेपाल भित्रिने पर्यटकको प्रवेशद्धार काठमाडौं उपत्यकामा होटल घटेका छन् । पर्यटन मन्त्रालयले सार्वजनिक गरेको तथ्यांकमा होटलहरु बढ्नुको सट्टा घटेको देखिएको हो ।
एक वर्षको अवधिमा काठमाडौं उपत्यकामा ५८ वटा पर्यटकस्तरीय होटल बन्द भएका छन् । सन् २०१३ मा ५५७ होटल सञ्चालनमा रहेकोमा २०१४ मा घटेर ४९९ वटामा सिमित भएका छन् ।
पर्यटनलाई मुलुकको अर्थतन्त्रको मेरुदण्ड मानिएको छ । यही क्षेत्रमा निराशा छाएको पर्यटन मन्त्रालयको तथ्यांकले स्पष्ट पार्छ । सरकारले लगानीको वातावरण बनिरहेको बताइरहेका बेलामा राजधानीमै सञ्चालनमा रहेका होटलहरु धमाधम बन्द भइरहेका छन् ।
पर्यटन मन्त्रालयको तथ्यांकअनुसार २०१३ को तुलनामा २०१४ मा नेपाल भित्रिने पर्यटक ०.९ प्रतिशतको झिनो अंकले घटेका छन् । तर, होटल भने ठूलो संख्यामा बन्द भएको देखिएको छ ।
पर्यटकीय होटलको संख्या घटेपछि राजधानीमा २०१३ को तुलनामा २०१४ मा ३ हजार २ सय ८२ बेड घटेका छन् । नेपाल भ्रमणमा आउने पर्यटकका लागि काठमाडौं पहिलो गन्तव्य भएपनि अधिकांश रात विताउन बाहिर जाने हुँदा यहाँका होटलहरु बन्द हुन पुगेको व्यवसायीहरु बताउँछन् ।
बन्द हुनेमा सबैभन्दा बढी पर्यटकस्तरीय होटल रहेका छन् । तीनतारे, दुईतारे र एकतारे होटल पनि घटेको तथ्यांकमा देखिन्छ । पाँचतारे र चारतारे होटलको संख्यामा भने २०१० सालदेखि घटबढ भएको छैन ।
अहिले काठमाडौंमा ८ वटा पाँचतारे होटल सञ्चालनमा रहेका छन् । जहाँ १५ सय ३९ वटा बेडरुम रहेका छन । राजधानीमा रहेका पाँचतारे होटलमा एकैदिन २ हजार ८ सय ९७ जनाले रात विताउन सक्छन् ।
होटल संख्या



होटल
२०१०
२०११
२०१२
२०१३
२०१४


पाँचतारे
८
८
८
८
८


चारतारे
२
२
२
२
२


तीनतारे
१३
१५
१५
१५
१५


दुईतारे
२८
२९
२९
२६
२६


एकतारे
२६
२६
२६
२४
२४


पर्यटकस्तरीय
३८७
४२३
४४२
४८२
४२४


जम्मा
४६४
५०३
५२२
५५७
४९९



राजधानीमा रहेका पाँचतारे होटलमा सोल्टी क्राउन प्लाजा, याक एण्ड यति, मल्ल होटल, एभरेष्ट होटल, हायत होटल, अन्नपूर्ण होटल, सांग्रिला होटल, र्‍याडिसन होटल हुन् ।
यसैगरी चारतारे होटल पनि २०१० मा २ वटा रहेकोमा २०१४ मा आइपुग्दा पनि २ वटामै सिमित रहेका छन् । होटल शंकर र होटल हिमालय चारतारे होटल हुन् । चारतारेमा१९० वटा रुमहरु रहेका छन्, जहाँ ३६२ जना पर्यटकले एकैदिन रात विताउन सक्छन् ।
तीनतारे होटल पनि बढ्न सकेका छैनन । २०११ मा दुईवटा तीनतारे होटल बढेपनि त्यसपछि एउटा पनि थपिएको छैन् । अहिले १५ वटा तीन तारे होटल राजधानीमा सञ्चालनमा रहेका छन् । जहाँ ११ सय ७ जनाले सेवा पाउन सक्छन् ।
दुई, एक र पर्यटकस्तरीय होटलको संख्या भने हृवात्तै घटेको छ । दुईतारे र एकतारे होटल २/२ वट घटेका छन भने पर्यटकस्तरीय होटल ५८ वटा घटेका छन् । अघिल्लो वर्षको तुलनामा २०१४ मा तारे होटल नघटेपनि २०११ को तुलनामा घटेका छन् ।
२०१४ को तथ्यांक हेर्दा तीन तारे होटलमा २ हजार २१७ जनाले एकैपटकमा सुविधा पाउँछन् । जहाँ ११ सय ३७ वटा रुम रहेका छन् । एकतारे होटलमा ७ सय ३ वटा रुम छन्, जहाँ १२ सय ५२ वटा बेड छन् । पर्यटकस्तरीय होटलमा ७ हजार ३ सय ५४ बेड र ११ हजार ७ सय ५४ बेड रहेका छन् ।
२०१० मा राजधानीमा ४ सय ६४ पर्यटकस्तरीय होटल थिए, २०११ म्ा बढेर ५ सय ३ पुगे । २०१२ मा त्यो संख्या बढेर ५ सय २२ पुग्यो, २०१३ मा ५ सय ५७ पुगेका पर्यटकस्तरीय होटल २०१४ मा आइपुग्दा घटेर ४ सय ९९ सयमा सिमित हुन पगे ।
बेड संख्या हेर्दा २०१० देखि २०१४ सम्म क्रमशः १९ हजार ४६३, २० हजार ९४१, २१ हृजार ४९८, २२ हजार ८ सय ७१ र १९ हजार ५८९ रहेका छन् । २०१३ देखि २०१४ को बीचमा ठूलो संख्यामा होटलहरु बन्द भएको तथ्यांकले देखाउँछ ।
