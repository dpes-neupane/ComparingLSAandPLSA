

३ चैत, काठमाडौं । ऐतिहासिक एवं पुरातात्विक महत्व बोकेको मकवानपुरको चित्लाङमा ‘प्रथम चित्लाङ महोत्सव’ आयोजना हुने भएको छ । महोत्सव चैत २८ गतेदेखि वैशाख २ गतेसम्म आयोजना हुने भएको हो ।
चित्लाङ राजधानी देखि करिव १९ किलोमिटर दक्षिण पश्चिम मकवानपुरमा अवस्थित छ । काठमाडौंको थानकोट गोदाम हुँदै सडक मार्गबाट आठ हजार फिट उचाईको चन्द्रागिरी पहाड काटी करिव १ घण्टाको यात्रापछि चित्लाङ पुग्न सकिन्छ ।
पचास स्टल रहने महोत्सवमा करिव १ लाख जना अवलोकनकर्ता भित्राउने लक्ष्य आयोजकको छ । मेला अवधिभर कात्तिक नाच, स्वच्छन्द भैरवको रथ यात्रा, महालक्ष्मी, महाचुनी, चम्पेश्वर महादेवको जात्रा, बासुरी बाजा, झ्याउेर नृत्य, तामाङ जातीको सोरठी नाच, खैजडी नाचका साथै बाह्रवर्षे परम्परागत नाचको समेत प्रस्तुती रहने बताइएको छ ।
महोत्सव अवधिभर बलामी जातिको ऐतिहासिक लिच्छिवीकालिन र मल्लकालिन नाच, अशोक चैत्य, उदयदेवको शिलापत्र, मानव निर्मित इन्द्रसरोवर ताल अवलोकन गर्न पाइनुका साथै ट्राउट माछा र बाख्राको दुधबाट निर्मित चिजको परिकारको स्वाद लिन सकिने छ ।
महोत्सवमा जानका लागि सवारी साधनको व्यवस्था गरिएको बताइएको छ । पाहुनालाई बस्नका लागि होमस्टेको समेत व्यवस्था छ ।
