काठमाडौँ । पर्यटकीय नगरी धुलिखेलमा सञ्चालित नेपालकै पहिलो साहसिक खेल सुपरम्यान जिपलाइको लोकप्रियता बढ्दो छ । कोभिड–१९ का कारण करिब ९ महिना बन्द रहेको उक्त जिपलाइनले पछिल्लो समय निकै आक्रामक रुपमा गति लिन थालेको हो ।कोभिडपछि दैनिक करिब ३ दर्जन पर्यटकहरु साहसिक खेल जिपलाइन खेल्न धुलिखेल आउने गरेको सञ्चालक वर्ल्ड वाइड एड्भेन्चर प्रालिले जनाएको छ । सुलभ शुल्कमा स्वदेशी (आन्तरिक) पर्यटकहरुलाई नै प्राथमिकतामा राख्दै जिपलाइन सेवा सञ्चालन गरिएकोमा पछिल्लो समय सहासिक खेल पारखीहरुको जिपलाइन प्रति आकर्षण बढ्न गएको वर्ल्ड कम्पनीका सिइओ भुपेश श्रेष्ठले बताए ।‘हाम्रो पहिलो प्राथमिकता भनेको नै स्वदेशी पर्यटकहरु हुन् । आन्तरिक पर्यटकले पनि व्यवसाय सञ्चालन गर्न सकिन्छ भनेर नै हामीले करिब २ वर्ष अघि जिपलाइन सेवा शुरु गरेका थियौँ । यद्यपि विदेशी पर्यटक चाहिँ हाम्रो प्राथमिकतामा नरहेको भन्ने पनि होइन । तर, जिपलाइन चढ्नेमा स्वदेशीको तुलनामा विदेशीको संख्या अत्यन्त न्यून छ । हाम्रो तथ्याङक अनुसार गएको दुई वर्षमा कूल व्यवसाय मध्ये करिब ९५ प्रतिशत स्वदेशी पर्यटकहरुबाटै भएको छ । बाँकी ५ प्रतिशत जतिमात्र विदेशीहरु हुन्,’ सिइओ श्रेष्ठले भने ।श्रेष्ठका अनुसार हालसम्म धुलिखेल जिपलाइनमा ७ हजार जनाले साहसिक खेल खेलिसकेका छन् । जसबाट कम्पनीले करिब सवा करोड रुपैयाँ ट्रान्जेक्सन गरिसकेको छ । तर उक्त रकम वितरण नगरेर कम्पनीको व्यवसाय विस्तारमै खर्च गरिएको श्रेष्ठले जनाकारी दिए ।युरोपियन सुरक्षा मापदण्ड, भारतीय प्रविधिकुल ५ करोड लगानीमा निर्माण गरी सञ्चालनमा ल्याइएको धुलिखेल जिपलाइन सेवा उच्चस्तरिय युरोपियन सुरक्षा मापदण्डमा रहेर भारतीय प्रविधिमा निर्माण गरिएको कम्पनीले जनाएको छ ।राजधानीको कोटेश्वदेखि करिव ३३ किलोमिटरको दूरीमा रहेको धुलिखेल नगरपालिका र पाँचखाल नगरपालिका जोड्ने गरी बनाइएको उक्त जिपलाइनको सुपरम्यान सेवा नेपालकै पहिलो जिपलाइन सेवा रहेको कम्पनीको दाबी छ ।धुलिखेल नगरपालिकाको थाक्लेडाँडा टेक अफ प्वाइन्ट रहेको जिपलाइनको ल्यान्डिङ स्टेसन १.१ किलोमिटर अर्थात् ११ सय मिटरको दुरीमा पाँचखाल नगरपालिकाको खावामा राखिएको छ ।कुल ११ सय मिटर दुरी रहेको उक्त जिपलाइनमा ७० किलोमीटर प्रति घण्टाको औसत गतिमा व्यक्तिको तौल, हावाको गति र बहाव अनुसार औसत १ मिनेट २० सेकण्डसम्म जीपलाईन पुरा गर्न सकिने कम्पनीले जनाएको छ । कुल ११ सय मिटर दुरी रहेको उक्त जिपलाइनको भर्टिकल ड्रप उचाई भने दुई सय २० फिट रहेको कम्पनीले जानकारी दिएको छ ।जिपलाइन शुल्कएड्भेन्चर खेलका लागि तीन छुट्टाछुट्टै खेलको व्यवस्था गरेको कम्पनीले स्वदेशी र विदेशी नागरिकहरुका लागि खेलमा लाग्ने शुल्कको पनि छुट्टाछुट्टै व्यवस्था गरेको छ ।क्लासिक, सुपरम्यान र टेन्डम (जोडी) गरी तीन खेल रहेकोमा कम्पनीले तीन खेलकै लागि नेपाल, सार्क मुलुक र अन्य मुलुकका  गरी तीन क्लासमा नै जिपलाइन शुल्क निर्धारण गरेको छ । जसमा क्लासिक खेलका लागि नेपालीलाई  २ हजार ५ सय रुपैयाँ, सार्क देशका नागरिकलाई ३० डलर र अन्य देशका नागरिकलाई ३५ डलर शुल्क निर्धारण गरिएको छ ।त्यस्तै, सुपरम्यान खेलका लागि नेपालीलाई तीन हजार ५ सय रुपैयाँ, सार्क देशका नागरिकलाई ४० डलर र अन्य देशका नागरिक ४५ डलर शुल्क तोकिएको कम्पनीले जनाएको छ ।टेन्डम (जोडी) जिपलाइनमा भने कम्पनीले नेपालीलाई ४ हजार ५ सय रुपैयाँ, सार्क देशका नागरिकलाई ५० डलर र अन्य देशका नागरिकलाई ६० डलर शुल्क तोकेको छ । यसको अतिरिक्त फोटो र भिडियोका लागि भने सबै देशका नागरिकहरुलाई समान थप ५ सय रुपैयाँ लाग्ने कम्पनीले जनाएको छ ।हाल कम्पनीले २० रोपनी निजी जग्गा भाडामा लिएर जिपलाइन सञ्चालन गरिरहेको छ । जिपलाइनको अतिरिक्त कम्पनीले अन्य ८ फरक एड्भेन्चर कोर्ससहित एड्भेन्चर पार्क समेत सञ्चालनमा ल्याएको छ । जसमा बेबि जिपलाइन, भी सेप ब्रीज, टायर ब्रीज, प्लेइङ ब्रीज, ब्रहा ब्रीज, हाइ रोप लगायतका एड्भेन्चर खेलहरु रहेका छन् ।साथै कम्पनीले सुविधा सम्पन्न ८ कोठासहितको धुलिखेल जिपलाइन रिसोर्ट समेत सञ्चालन गरिरहेको छ ।