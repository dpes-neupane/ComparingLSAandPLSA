काठमाडौँ — हालै भारतले नेपाली भूभागलार्ई समेटेर नयाँ नक्सा सार्वजनिक गरेको विरुद्धमा ‘सीमा बचाऔं संयुक्त सांस्कृतिक अभियान नेपाल’ अन्तर्गत विभिन्न सांस्कृतिक संगठनहरूले भारतीय राजदूतावासमार्फत् भारत सरकारलाई दबाबमूलक विरोधपत्र हस्तान्तरण गरेको छ । सोमबार दिउँसो जनसांस्कृतिक महासंघ नेपाल, नेपाल सांस्कृतिक संघ, रक्तिम सांस्कृतिक अभियान, समाजवादी सांस्कृतिक महासंघमा आबद्ध रहेका प्रतिनिधि स्रष्टासँगै विभिन्न चलचित्रकर्मी, संगीतकर्मी र कलाकार टोलीले दूतावासमा ज्ञापनपत्र बुझाउँदै सडकमै सांस्कृतिक प्रस्तुति गरेका हुन् । झन्डै तीन सय स्रष्टा तथा कलाकर्मीले लैनचौरस्थित खानी तथा भूगर्भ विभागनजिकै सडकमा सांस्कृतिक प्रस्तुति दिएका हुन् । संस्कृतिकर्मी खगेन्द्र राईले संयोजन गरेको कार्यक्रममा चलचित्रकर्मी दिनेश डीसी, कवि श्रवण मुकारुङ, प्राविधिक चलचित्र बोर्डका अध्यक्ष पुष्कर लामा, चलचित्र निर्माता संघका पूर्व अध्यक्ष नवल खड्का, चलचित्र कलाकार संघका अध्यक्ष रवीन्द्र खड्कालगायतका व्यक्तित्वहरूको सहभागिता थियो । सांस्कृतिक प्रस्तुति क्रममा साजन राई, प्रदीप देवान, उदय श्रेष्ठ, माधव प्रधान, आकाश थापालगायत एक दर्जनभन्दा बढी कलाकारले सीमा अतिक्रमणप्रति गीतमार्फत् विरोध जनाएका थिए भने राम विनयले राष्ट्रियता झल्काउने कविता वाचन गरे । भारतले आफ्नो नक्सामा नेपालको भूभाग कालापानी, लिम्पियाधुरा, लिपुलेकलाई अतिक्रमण गरेको दाबी गर्दै सीमा बचाऔं अभियानका संयोजक खगेन्द्र राईले सीमासँग सम्बन्धित झन्डै छ/सात दशक पुरानो मुद्दाप्रति चेतना जगाउनेसमेत आफूहरूको उद्देश्य रहेको बताए । उनका अनुसार अभियानले भारत मात्र नभएर चीनसँग जोडिएको नेपाली भूमिको रक्षाका लागि पनि आवाज उठाउनेछ । नेपाल सांस्कृतिक संघका सभापति तीर्थबहादुर थापाले सरकार र राजनीतिक दल सबैलाई दबाब सिर्जना गर्न साहित्य, संगीत, गीत, फिल्म र रंगमञ्च नै सजिलो माध्यम भएको बताए । उनले भने, ‘हामी गीत गाएर, कविता भनेर, नाटक देखाएर, विचार गोष्ठी राखेर सीमा बचाउ अभियानलाई सशक्त बनाउँछौं ।’ समाजवादी महासंघका अध्यक्ष घनराज सुब्बाले अभियान कुनै संस्था र पार्टीको दायराभन्दा माथि उठेर देशको अखण्डता र सार्वभौमसत्ताका लागि साझा एजेन्डाका रूपमा अघि बढेको बताए । अभियानअन्तर्गत सरकार तथा विभिन्न राजनीतिक पार्टीलाई पनि सीमा रक्षाका लागि ज्ञापनपत्र बुझाउने कार्यक्रम रहेको संयोजक राईले बताए ।