काठमाडौँ — फिल्म क्षेत्र बाहिरबाट हेर्दा जति चमकधमक र ग्ल्यामर देखिन्छ, यस भित्रको कथा अलि बेग्लै छ । प्रायः महिला कलाकारहरु यौनहिंसा र उत्पीडनको सिकार बनेको खबर आइरहन्छ । कास्टिङ काउचदेखि नै सुरु हुने यस्ता दुर्व्यवहार स्थापित कलाकारसम्मले भोगिरहेको देखिन्छ । हालैको एक कुराकानीमा पनि ‘देव डी’ मार्फत बलिउडमा अभिनेत्रीका रूपमा डेब्यु गरेकी कल्की कोचलिनले पनि सुनाएकी छन् ।पिंकभिल्लासँगको कुराकानीमा कल्कीले भनेकी छन्, ‘जब देव डी रिलिज भयो । तब कसैले फिल्म मेकरलाई रुसी वेश्या कता मिलिन् भनेर सोधेको सुनें । त्यसपछि मैले म रुसी हैन भनेर प्रतिक्रिया दिएँ ।’ ३५ वर्षीया फ्रेन्च नागरिक कल्कीले कुराकानीमा आफूमाथि एक निर्माताले समेत यौनको प्रस्ताव राखेको दाबी गरेकी छन् । उनले निर्माताको नाम उल्लेख नगरी भनिन्, ‘उसले प्रत्यक्ष रूपमा त प्रस्ताव गरेको थिएन । तर उसको आशय यही थियो । उ मसँग डेट जान चाहन्थ्यो । मैले सिधै हुँदैन, कहिल्यै पनि भनिदिएपछि उसले मलाई लिएर बनाउने भनेको फिल्मको समेत अत्तोपत्तो भएन ।’ उनले त्यसपछि आफुलाई उक्त निर्माताले कालोसूचीमा राखेको समेत जिकिर गरिन् ।अभिनयका लागि कल्की पारंगत मानिन्छिन् । उनी अभिनित फिल्महरुले चर्चा पनि पाईरहेकै हुन् । ‘ए जवानी है दीवानी’ को सफलतापछि पनि कल्कीले ८–९ महिनासम्म फिल्ममा काम पाईनन् । हुनत उक्त फिल्मको मुख्य जोडीमा रणवीर कपुर र दीपिका पादुकोण थिए भने कल्की सहायक भुमिकामा अभिनित थिइन् । आफुले काम नपाउनुमा यौन हिंसाको शिकार हुन नचाहनुलाई नै मुख्य कारण ठान्छिन् उनी । कल्कीले यौन उत्पीडनका लागि बलिउड मात्रै नभई हलिउड पनि मुक्त नभएको आरोप लगाएकी छन् । उनले आफु पनि उत्पीडनको सामना गर्नुपरेको खुलासा गर्दै भनिन्, ‘मेरो यौन उत्पीडन भएको थियो । यसको बारेमा मेरो थेरापिस्ट र पार्टनरलाई पनि भनेको थिएँ ।’ त्यसो त यो कुरा उनले केही अघि राहुल बोसले चलाएको कन्फ्रेन्समा पनि बताएकी थिइन् ।फिल्म निर्देशक अनुराग कश्यपसँग केही वर्ष बैबाहिक जीवन बिताएर सन् २०१५ मा सम्बन्ध विच्छेद गरेकी कल्की यतिबेला गाइ हर्शबर्गसँगको प्रेममा छिन् ।