काठमाडौँ — कवि तथा गीतकार तारा पराजुलीको नयाँ गीत ‘कुन गीत गाउँ, कुन धुन बजाऊँ...’ म्युजिक भिडियोसहित सार्वजनिक भएको छ । बेलबारी नगरपालिका मोरङकी उप–मेयरसमेत रहेकी पराजुलीको आधुनिक गीत बूढासुब्बा डिजिटलले आफ्नो युट्युब च्यानलमार्फत् सार्वजनिक गरेको हो । भिडियोमा अभिनेत्री सञ्चिता लुइँटेल र अभिनेता नारायण डीसीले अभिनय गरेका छन् । प्रेमभावको गीतमा भीम बीसीले संगीत भरेका छन् भने संगीत संयोजन महाराज थापाको रहेको छ । गायिका सरु गौतमको स्वर सजिएको गीतको भिडियो निर्देशन नारायण डीसीले गरेका हुन् । प्रेम कटवालको प्रस्तुति रहेको भिडियो उत्सव दाहालले छायांकन र माधव बेल्बासेले सम्पादन गरेका हुन् । उपमेयर बन्नुअघि नै कविको रूपमा स्थापित पराजुलीको ‘अर्को राजमार्ग’ लगायतका कृति प्रकाशित छन् ।