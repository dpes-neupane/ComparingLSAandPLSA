बलिउड अभिनेत्री तापसी पनु अभिनित फिल्म 'थप्पड'को ट्रेलरले सामाजिक सञ्जालमा चर्चा पाउन थालेको छ । यसलाई धेरैले शाहिद कपुरको पछिल्लो ब्लकबस्टर 'कबिर सिंह'लाई जवाफका रुपमा हेरेका छन् । 'कबिर सिंह'मा अभिनेता शाहिदले आफ्नी प्रेमिकालाई 'थप्पड' हानेको दृश्य छ । उक्त दृश्यको दर्शक र समीक्षकले निकै आलोचना गरेका थिए । यसका निर्देशक सन्दीप रेड्डी भंगाले भने प्रेममा दुईचार थप्पड सामान्य भएको बताएका थिए ।उनले भनेका थिए 'प्रेममा अलिकति हिंसा त भइहाल्छ नि !' फिल्ममा पनि पुरुषले महिलामाथि गर्ने हिंसालाई सामान्य हिसाबले नै प्रस्तुत गरिएको थियो । निर्देशक अनुभव सिन्हाले भने 'थप्पड'को ट्रेलरमा नै पतिले पत्नीलाई हान्ने एक थप्पड कसरी महिला हिंसाको प्रतीक हो भनेर प्रस्तुत गरेका छन् । यो पूरै फिल्म नै त्यही एक 'थप्पड'माथि बनाइदिएपछि दर्शकले दुई फिल्मलाई दाँज्न थालेका छन् । फिल्ममा पतिको थप्पडविरुद्ध उभिने पत्नीको ट्रेलरमा आउने एउटा संवाद छ- 'त्यो एक थप्पडले मलाई आफूमाथि भएका सारा विभेद देख्नसक्ने बनाइदियो जसलाई मैले देख्नसकेकी थिइनँ ।'निर्देशक अनुभवले भने फिल्म 'थप्पड' निर्देशन गर्दा उनको दिमागमा कतै 'कबिर सिंह' नरहेको बताएका छन् । फिल्मको लेखन सक्दा 'कबिर सिंह' प्रदर्शनमा आइनसकेको बताउँछन् सिन्हा । यसअघि हिन्दी फिल्ममा कबिरसिंहका जस्ता दृश्य जति पनि आएको उनको भनाइ छ । यता, अभिनेत्री शिल्पा पोख्रेललाई पनि फिल्मको ट्रेलरले मन छोएको छ । पछिल्लो समय निर्माता/पति छविराज ओझाले उनीमाथि थप्पड लगाएका थिए । थप्पडकै कारण उनको कान जालीसमेत फुटेको खबर बाहिरिएको थियो । उनले प्रहरीमा घरेलु हिंसाको उजुरीसमेत दिएकी थिइन् । फिल्मको ट्रेलर सेयर गर्दै उनले सामाजिक सञ्जाल फेसबुकमा घरेलु हिंसाको विरोध गर्नुपर्ने लेखेकी छिन् । फिल्मको संवाद सापटी लिदै उनी लेख्छिन्, 'उसले मलाई पिट्न पाउँदैन, थप्पड लगाउन सक्दैन, मलाई पिट्न सक्दैन, मलाई दुर्व्यवहार गर्न पाउँदैन । एकपटक पनि पाउँदैन । बिर्सिने कुरा होइन यो, न माफी दिन सकिन्छ ।' फिल्मको अन्तिम संवाद निकै प्रभावशाली रहेको उनले उल्लेख गरेकी छिन् । 