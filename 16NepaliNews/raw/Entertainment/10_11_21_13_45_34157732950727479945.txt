मेलबर्न — ब्यान्डसहित सांगीतिक यात्रामा आइपुगेको नेपथ्यलाई सुन्न र हेर्न कार्यक्रम स्थलमा दर्शक भरिभराउ थिए । कलाकारका लागि योभन्दा खुसीको क्षण सायदै अरू केही होला । तर सोमबार मेलवर्नको ‘द पाम एट क्राउन’ मञ्चमा प्रस्तुतिका लागि आएको नेपथ्य भने खुसी थिएन । कारण, अघिल्लो दिन मात्रै नेपथ्यले सहकर्मी संगीतकर्मी शुक गुरुङलाई गुमाएको थियो ।  ‘नेपथ्यले एउटा साथी गुमाएको छ । म शुक गुरुङको सम्झनामा यसै मञ्चबाट हाम्रो हार्दिक श्रद्धाञ्जली अर्पण गर्न चाहन्छु । उनको आत्मालाई शान्ति मिलोस्,’ मञ्चमा ‘भेडाको ऊन जस्तो...’ गाइसकेपछि गायक अमृत गुरुङले भने । शुककै गीत ‘छेक्यो छेक्यो...’ बाट नेपथ्यले आफ्नो सांगीतिक यात्राको रफ्तार बढाएको थियो ।मृगौला रोगले पीडित संगीतकर्मी गुरुङको आइतबार बिहान निधन भएको थियो । खबर थाहा पाउने बित्तिकै अमृतले सामाजिक सञ्जालमार्फत पनि शोक प्रकट गर्दै परिवारजनमा समवेदना व्यक्त गरेका थिए । ‘शुकजीले नेपथ्यको प्रारम्भिक कालमा ‘छेक्यो छेक्यो’ गाउन दिएर हामीलाई ठूलो गुन लगाए,’ अमृतले सम्झिए, ‘उनको सम्झनाका रूपमा उनका कृति रहिरहने छन् ।’ यसो भनिरहँदा मञ्चको पृष्ठभूमिको स्क्रिनमा अमृत र शुक साथै बसेको तस्बिर देखाइएको थियो । ‘हामी बीचको अन्तिम भेटलाई यो तस्बिरले समेटेको छ,’ अमृतले भने, ‘संगीतकार दाइ विक्रम गुरुङ र म उनलाई भेट्न गत अगस्ट २६ तारिख पुगेको बेलाको यो तस्बिर नै अन्तिम चिनो बन्यो ।’ नेपथ्यले शुककै ‘छेक्यो छेक्यो...’ गाएर सांगीतिक सम्झना गरेको थियो । गायक अमृतलाई हलका दर्शकले समेत एकसाथ गाएर साथ दिएका थिए ।त्यसपछि, ‘तालको पानी...’ सहितका आफ्ना हिट नम्बरहरू लगालग गाएर दर्शकलाई नचाएको थियो । नेपथ्यको अस्ट्रेलिया सांगीतिक यात्राका लागि सिड्नीस्थित नेपाली टच नामक संस्थाले नेपालयसँग व्यावस्थापकीय सहकार्य गरेको थियो भने मेलबर्नको स्थानीय आयोजक नेप्ले इभेन्ट्स रहेको थियो । कन्सर्टको टिकट एक दिन अगावै सोल्ड आउट भएको आयोजकले बताए ।अमृतलाई स्टेजमा ड्रमसेटमा ध्रुव लामा, किबोर्डमा सुरज थापा, बेस गितारमा सुविन शाक्य, गितारमा निरज गुरुङ र मादलमा शान्ति रायमाझीले सघाएका थिए । अस्ट्रेलिया नै पाँचौं पटक पुगिसकेको नेपथ्यको यसपटकको यात्रा मेलबर्नमा आएर नै टुंगिएको हो ।