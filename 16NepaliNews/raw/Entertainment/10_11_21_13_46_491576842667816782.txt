काठमाडौँ — नेपाल चलचित्र प्राविधिक संघले दुई प्राविधिकलाई सम्मान गरेको छ । शुक्रबार काठमाडौंमा आयोजित ‘प्रेमा शाहको स्मृति सभा’ कार्यक्रममा दुई प्राविधिकलाई सम्मान गरिएको हो । अभिनेत्री जल शाहले आमा प्रेमाको सम्झनामा कला निर्देशक उद्धवराज भट्टराई(जुङ्गे) र ‘लाइट म्यान’ चन्द्रिका ठाकुरलाई नगदसहित सम्मान गरेकी हुन् ।पुरस्कारको राशी जनही ५१ हजार रुपैयाँ छ । सम्मान कार्यक्रममा अभिनेत्री शाह भने उपस्थित भइनन् । भट्टराई कला निर्देशनमा ४२ बर्षदेखि सक्रिय छन् । भने ठाकुर ३० बर्षदेखि सक्रिय छन् । उनीहरुलाई कार्यक्रममा अभिनेत्री भुवन चन्द, प्राविधिक संघका अध्यक्ष पुस्कर लामा, चलचित्र विकास बोर्डका सदस्य दयाराम दाहाल, संगितकार संभुजित बास्कोटालगायतले सम्मान गरेका थिए । सम्मानित भएपछि भट्टराईले संगै कार्यक्रम गरेकी अभिनेत्री शाहले प्राविधिकलाई सम्मान गरेकोमा खुसी लागेको बताए । ‘जल जीले हामी प्राविधिकलाई सम्मान दिनुभयो । निकै खुशी छौ,’ उनले भने । कार्यक्रमका वक्ताहरुले प्रेमा शाहको सम्झना गरेका थिए । 