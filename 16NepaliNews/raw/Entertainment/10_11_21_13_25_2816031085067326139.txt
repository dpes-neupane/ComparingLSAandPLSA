चीनको 'बक्सअफिस'ले अमेरिकालाई उछिनेर विश्वकै ठूलो बनेको छ । अमेरिकाको मनोरञ्जन क्षेत्रलाई कोरोना महामारीले असर पारिरहेको बेला चीनका फिल्म हलहरु भने कमाइको पुरानै लयमा फर्किन थालेका छन् ।आर्टिसन गेटवेको तथ्याङ्कअनुसार उत्तर अमेरिकाको कुल १.९३७ बिलियन डलरको टिकट बिक्रीलाई उछिनेर चीनको बक्सअफिस आइतबार १.९८८ बिलियन डलर पुगेको हो । यो वर्षको अन्तसम्ममा टिकट बिक्रीको यो अन्तर व्यापक हुने अनुमान गरिएको छ । यसअघि चीनलाई फिल्मको कमाईका हिसाबले विश्वको दोस्रो बक्सअफिस मानिन्थ्यो । विश्वकै सबभन्दा धेरै जनसंख्या भएको चीनमा फिल्म र फिल्म हल निर्माणको क्रम बढ्दो थियो । यसकारण पनि चीनले चाँडै नै अमेरिकालाई बक्सअफिसमा उछिन्ने अनुमान गरिएको थियो । कोरोना महामारीले गर्दा त्यो दिन छिटै आएको विश्लेषण गरिएको छ । कोरोना महामारीपछि चीनका हजारौं फिल्म हल ७५ प्रतिशत अकुपेन्सीमा खुलेको हलिउड रिपोर्टरले जनाएको छ । भेराइटीले यस वर्ष चिनियाँ बक्सअफिस ३२ प्रतिशतले घटेको भए पनि उत्तर अमेरिकी बक्सअफिसलाई उछिनेर सबभन्दा ठूलो बन्न यो काफी रहेको जनाएको छ ।अक्टोबर १ देखि ८ सम्मको बिदामा चीनका हलहरुमा ५ सय ८६ मिलियन डलरको टिकट बिक्री भए । हलिउड रिपोर्टरमा प्रकाशित रिपोर्टका अनुसार यस अवधिमा फिल्म 'माई पिपुल, माई होमल्याण्ड'ले एक सातामा १९.१ मिलियन डलर कमाइ गर्‍यो । प्रदर्शनको १८ औं दिनपछि फिल्मको कुल कमाई ३ सय ६० मिलयन डलर पुगेको थियो । अर्को चिनियाँ फिल्म 'द एइट हन्ड्रेड'ले ४ सय ६० मिलियन कमायो । यो सन् २०२० को सर्वाधिक कमाइ गर्ने फिल्म हो । हलिउडको 'ब्याड ब्वोइज फर लाइफ'ले यो वर्ष ४ सय २६ मिलियन डलर कमाएको थियो । अमेरिकाको बक्स अफिस भने कोरोनाका कारण अझै खस्किन सक्ने बताइएको छ । अमेरिकामा कोरोना संक्रमण नघटेका कारण प्रमुख फिल्म हलहरु अझै खुल्न सकेका छैनन् । ठूला स्टुडियोले निर्माण गरेको फिल्मको प्रदर्शन समय पछाडि सारिएको छ । मार्भलको 'ब्ल्याक विइडो', जेम्स बोन्डको 'नो टाइम टू डाई'को प्रदर्शन २०२१ का लागि सारिएका छन् । 