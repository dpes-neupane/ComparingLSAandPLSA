काठमाडौँ — झन्डै ३८ वर्षअघि नेपाली रजतपटमा छाएको एउटा गीत थियो— नयाँ नयाँ घामको किरण, नयाँ नयाँ पात यो...।दार्जिलिङबाट कलेजको पढाइ सकेर भर्खरै सिक्किम सरकारको संगीत नाटक युनिटमा जागिर खान पुगेकी गायिका बिमला सेन्चुरीले यो गीतमा स्वर भरेकी थिइन् । गीतको शब्द–संगीत–स्वर नौलो मात्रै थिएन, निकै सुमधुर पनि थियो । निर्देशक प्रताप सुब्बाको फिल्म ‘बाँच्न चाहनेहरू’ का लागि नोर्देन रुम्बाले गीत लेखेका थिए, शान्ति ठटालले संगीत भरेकी थिइन् । ‘मेरा लागि सपनाजस्तै भयो,’ यतिका वर्षपछि काठमाडौंमा भेटिएकी गायिका बिमला सेन्चुरी (प्रधान) ती दिन सम्झिरहेकी थिइन्, ‘त्यो फिल्ममा गीत गाउन शान्ति दिदीले मलाई मौका दिनुभयो, एकैचोटि कोलकाताको एचएमभीमा पुगेर गीत रेकर्ड गरेपछि मात्रै मैले यो प्रताप दाइको चलचित्रका लागि रहेछ भन्ने थाहा पाएकी थिएँ ।’सिक्किमको संगीत नाटक युनिटको जागिरबाट पनि अवकाश पाएर फुर्सतको दिन काटिरहेका बेला उनै शान्ति ठटालको जोडजाममा यसपटक बिमला काठमाडौं आएकी थिइन् । झन्डै बिर्सिसकेको ‘साधना’ सम्झिएर नेपालय पलेंटीमा ‘मुना मदन’ गायनमा साथ दिन बिमला आएकी थिइन् । ‘म मिरिकको चियाकमानमा जन्मे–हुर्केकी थिएँ, कमान छँदै रेडियो नेपाल, तारादेवी, अरुणा लामाहरू गीतसंगीततिर तानिएकी थिएँ,’ बिमलाले सुनाइन्, ‘पछि दार्जिलिङ गएपछि शान्ति (ठटाल) दिदीको संगतले तानेर गीतसंगीतकै दुनियाँमा लागिपरेँ ।’ गीत–संगीत युनिटमा जागिरे छँदा पनि भारतका विभिन्न राज्यभर गीत गाउँदै हिँड्नुपर्ने रहेछ । लता, आशा भोस्ले, अरुणा लामा, तारादेवीका गीतहरू गाउँदै बिमला हिँडिरहेकी हुन्थिन् । ‘पछि सन् १९८२ तिर मनबहादुर मुखियाको शब्दमा शान्ति दिदीकै संगीतमा एउटा गीत पनि उतै रेकर्ड गर्न पाएकी थिएँ,’ उनी सम्झिन्छिन्, ‘मेरो कथा खाली खाली पिँजडालाई सोध’ बोलको गीत पछि नारायण गोपालज्यूले पनि मन पराएर रेकर्ड गराउनुभएको रहेछ । असाध्यै खुसी लाग्यो ।’ यसबाहेक, बिमलाले आधुनिक गीतको आफ्नै एल्बम निकालेकी छन् । उनी साई भजन गायनमा पनि उसैगरी छाएकी छन् । बिमलाले यसपटक पलेंटीमा ‘मुनामदन’ गीति कथामा स्वर भरेकी थिइन् । अब आगामी वर्ष ‘म्हेन्दो’ र अरू नृत्य नाटिका पनि लिएर बिमला काठमाडौं आउने भएकी छन् । योभन्दा पनि सुखद कुरा यो साता आमा बिमला प्रधान काठमाडौंमा रहेकै बेला उनका छोराहरू प्नि ठमेलको एउटा इभेन्टमा सहभागी हुन रक–ब्यान्ड लिएर बेंग्लोरबाट आएका छन् । ‘गिरीश एन्ड द क्रोनिकल्स नामको रक–ब्यान्डले बाहिरी देशका रक–फ्यानमाझ धुम मच्चाएको छ,’ बिमलाले सुनाइन्, ‘म पनि यो पटक छोराहरूको ठमेलको कार्यक्रम हेरेर मात्रै सिक्किम फिर्ने छु ।’ 