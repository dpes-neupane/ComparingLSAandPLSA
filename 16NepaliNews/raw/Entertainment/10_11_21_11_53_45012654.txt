
हिट गीतको रिमेकमा लगानी गरिरहेका मोडल तथा निर्माता सागर लम्सालले नेपालमै उत्कृष्ट सर्जकहरु भएको भन्दै खोजी नभएको बताएका छन् । सागरले आफूलाई आफ्ना साथीहरुले नेपालमा आतिम अस्लम, अर्जित सिंह जस्ता गायक नै छैनन् भनेपछि मनमा विझेको बताए ।
उनले भने–‘जब साथीहरुको कुराले मनमा विझ्यो । मैले सर्जकहरुको खोजी गर्न थाले । वास्तवमा भन्ने हो भने अहिले बलिउडका चर्चित गायकहरुले जुन शैलीको गीत गाइरहेका छन् यस्ता गीतहरु एक दशक अगाडि नै यश कुमार, प्रमोद निर्वाण लगायतका गायकहरुले गाइसकेका थिए । तर, उहाँहरुको खोजी गर्न हामीले सकेनौ ।’
उनले भने–‘हामी बलिउड र हलिउडका गायक–गायिका खोजीरहेका छौं । तर, पैसा लगानी गरेर मात्र केही हुँदैन । कुनै पनि विदेशी कुरा खोज्नु अगाडि सोही कुरा नेपालमा छ कि छैन भनेर पनि खोज्न पर्यो नी । हामीसँग मणी छ, तर त्यसलाई नखोजी घरमै बसेर कल्पना मात्र गरेर त हुँदैन ।’

सागरले नेपालमै गायक, गायिका, संगीतकार, गीतकारको कमी नभएको भन्दै उनीहरुको खोजी गर्न कञ्जुस्याँई गरिएको बताए ।
आफू पैसा धेरै भएर भिडियो निर्माणमा नआएको सागरको भनाई छ । उनले भने–‘म धेरै पैसा भएको मानिस होइन । तर, भिडियो क्षेत्रमा केही नयाँ गरौं भन्ने सोच पलाएपछि एउटा टिम बनाएर लगानी गरेको हुँ ।’
