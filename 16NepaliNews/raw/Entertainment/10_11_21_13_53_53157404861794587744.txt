काठमाडौँ — बंगलादेशको फिल्म ‘बम्बो स्टोरिज’ ले फिल्म साउथ एसियामा उत्कृष्ट फिल्म हुँदै रामबहादुर ट्रफी जितेको छ । पाटनस्थित यलमाया केन्द्रमा चार दिनदेखि जारी महोत्सवको अन्तिम दिन आइतबार सम्पन्न अवार्ड घोषणा समारोहमा सहिन डिल्ली रियाजको उक्त फिल्मले ट्रफीसहित दुई हजार डलर पाएको हो ।घना जंगलमा बर्सेनि बाँस काटेर जीविकोपार्जन गर्नेको कथामा आधारित ‘बम्बो स्टोरिज’ ले कामको सिलसिलामा परिवारसँग पर्याप्त समय गुजार्न नपाएको पीडा पनि समानान्तर रूपमा पेस गरिएको छ । बाँस काट्न जंगल पसेका एक वृद्धले फिल्ममा भनेका छन्, ‘कुनै बेला त मैले महिला भनेको नै बिर्सिएको थिएँ ।’ लामो समय जंगलकै बास हुने भएकाले उनीहरूको समाज र परिवारसँग लामो समय विच्छेद हुने फिल्ममा देखाइएको छ । बाँस काट्ने र ओसार्ने पाँच सदस्यीय टोलीले झन्डै २५ हजार बाँस काटेर नदीमा बगाउँदै रातोदिन गरी तीन सय किलोमिटर टाढाको कठिन यात्रालाई फिल्मले पछ्याएको छ । ‘ह्वेयर द माइन्ड इज फ्री...’ को थिममा जारी १२ औं फिल्म साउथ एसियामा भारतको ‘स्क्र्याचेज अन स्टोन’ रनर अप (दोस्रो) हुँदै एक हजार डलरसहितको पुरस्कार जित्यो । उक्त फिल्मलाई अमित महन्तीले निर्देशन गरेका हुन् । महोत्सवमा उत्कृष्ट डेब्यु फिल्मको ‘द तारेक मसुद’ अवार्ड ‘आफ्टर प्रेयर्स’ ले पायो । सिमोनी मेस्ट्रोनी निर्देशित भारत र इटालीको संयुक्त निर्माणमा बनेको एक घण्टा लामो उक्त फिल्मले काश्मिरको आशा–निराशा, प्रेम–पीडा, कविता र अमानवीयता पेस गरेको छ । यस फिल्मले पनि एक हजार डलर नै जित्यो ।बालबालिकाका मुद्दामा निर्माण भएका मध्ये उत्कृष्टलाई प्रदान गरिने एक हजार डलरकै युनिसेफ अवार्ड ‘काबुल, सिटी इन द विन्ड’ ले पायो । अबुजार अमिनी निर्देशित उक्त फिल्ममा १२ वर्षीय अस्फिन र उसको भाइ बेन्जामिनले युद्ध क्षेत्रमा परिणत अफगानिस्तानको काबुलमा पढाइका लागि कसरी संघर्ष गरिरहेका छन् भन्ने देखाउन खोजेको छ । नेपालका आशिष लिम्बू र देवेन राईले बनाएको ‘द विन्टर ट्याप’ र भारतका ऐश्वर्या ग्रोवरले बनाएको ‘मेमोरिज अफ साइरा एन्ड सलिम’ ले पाँच सय डलरको उत्कृष्ट विद्यार्थी फिल्म संयुक्त रूपमा जिते । ‘द विन्टर ट्याप’ ले हिमाली भेगमा खानेपानीका लागि गरिएको संघर्ष पेस गरेको छ भने अर्को फिल्मले साम्प्रदायिक समूहले ध्वस्त पारिदिएको आफ्नो घरको स्मृति लिएर पुनः भेट्न जाँदाको यात्रा समेटेको छ ।भारतीय कलाकार तथा फिल्ममेकर आयषा अब्राहम, श्रीलंकाली फिल्ममेकर, कलाकार शिवमोहन सुमथी र नेपाली पत्रकार तथा लेखक कुन्द दीक्षित सम्मिलित तीन सदस्यीय निर्णायक मण्डलले उत्कृष्ट फिल्महरूको छनोट गरेको हो । ६३ गैरआख्यान फिल्महरूको प्रदर्शन रहेको महोत्सवमा तीन भारतीय फिल्मलाई जुरीले स्पेसल मेन्सन गरेका छन्, जसमा हेमन्तकुमार गुप्ताको ‘एन इन्जिनियर्ड ड्रिम’, जेसी अल्कको ‘पराया डग’ र सुप्रियो सेनको ‘स्विमिङ थ्रु द डार्कनेस’ छन् ।