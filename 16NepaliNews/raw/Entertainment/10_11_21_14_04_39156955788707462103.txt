बलिउड अभिनेता हृत्तिक रोशन थोरै फिल्म खेल्छन् तर राम्रा फिल्म खेल्छन्  । उनी अभिनीत फिल्म हत्तपत्त फ्लप भएका पनि छैनन्  ।त्यसो त डेब्यु फिल्म ‘कहो ना प्यार है’ ले नै बक्सअफिसमा ब्लकबस्टर्स बिजनेस मात्रै गरेको थिएन, यसै फिल्मबाट हृत्तिकले डेब्यु अभिनेता र अभिनेता दुवैबाट फिल्म फेयर अवार्ड जितेका थिए । फिल्मफेयरमा उक्त फिल्मले मुख्य नौ अवार्ड नै हत्याएको थियो । यसै वर्ष पनि हृत्तिक एक गणित शिक्षकको जीवनीमा आधारित फिल्म ‘सुपर ३०’ मार्फत् सर्वत्र छाए । बक्सअफिसदेखि समीक्षकसम्मको वाहवाही पाएका उनी यतिबेला भने रिलिजका क्रममा रहेको ‘वार’ को प्रमोसनमा व्यस्त छन् ।अग्लो मिलेको कद, खैरा आँखा भएका हृत्तिकको फ्यान फ्लोइङ पनि भर्चुअल दुनियाँमा निकै छ । हालै ‘द कपिल शर्मा सो’ मा कार्यक्रम होस्ट कपिलसँग कुराकानीका क्रममा हृत्तिकले आफूलाई ‘कहो ना प्यार है’ पछि युवतीहरूको प्रेम प्रस्तावको ओइरो लागेको खुलाएका छन् । ‘उक्त फिल्म हिट भएपछि ३० हजार बढीले विवाहका लागि प्रस्ताव गरेका थिए,’ हृत्तिकले भनेका छन् । २००० को जनवरीमा उक्त फिल्म रिलिज हुँदा २६ वर्षका मात्र थिए । तर हृत्तिकले भने पहिलो फिल्म रिलिजलगत्तै प्रेमिका सुजैन खानसँगै विवाह गरे । भलै, यी दुईको वैवाहिक सम्बन्ध पनि १४ वर्ष मात्रै टिक्यो । यतिबेला फेरि सिंगल स्टाटसमा रमाइरहेका हृत्तिकले अहिले भने कति प्रेम प्रस्ताव आउँछन् भन्नेचाहिं खुलाएनन् । बरु उनी आफू भने यतिबेला पनि पूर्वपत्नी सुजैनसँग नै बेलाबखत घुमफिरमा देखिन थालेका छन् । तैपनि सामाजिक सन्जालहरूमा हृत्तिकको फ्यान फ्लोइङ भने घटेको छैन । ‘मस्ट ह्यान्डसम म्यान इन द वर्ल्ड’ को उपमा पाइसकेका हृत्तिकले सोही कार्यक्रममा आफ्नो फिटनेसका बारेमा पनि आफ्ना धारणा सेयर गरेका थिए । भने, ‘जिन्दगीमा डर हुनु एकदम जरुरी छ । यसले तपाईंलाई निकै मद्दत गर्ने छ । डरले चुनौती दिन्छ र तपार्इंले चुनौतीको सामना गरेपछि मात्रै उत्कृष्ट दिनका लागि पहल गर्नुहुने छ ।’ उनले यसो भनिरहँदा फिल्म ‘वार’ मा आफ्नो अपोजिटमा अभिनय गरिरहेका अर्का अभिनेता टाइगर श्राफलाई लक्षित गरेका थिए । फिल्ममा टाइगर हुनुले पनि आफूले अझ बढी मिहिनेत गर्न कर लागेको बताएका थिए । त्यसो त ‘वार’ मा टाइगरलाई कास्टिङ गर्न हृत्तिकले नै बढी जोड दिएका थिए ।