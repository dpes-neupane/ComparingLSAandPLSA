(कास्की) — किरात सामुदायले बिहीबार विविध सांस्कृतिक कार्यक्रम गरी उँधौली पर्व मनाएका छन् । विभिन्न जिल्लादेखि आएर पोखरामा बसिरहेका समुदायले विधिपूर्वक प्रकृतिको पूजा गरि उँधौली मनाएका हुन् । खेतबारीमा लगाएको अन्नबाली भित्र्याएपछि उँधौली पर्व मनाइने लिम्बू जातिका अगुवा गजेन्द्र सुब्बाले बताए । यस दिन किरात संस्कारअनुसार, भित्र्याएको धान, मकै, कोदोलगायतका अन्नबाली, रक्सी, मासु तरकारी समुदायको संस्कारअनुसार विभिन्न सर्दाम जुटाएर प्रकृतिको पूजा गर्ने प्रचलन रहेको सुब्बाले सुनाए । ‘पूजा गरे देवता खुसी हुने विश्वासले समेत यो पर्व मान्दै आएको हो,’ सुब्बाले थपे, ‘देवतालाई खुसी गराएर मात्र समुदायमा भित्र्याएको अन्नबाली खाने चलन छ ।’ यो पर्वमा किरात सामुदायमा आधारित साकेला, धान, केलाङलगायत विविध सांस्कृतिक कार्यक्रम गरेर मनाइन्छ । त्यसैगरी वैशाख महिनामा बालीनाली चाहेजस्तो राम्रो बनाउन, असिना पानीबाट जोगाउन, स्वास्थ्य राम्रो बनाउनका लागि सिमे, भुमे, नाग, नागिन सबैलाई चोखो राखेर पूजा गरी उँधौली पर्व मनाउने गरिन्छ । खेतीपाती लगाउनेले ‘हामी खुसी छौं तपाईंले भनेजस्तै गरिदिनुभयो’ भनेर देवतालाई पूजा गरेर अन्नबाली खाएर उँधौली मान्ने गरिन्छ । यस अवसरमा किरात समुदायको विविध सांस्कृतिक भेषभूषा, लिपिको समेत संरक्षण र सम्बर्द्धन हुने किरात याक्थुङ चुम्लुङ पोखराका अध्यक्ष धनप्रसाद लिम्बूले बताए । पर्वमा लोप हुन लागेको धनुषवाणको प्रतियोगिता पनि राखिएको थियो । कार्यक्रमा प्रस्तुत गरिएका साकेला, धान, केलाङ नाचहरू विवाह, न्वारनजस्ता शुभकार्यमा पनि नचाइने गरिन्छ ।कार्यक्रमको उद्घाटन गर्दै क्याप्टेन प्रदीप लिम्बूले समुदायको संस्कार संस्कृति संरक्षणमा सबै किरात एक हुनुपर्ने बताए । ‘यसका लागि युवाहरूले चासो देखाउनुका साथै राज्यको समेत सहयोग हुनुपर्छ,’ उनले भने ।सानोछँदादेखि धान नाच नाचेको सम्झना सुनाउँदै ७० वर्षीया जसमाय लिम्बूले यस्ता संस्कृति जोगाउन नयाँ पुस्तामा हस्तान्तरण गर्दै जानुपर्ने बताइन् । ‘यसको संरक्षण भएन भने हाम्रो पहिचान पनि हराउँछ,’ जसमायाले भनिन्, ‘खेतीबाली लगाउन छाडेपछि उँधौली पनि हराउँदै जाला भन्ने डर छ । खेतीपाती नगरे पनि हाम्रो संस्कार र संस्कृति जोगाउनका लागि यसलाई लिम्बू समुदायमा मात्र सीमित नराखी अरू समुदायले समेत मनाउने प्रचलन ल्याउनुपर्छ ।’ कार्यक्रम किरात याक्थुङ चुम्लुङ पोखराले आयोजना गरेको हो । 