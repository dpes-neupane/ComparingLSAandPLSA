काठमाडौँ — पढाउने एउटा, व्यवहार अर्को । समाजमा यस्ता पात्रहरू अनगिन्ती भेटिन्छन् । अझ रजस्वलाको सवालमा त पुरुषहरूको व्यवहारमा प्रशस्तै ढोंगीपन भेटिन्छ । कीर्तिपुरस्थित थिएटर मलको नाटकघरमा यस्ता थुप्रै ढोंगी पात्रहरू भेटाउन सक्नु हुने छ ।विजयराज आचार्यको कथामा आधारित नाटक ‘हराएकी म’ ले हाम्रो बुझाइ र व्यवहारको पाटोलाई उदांगो बनाइदिएको छ । नाटक रजस्वलालाई मूल विषय बनाएको छ । महिलाहरूको स्वाभाविक मासिक प्रक्रियााई गर्वको रूपमा लिनुभन्दा सामाजिक, धार्मिक रूपमा नियन्त्रण र अपहेलना गर्ने परम्परा अझै पनि हाम्रो समाजमा छ । शिक्षित मानिने परिवारमा पनि रजस्वलाको बेला महिलालाई छेकथुन र छोइछिटो गर्ने गरिन्छ । पश्चिम नेपालको छाउघर प्रथा अन्तर्राष्ट्रिय रूपमै चर्चित छ । नाटकले मध्यपहाडी क्षेत्रबाट सहरतिर बसाइँ सरी आएको एउटा शिक्षित परिवारको कथा भन्छ । स्कुलमा विद्यार्थीलाई रजस्वलालाई पाप र अछुत नमानी प्राकृतिक प्रक्रिया भन्दै सिकाउने गुरु आफ्नै घरमा छोरी रजस्वला हुँदा छोइछिटो गर्छ । शिक्षित भएर पनि समाजले लादेको अन्धपरम्पराविरुद्ध बोल्न नसक्ने मास्टरविरुद्ध पत्नी र छोरीले घरभित्रैबाट गरेको संघर्षले धेरैलाई उत्प्रेरणा दिन्छ । नाटकमा एक दर्जनभन्दा बढी बालकलाकारहरूले अभिनय गरेका छन् । उनीहरूले गरेको भूमिकाले नै नाटकलाई गम्भीर र दर्शनीय बनाएको छ । बालकलाकारहरूले उमेरभन्दा पाको चरित्र गरेका छन् । छोरीको भूमिकामा देखिएकी पुष्पाले रजस्वला हुँदा अँध्यारो कोठामा भोगेको क्षणलाई अत्यन्तै कारुणिक रूपमा प्रस्तुत गरेकी छन् । मञ्चमा उनको आँखाबाट आँसु झरिरहँदा दर्शकको पनि आँखा ओसिलो हुन्छ । सहरमा अहिले पनि बाहुनक्षेत्री समुदायमा रहेको समस्यासँगै आफ्नै घरमा छोरी रजस्वला हुँदा भोगेको वास्तविक समस्यालाई कथामा उतारेको प्युठानबाट काठमाडौं झरेर शिक्षण पेसामै आवद्ध कथाकार आचार्यले बताए । निर्देशक पुष्पराज अवस्थी बालकलाकारलाई पाको भूमिकामा मञ्चमा उतार्न सफल छन् । अरू बेला लक्ष्मीका रूपमा मान्ने छोरीलाई रजस्वलाका बेला अछुतको रूपमा व्यवहार गर्दा उनीहरूलाई मानसिक रूपमा पर्ने असर प्रत्येक अभिभावकहरूले बुझ्नुपर्ने उनले बताए । पहिलो दृश्यमा नै गाउँलेहरूको स्मरणमा मास्टरको कथालाई कैद गर्दै अगाडि बढेको नाटकमा मध्यपश्चिम क्षेत्रमा प्रचलित डेउडा गीतको पनि प्रयोग गरिएको छ । गीतले कथाको समाज, समय र सांस्कृतिक परिवेशलाई प्रकाश पार्न सघाउँछ । मंगलबारसम्म मञ्चन हुने नाटकमा सुशील विक, गीता मल्ल, पुष्पा बिसी, कलाशा विक, श्याम कुँवर, मातृका शाही, आदित्य मल्ललगायतका कलाकारले अभिनय गरेका छन् । अनाथ बालबालिकाहरूको सहयोगार्थ शुभकामना एकेडेमीको सहकार्यमा होराक नेपालले नाटक प्रस्तुत गरेको हो । 