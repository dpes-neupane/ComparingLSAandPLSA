धनकुटा — हातमा माइक बोकेर व्यावसायिक प्रस्तोताजस्तै शैलीमा देखा पर्छन् ७ वर्षीय एक बालक । उनले चुड्के गीत र भजन सुरु गर्नासाथ जेष्ठ नागरिकको नृत्यका लागि तँछाडमछाड चल्छ । उनी उपस्थित नहुँदा गाउँबस्तीका हजुरबा–हजुरआमा सबै न्यास्रो मान्छन् । त्यसैले हरेक हप्ता त ती बालकको प्रतिभाले उनीहरूलाई नचाउने र हँसाउने गर्छ । यस्तो प्रतिभा भएका धनकुटा ७ मोती टोलका आगमन (निराजन) सुवेदी वृद्धवृद्धाको नजिकका साथी भएका छन् । उनी त्रिवेणी चोकस्थित नर्वदेश्वर मन्दिरको प्रांगणमा हरेक शनिबार बस्तीका वृद्धवृद्धा उनको प्रतिभा नियाल्न भेला हुन्छन् । जेष्ठ नागरिक वडा समितिले भेलाको चाँजोपाँजो मिलाउने गरेको समितिका अध्यक्ष बुद्धिकान्त घिमिरे बताउँछन् ।गत वर्षदेखि नियमित उपस्थित हुने गरेका बालकले माइकबाट पौराणिक भजन, उखान टुक्का, गीत र मनोरञ्जनका विभिन्न प्रस्तुति दिँदै आएका छन् । ‘हामीलाई उनको उपस्थितिले असाध्यै मनोरञ्जन मिल्ने गर्छ,’ घिमिरेले भने, ‘कुनै दिन उनी आएनन् भने असाध्यै न्यास्रो लाग्छ ।’ पीर चिन्ता र सानातिना स्वास्थ्य समस्या नै भाग्ने गरी आनन्द दिने गरेको उनले बताए । स्थानीय तुलसी मेमोरियल विद्यालयमा २ कक्षामा अध्ययनरत सुवेदी माइक समाएर कुनै टेलिभिजन वा भव्य कार्यक्रमका प्रस्तोताझैं खरो उत्रन्छन् । बुबा, काका ठूलाबाले भजन गाएको सुनेर त्यसैबाट प्रभावित भएको उनको भनाइ छ ।८२ वर्षीया हजुरआमा डम्बरकुमारीको साथमा गतवर्ष जेष्ठ नागरिकको भेलामा पुगेका उनी त्यस मितिदेखि नियमित पुग्ने गर्छन् । कहिले शनिबार आउला र हजुरबाआमासँग नाचौँला भन्नेमा हुन्छु,’ उनले भने, ‘पहिले पहिले उहाँहरूको भजन गीतमा नाच्थे, अचेल त म गाउँने, हजुरबा आमा नाच्ने गर्दा आनन्द आउँछ ।’ पढाइमा समेत अब्बल रहेका सुवेदीले वृद्धवृद्धालाई रमाइला उखान, टुक्का र प्रश्न सोध्छन् र मिलाउनेलाई पुरस्कारबापत् चकलेट दिने गर्छन् । 