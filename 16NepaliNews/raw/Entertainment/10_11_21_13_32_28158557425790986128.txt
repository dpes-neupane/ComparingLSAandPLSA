काठमाडौँ — मैले पहिले पनि लेखेको छु, स्कुलबाट भागेर फिल्म हेर्न आउँदा प्रायः फिल्म सकिने बेलातिर मेरो डर बढ्न थाल्थ्यो । यस्तो लाग्थ्यो– यो फिल्म कहिल्यै नसिध्दियोस् । र, म यो स्वप्‍निल संसारमा पंख फिँजाइ उडिरहुँ ।एकैछिनमा फिल्म सकिन्थ्यो । अनि फेरि उही दमौली बजार, उही पतेनी र नेपालटार हुँदै अम्रेनी । बाटोमा कोही भेटिएला कि भन्ने डर । फिल्म हेर्न भागेर फलानो बिग्रियो भन्ने बदनामीको डर !  यसपाली संसारकै प्रतिष्ठित बर्लिन फिल्म फेस्टिभलमा हाभियर ब्राडमको नयाँ फिल्म 'द रोड नट टेकन' को वर्ल्ड प्रिमियर हेर्दा मैले फिल्म हेर्न दगुरेका ती खेतका आलीहरुलाई खुब सम्झिएँ । आखिर मानिस कि विगतको सम्झनामा कि भविष्यको आशामा न धेरै बाँच्छ। वर्तमानको तराजुको एउटा पल्लामा विगत र अर्को पल्लामा आगत हुन्छन् । वर्तमान त खाली कताको वजन बढी छ भन्ने देखाउने सुइरोजसरी बीचमा घरी यता, घरी उता हल्लिइरहन्छ ! कुरो के भने हरेक कुराको अन्त्य छ। जसरी फिल्म हलमा सो सिद्धिन्छ। जसरी मैदानमा खेल सिद्धिन्छ। र, जसरी हरेक चुनावपछि मन्त्रीहरुको सत्ताभोग सिद्धिन्छ। कोही भने फेरि जितेर आउँछन् । अनि तिनको म्याद केही दिनलाई फेरि थपिन्छ, जसरी अहिले लकडाउनको म्याद थपिएको छ। पक्का छ, एक दिन यो पनि सकिन्छ ।  सातौं दिनमा आइपुग्दा लकडाउनले एउटा कुरा भने सिकाएको छ– यो संसारमा नभइ हुने ठानिएका कतिपय चिजहरु त्यस्ता होइन रहेछन् कि ! साह्रै नै महत्वपूर्ण भनिएका मिटिङहरु नहुँदा पनि संसार चल्दो रैछ ! साह्रै विशेष ठानिएका मानिसहरुलाई नभेट्दा पनि जीवन चल्दो रैछ । सँधै गइने अड्डाहरु नगए पनि समय रोकिँदैन रहेछ । त्यसो भए के ती कम महत्वपूर्ण थिए त ? होइन, ती साँच्चिकै महत्वपूर्ण थिए । भएको के थियो भने हामीलाई तिनको बानी परेको थियो । र, हामी आफ्नै बानी वा लतले गर्दा तिनको तलतलमा थियौं । थपिएका लकडाउनका दिनहरुले त्यो लतलाई कति कम गर्छ, हेरौं ।  मैले यो श्रृंखलाको पहिलो दिन भनेको थिएँ– म ७ दिनलाई सातवटा एशियाली देशका सात फिल्म सिफारिस गर्नेछु। प्रत्येक दिन एउटाको दरले । र, आज सातौं दिन । यो श्रृंखला बिसौनीमा आइपुगेको छ ।  हरेक साल संसारमा हज्जारौं फिल्म बन्छन् । तिनमा केही राम्रा हुन्छन् । केही साह्रै झुर हुन्छन् । धेरैजसो औसत । यो कुरा सायद, धेरै चिजमा लागु हुन्छ । चाहे किताब हुन् वा मान्छे, संसारमा औसतको संख्या भयंकर धेरै छ । मेरो उद्देश्य धेरै दर्शकमाझ नपुगेका केही राम्रा फिल्महरुसँग तपाईंहरुको परिचय गराउनु थियो । भन्दा ७ वटा फिल्म भने पनि यो श्रृंखलामा मैले धेरै फिल्मको नाम लिएको छु, चर्चा गरेको छु ।आजको फिल्म इट ड्रिंक म्यान वुमन (१९९४, ताइवान)  यो चाहिँ अलि अगाडिको फिल्म, जो अलि पछि हेरियो । कुनै फिल्म हुन्छन्, डिभिडीको चाङमा वा हार्ड डिस्कको मेमोरीमा पहिलेदेखि । तर केके नमिलेर ती फिल्म बेलैमा हेरिँदैन । त्यो फिल्मले पर्खिइरहन्छ । अनि एक दिन कुन मुडमा लौ न त यो पनि हेरौं भनेर हेर्दा त्यसले अचम्मित पारिदिन्छ ।  आङ लीको ‘इट ड्रिंक म्यान वुमन’ले मलाई त्यस्तै बनाइदिएको थियो । ‘ब्रोकब्याक माउन्टेन’ र ‘लाइफ अफ पाइ’का लागि दुईपटक ओस्कर पाएका ताइवानका आङ ली अहिलेको समयका सफलतम निर्देशकमध्येका हुन् । ‘क्राउचिङ टाइगर हिडेन ड्रयागन’जस्तो मार्सल आर्ट फिल्मबाट ओस्करमा प्रवेश गरेका आङ लीले पछि ‘हल्क’को समेत निर्देशन गरे । उनी कुनै एक जनरामा मात्रै रमाउने निर्देशक होइनन् ।  ‘इट ड्रिंक म्यान वुमन’ चाहिँ ताइवानको कथा हो । ताइपेई सहरको । यो एउटा परिवारको कथा हो । यो कथामा छन्- एउटा सेफ बाबु र उनका तीन अविवाहित छोरी । एउटै घरमा बस्ने भए पनि परिवार टुक्रिएजस्तो लाग्छ । हरेक आइतबार छुट्टीका दिन सेफ बाबुले आफ्नी छोरीहरुका लागि बनाउने परिकारले यिनलाई जोड्छ । हरेक आइतबार पारिवारिक भोजजस्तो हुन्छ । त्यसदिन टेबलभरी खाना लिएर बाबु पर्खिन्छन्, मनभरी कुरा लिएर छोरीहरु आउँछन् । र, कुनै कुरा उद्‍घोष गर्नु छ भने पनि सबैले यही टेबलमा घोषणा गर्छन् ।  नौ वर्षअघि नै दिल टुटेर अध्यात्मतिर लागेकी जेठी छोरी । एयरलाइन्सकी एक्जुकेटिभ, आधुनिक सोचकी माइली छोरी । र, प्रेममा चुर्लुम्म डुबेकी कान्छी छोरी । यिनको आपसी खिचातानी र ईष्याको कुरा छुट्टै । फिल्मले नजानिँदो पाराले परिवारको लिगेसी र छोरीको उत्तराधिकारको पनि कुरालाई छुन्छ ।  अहिले सबै परिवारमा भेला भएर बसिरहेको लकडाउनका बेला परिवारकै कथा हेर्न पनि स्वाद हुन्छ होला । विस्तारै, प्याजका पत्रजसरी खुल्दै जाने पात्रहरुको चरित्र र कथाको बहाबले पनि तपाईंलाई तान्ला । मलाई भने फिल्मको सुरुकै सिक्वेन्सले तान्यो । खाना पकाउनु कति ठूलो कला हो भन्ने यही एउटा सिक्वेन्सले देखाउँछ । साथै, कुनै पेशाबारेको फिल्म बनाउनलाई त्यसको कतिसम्म ज्ञान चाहिन्छ भन्ने पनि ।  फिल्मले एउटा प्रश्न बोकेको छ । के खानापिना, महिला–पुरुष र यौनले नै मानिसको जीवन पूर्ण हुन्छ ? कि जीवनमा मानिसका अरु पनि केही लक्ष्य हुनुपर्छ ? फिल्मको बाबु पात्रले यो प्रश्न गर्छ पनि– मान्छेको जुनी यत्तिकै हो त ? यतिमै खुशी हुनु सुखी हुनु हो कि धेरै ठूला लक्ष्य र उद्देश्य लिएर ती पूरा नभएकोमा दु:खी भइरहनु ? वैकल्पिक फिल्म– ह्वाट टाइम इज इट दिअर, २००१ साइ मिन लियाङ ताइवानका अर्का भेट्रान हुन् । उनको २००१ को यो फिल्म कथा भन्ने शैलीका कारण चर्चित छ । फिल्मको शीर्षकजस्तै यसको कथा फुटपाथमा घडी बेच्ने एक युवा र उसको ‘अब्सेसन’को हो । तर, बलिउडी शैलीको भने होइन ।  संयोगले यसपालीको ७० औं बर्लिन फिल्मफेस्टिभलमा यी दुवै फिल्ममेकर उपस्थित थिए । मैले आङ लीले जापानी निर्देशक हिरोकाजु कोरेइदासँग गरेको संवाद सुनें भने साइ मिनको नयाँ फिल्म ‘रिजी’ हेरें । ‘रिजी’मा यति लामा स्टिल सटहरु छन् कि हलमै दर्शकहरु निदाउन थाले । मैले सोपछि प्रेस कन्फरेन्स रुममा उनलाई सोधें, ‘यति लामा सटहरु त्यो पनि फ्रिज गरेर किन ?’  उनले भने– ‘दर्शकलाई त्यसबाट आफ्नै अर्थ खोज्न र आफ्नै कथा बनाउनलाई समय दिएको । दर्शकलाई हामीले फटाफट काटेर, अनेक म्युजिक र इफेक्ट हालेर मैले भन्ने खोजेको यस्तो हो, तिमीले यही बुझ भन्ने होइन ।’ यो पनि हेर्नहोस्सात दिने लकडाउनलाई ७ फिल्म– ६सात दिने लकडाउनलाई ७ फिल्म–५७दिने लकडाउनलाई ७ फिल्म–४७ दिने लकडाउनलाई ७ फिल्म–३७ दिने ‘लकडाउन’लाई ७ फिल्म-२७ दिने ‘लकडाउन’लाई ७ देशका ७ फिल्म