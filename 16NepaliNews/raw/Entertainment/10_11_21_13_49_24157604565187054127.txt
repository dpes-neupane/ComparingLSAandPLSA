मुम्बई — कसैले एसिड हान्नु जति ठूलो अपराध हो त्यही अनुपातमा सजाय भएको पाइदैन । भारत र अन्य देशहरुमा सुनिने गरेको यस्तो आक्रमणका घटना अचेल नेपालमा पनि निकै हुन थालेका छन् ।संगीता पुलामी, सीमा बस्नेतजस्ता किशोरीहरुले यसको पीडा भोगिरहेका छन् । तराइका सहरहुँदै राजधानी काठमाड‌ौंमा यस्ता घटना भइरहेका छन् । भारतमा यस वर्ष एसिड आक्रमण पीडितको संघर्षबारे एउटा फिल्म आउँदैछ, जुन घोषणा भएदेखि नै चर्चामा छ । यो फिल्म हो 'छपाक' । र, यसमा एसिड पीडित युवतीको मुख्य भूमिकामा छन् दीपिका पादुकोण । राजी र तलवारजस्ता फिल्म निर्देशन गरिसकेकी मेघना गुलजारले यसको निर्देशन गरेकी छन् । फिल्ममा पछिल्लो समयमा चर्चामा आइरहेका अभिनेता विक्रान्त मेसी पनि मुख्य भूमिकामा छन् । यो फिल्मको ट्रेलर मंगलबार सार्वजनिक गरिएको छ । र, यसले निकै प्रश‌ंसा बटुलिरहेको छ । यो लक्ष्मी अग्रवाल नामक एसिड आक्रमणमा परेकी युवतीको जीवनमा आधारित छ । फिल्म जनवरीमा रिलिज हुँदैछ, त्यसैदिन अजय देवगनले मुख्य भूमिकामा अभिनय गरेको फिल्म 'तानाजी' पनि आउँदैछ । 