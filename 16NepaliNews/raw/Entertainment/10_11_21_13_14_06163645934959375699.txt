काठमाडौँ — कात्तिक १९ गतेदेखि हलमा बलिउड अभिनेता अक्षय कुमारको फिल्म 'सुर्यवंशी' प्रदर्शनमा आयो । महामारीपछि हल खुले पनि फिल्म प्रदर्शन गर्न डराइरहेका नेपाली फिल्मकर्मीले 'सुर्यवंशी'लाई परीक्षणका रुपमा लिएका थिए ।फिल्मले हलसम्म दर्शक तान्ने हो या होइन भन्ने हेरिसकेपछि नै प्रदर्शन स्थगन भएका फिल्मको प्रदर्शन गर्ने मुडमा थिए नेपाली फिल्मकर्मी । यसअघि दसैंमा प्रदर्शनमा आएको नेपाली फिल्मले हलसम्म दर्शक तान्न सकेन । त्यसैले पनि निर्माताले फिल्म प्रदर्शनको आँट गर्न सकेनन् । सोभित बस्नेत निर्देशित 'डाँडाको वरपीपल' क्युएफएक्समा लागेको तीनदिनपछि हट्यो । कति हलमा सो रद्द नै भए । त्यसैले धेरैको नजर 'सुर्यवंशी'मै थियो । तिहारको बेला प्रदर्शनमा आएको यो फिल्मले दर्शकलाई हलसम्म फर्काउन सफल भएको छ । फिल्मले बलिउडमै मात्र होइन नेपालका हलमा दर्शकको घुइँचो फर्काइदियो । महामारीले फिल्म हेर्ने बानी छुटिसकेका अधिकांश दर्शकलाई हलसम्म तान्ने यो पहिलो फिल्म हो । हुन त, हल खुलेसँगै प्रदर्शनमा आएको 'फास्ट एण्ड फ्युरियस ९', 'नो टाइम टु डाइ'ले ६० प्रतिशत दर्शकलाई हलमा तानेको थियो । तर अक्षयको फिल्मले हाउसफुल दर्शक प्राप्त गर्‍यो । महामारीपछि हलमा दर्शकको भीड यही फिल्मले जम्मा गर्‍यो । 'ओपनिङमा त हाउसफुल नै भयो सोहरु । हुन त, हामीले सामाजिक दुरी कायम गरेर फिल्म देखाएका छौं । ७०-८० प्रतिशत दर्शक क्षमता छ फिल्ममा । अहिले पनि दर्शक आइरहेका छन् । छायाँ, लाबिम, सिभिलमा अहिले पनि ८०-९० प्रतिशत दर्शक छन्,'क्यूएफएक्सका कार्यकारी अधिकृत रोशन अडिगाका सुनाउँछन् ।यो फिल्मले सामान्य समयकै दर्शक हलमा डोर्‍याउँदा हल संचालकमा उत्साह थपिएको छ । यद्यपि नेपाली फिल्मले भने लगानी नउठ्ने डरले हलमा फिल्म लगाउन सकेनन् । महामारीको प्रत्यक्ष प्रभावमा परेको हलले झन्डै २ वर्षपछि फिल्म देखाउने अनुमति पायो । हुन त महामारीबीच पनि हल खुलेका थिए । तर त्यतिबेला प्रदर्शनमा आएका फिल्मलाई हलमा दर्शक डोर्‍याउन हम्मेहम्मे भयो । यो दसैंदेखि नेपालभरका हलहरु खुले । तर अन्य समय दसैं/तिहारको बिदामा फिल्म प्रदर्शनका लागि तँछाडमछाड गर्ने फिल्मकर्मी यही समयमा मौन देखिए । धेरैले फागुनपछिको मितिमा फिल्म प्रदर्शनको घोषणा गरे । चलेका ब्यानरसमेत फिल्म प्रदर्शन गर्न हिच्किएपछि नेपाली फिल्मले हलसम्म दर्शक तान्ने क्षमता राख्दैन भन्ने कुरा पुष्टि गरिदियो । वर्षमा सयभन्दा बढी फिल्म प्रदर्शनमा आउँदा ५ फिल्मले लगानी उठाउने गरेको रेकर्ड छ नेपाली फिल्मको । हलसम्म दर्शकलाई डोर्‍याउन बलिउडकै भर पर्नु भनेको नेपाली फिल्मको दुर्भाग्य नै हो । महामारीका कारण ४ दर्जन बढी फिल्मको प्रदर्शनमा प्रभाव परेको छ । अधिकांश फिल्मका निर्माता उचित समयको पर्खाइमा थिए । अक्षयको फिल्ममा दर्शक ओइरिँदा नेपाली फिल्मकर्मी उत्साहित देखिन्छन् । 'सुर्यवंशी'लाई नेपाल ल्याएका वितरक मनोज राठी फिल्मले प्रदर्शनको तीन दिनमा २ करोड ५ ५० लाख रुपैयाँको आम्दानी गरेको छ । फिल्मलाई नेपाल प्रदर्शनमा ल्याउनुअघि दर्शक हलसम्म आउलान् नआउलान् भन्ने अन्योलतामा थिए राठी । तर अहिले फिल्मले हलमा फिल्म चल्नेमा आशा जगाइदिएको राठीको भनाइ छ । 'ओपनिङ व्यापार एकदमै राम्रो छ । फेरि दर्शकलाई हलसम्म डोर्‍यायो फिल्मले । यसले फिल्म चल्छ भन्ने विश्वास बढाइदियो । लगानी त तुरुन्तै उठिसकेको छैन । तर फिल्मको व्यापार हेर्दा लगानी उठ्छ भन्नेमा ढुक्क छौं,' राठीले सुनाए । राठीले भनेअनुसार नै फिल्मले हलमा दर्शक फर्काउँदा नेपाली फिल्मकर्मीमा उर्जा थपिदिएको छ । महामारीले प्रदर्शन स्थगन गरेका फिल्महरुले फिल्म प्रदर्शनको तयारी थालेका छन् । निर्माता अर्जुन कुमारले 'चपली हाइट ३' पुस २ मा प्रदर्शन गर्ने घोषणा गरिसकेका छन् । अन्य फिल्मले पनि प्रदर्शनको मिति तोक्न सुरु गरेका छन् । 'बलिउड फिल्मलाई नेपाली फिल्मले विस्थापित गर्नुपर्छ' भन्ने निर्माताहरु पनि हलसम्म दर्शक तान्न बलिउडकै भर परेका छन् ।