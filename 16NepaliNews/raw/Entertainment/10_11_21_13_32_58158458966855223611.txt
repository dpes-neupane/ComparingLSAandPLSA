काठमाडौँ — गायक राजेशपायल राईले गत फागुन २३ गते धरानमा सांगीतिक प्रस्तुति दिए । त्यसपछि लगातार बेलबारी, भद्रपुर, पर्सा र निजगढमा कार्यक्रम थियो । तर, कोरोना भाइरस (कोभिड–१९)को त्रासले कतै कन्सर्ट हुन सकेन । उनी बीचमै काठमाडौं फर्किनुपर्‍यो । ‘कन्सर्ट पछि सरेका होइनन्, रद्द नै भएका हुन् ।अन्यत्रजस्तै कोरोनाले संगीत क्षेत्रलाई पनि समस्यामा पारेको छ,’ राजेशपायलले दुःखी हुँदै भने । देशभित्र मात्र होइन, विदेशका कार्यक्रम पनि रोकिएपछि उनी थप मर्माहत बनेका छन् । नेपाली नयाँ वर्षको अवसरमा नर्वे, स्विडेन, स्विट्रल्यान्ड र माल्टामा सो पक्का भएको थियो तर चारै देशमा रोकियो । ९ अप्रिलमा साइप्रसमा तोकिएको कार्यक्रम हुने/नहुने निधो भई नसकेको उनले बताए । सरकारले सिनेमा हल, सांस्कृतिक केन्द्रहरू, रंगशाला, जिम, हेल्थ क्लब, म्युजियमलगायतका मनोरञ्जन स्थल वैशाख १८ गतेसम्म बन्द गर्ने निर्णय गरेको छ । कोभिड–१९ संक्रमण, रोकथाम तथा नियन्त्रण उच्चस्तरीय समन्वय समितिको बुधबार बसेको बैठकले २५ जनाभन्दा बढी भेला नहुन निर्देशन दिएको हो । त्यसैले अब कन्सर्ट मात्र होइन, म्युजिक भिडियो र फिल्म सुटिङ पनि रोकिने भएको छ । गायक/गायिकको आम्दानीको मुख्य स्रोत नै सांगीतिक कार्यक्रम हुन् । महोत्सव, मेला, पर्व तथा अन्य अवसरमा देश/विदेशमा हुने सोमा कलाकार व्यस्त हुन्छन् । सीडी वा डीभीडी बेचेर कमाउने जमाना अब रहेन । तर, फागु, शिवरात्रि, नयाँ वर्षजस्ता चाडकै छेकोमा कोरोनाले आतंक मच्चाएपछि कलाकारलाई संकटमा परेको छ । ‘कमाइभन्दा स्वास्थ्य ठूलो कुरा हो । त्यसैले जति नोक्सान भए पनि कर्न्सटमा जान मिल्दैन । अहिले हामी सबैले सर्तकर्ता अपाउनुपर्छ,’ राजेशपायलले भने । कन्सर्टमा भ्याईनभ्याई हुने गायक प्रमोद खरेल पनि यतिबेला फुसर्दमा छन् । कोरोनाले गर्दा चैत र वैशाखको सबै कन्सर्ट रद्द भएको प्रमोदले दुखेसो पोखे । ‘यो दुई महिनाको प्रभाव अर्को तीन महिनासम्म पर्छ, त्यसमाथि वर्षायाममा हामीकहाँ सो नै हुन्न,’ उनले भने । चैतमा ताप्लेजुङदेखि धनगढीसम्म ११ कन्सर्ट पक्कापक्की भइसकेको थियो । वैशाखमा बहराइनसहित चार देशमा कार्यक्रम गर्दै थिए तर सबै स्थगित भएका हुन् । विभिन्न पर्व र बिदाको मौकामा आयोजना गरिएकाले अब पुनः हुने सम्भावना नरहेको प्रमोदले बताए । भन्छन्, ‘कन्सर्टमा भीड हुन्छ । फ्यानसँग फोटो खिच्नुपर्ने हुन्छ । त्यस्तो बेला भाइरस सर्ने डर ज्यादा हुन्छ, त्यसैले हामी आफैं सचेत भएर समन्वयमै सो रोकिएको हो ।’ उनले अन्तिमपटक गत फागुन २० गते झापामा प्रस्तुति दिएका थिए ।  नेपालमा तीजदेखि फागुनसम्म सांगीतिक कार्यक्रम बढी हुने गर्छन् । विदेशमा बस्ने नेपालीमाझ पनि यही समयमा कन्सर्ट हुने गर्छ । नेपाली नयाँ वर्षको छेकोमा पनि कलाकार व्यस्त हुने गर्छन् तर कोरोनाले सिजनको दुई महिना बिथोलेको कलाकार गुनासो गर्छन् । लोकगायक पशुपति शर्माको चैत र वैशाखमा करिब दुई दर्जन कार्यक्रम रद्द भयो । उनी प्रतिसो औसत ६० हजार लिने गर्छन् । ‘तर, आर्थिक रूपमा कति घाटा भयो भनेर चिन्ता लिएर बस्ने बेला होइन यो । सचेत नागरिक हुनुका नाताले कोरोनाबाट बच्न कलाकारले सन्देश प्रवाह गर्नुपर्छ,’ पशुपतिले भने, ‘भाइरसको संक्रमण रोकथाम नभएसम्म कार्यक्रम नगर्नु उपयुक्त हुन्छ ।’ उनले हालै कोरोनाविरुद्ध सचेतना जगाउने गीत सार्वजनिक गरेका थिए । गायकद्वय दुर्गेस थापा र पुष्कल शर्माको पनि एक दर्जन सांगीतिक प्रस्तुति स्थगित भएको छ । उनीहरू प्रतिसो ५० हजार रुपैयाँ लिने गर्छन् । गायिका मेलिना राईको सिन्धुली, बनेपा, पाँचथर र धनकुटामा सो हुन पाएन । गत फागुन २० गते झापाको बाहुनडाँगीपछि कार्यक्रम नगरेको मेलिनाले जनाइन् । ‘डरैडर छ । हामी सबै सजक र सुरक्षित हुनुपर्छ,’ उनले भनिन् । गायिका अञ्जु पन्तलाई भने कोरोनाले खासै प्रभाव परेको रहेनछ । रियालिटी सो ‘नेपाल स्टार’ को निर्णायक भएकाले चैतमा उनको कन्सर्ट थिएन । युरोपमा कार्यक्रम गरेर उनी स्वदेश फर्किएको एक महिना बित्यो ।कन्सर्ट नभएपछि कलाकारले रेकर्डिङमा समय दिएका छन् । चल्तीका कलाकारको हकमा कन्सर्टपछि आयको माध्यम रेकर्डिङ हो । तर, रेकर्डिङ पनि पहिलेभन्दा कम हुँदै गएको गायक प्रमोदले दुखेसो पोखे । काठमाडौंमा हुँदा उनी दैनिक औसत चार गीत रेकड गर्थे तर चैत लागेपछि जम्मा २ वटा रेकर्ड गरे । ‘फेसबुक र ट्वीटर खोल्यो भने कोरोना मात्र हुन्छ । मनोरञ्जन गर्ने मुड छैन,’ प्रमोदले चिन्तित हुँदै भने, ‘गीत–संगीतमा दर्शक/श्रोताको रुचि घटिरहेको छ । लगानीकर्ता हच्किरहेका छन् ।’ उनले म्युजिक भिडियोको सुटिङ पनि गर्ने माहोल नभएको बताए ।गायक राजेशपायक राईले भने अहिलेसम्म रेकर्डिङमा खासै प्रभाव नपरेको जनाए । उनले दैनिक सरदर तीन गीत रेकर्ड गरिरहेका छन् । ‘रेकर्डिङ स्टुडियोमा चार–पाँच जना मात्र हुन्छन्, संक्रमणको खतरा कम हुन्छ,’ उनले भने, ‘त्यसैले पहिलेदेखि थाती रहेका गीत धमाधम रेकर्ड गरिरहेको छु ।’ पुतलीसडकस्थित म्युजिसियन रेकर्डिङ स्टुडियोका सञ्चालक किशोर थापाले भीड नहुने भएकाले रेकर्डिङमा समस्या नपरेको बताए । ‘अहिलेसम्म रेकर्डिङ घटेको छैन । स्यानिटाइजर प्रयोग गरेर सर्तकता अपनाइरहेका छौं,’ किशोरले भने । त्यस्तै, ठमेलको अकोस्टिक रेकर्डिङ स्टुडियोका सञ्चालकले पनि अर्को साताका लागि पनि स्टुडियो ‘बुक’ भइसकेको बताए । भन्छन्, ‘तर, महामारी रोकिएन भने स्टुडियोमा पनि संकट पर्न सक्छ ।’