(नुनथर, रौतहट) — पर्यटकीय क्षेत्र नुनथरमा यसपालिको दसैं पर्वमा यतिको रमाइलो हुन्छ भनेर कसैले कल्पना गरेकै थिएनन । टीकाको पूर्वसन्ध्यामा यहाँको पर्यटकीय क्षेत्र नुनथरमा दर्शकको ठूलै भीड लाग्यो ।घुम्न आउनेको मात्र हैन, गायक शिव परियार, चर्चित र्‍यापर आशिष राना (लाहुरे) र गायिका ज्योति मगरको प्रस्तुति हेर्न युवा–युवतीको भीड जमेको थियो । सधैं आन्तरिक र बाहृय पर्यटकले भरिभराउ हुने नुनथरमा यसपालि दसैं पर्वको अवसर पारेर पौराई सरोकार समाजले सांगीतिक कार्यक्रम गरेको हो । चुरेको काखमा रहेको नुनथरलाई सांगीतिक माहोल दिने क्रम गायिका ज्योतिबाट सुरु भयो । उनले फ्यानहरूको भीडमा ‘जिम्मल बाउकी छोरी, अँध्यारोमा लाको माया काली छैन गोरी...’ गाउन थालेपछि तन्नेरीहरू मज्जाले झुमे, नाचे । ‘उही मुलाको सिन्की, उही मुलाको चना...’ गाउँदा पनि दर्शक/श्रोताबाट उत्तिकै साथ पाइन् । हरेक कार्यक्रममा भड्किलो पोसाकमा प्रस्तुत हुने उनी यसपालि नुनथरमा भने सभ्य परिधानमा थिइन् । उनको प्रस्तुति सकिएपछि र्‍यापर लाहुरेलाई स्टेजमा बोलाइयो । उनले किशोरकिशोरीलाई मन पर्ने विभिन्न मिक्सिङ गीतबाट दर्शकलाई मनोरञ्जन दिलाए । उनलाई मन पराउनेहरूको संख्या पनि ठूलै थियो । ‘केस नम्बर ४२०...’ ‘सुपर गागा...’ र ‘नेपहबको बाटो...’ लगायतको र्‍याप गीतमा लाहुरेले दर्शकलाई नचाए । साँझपख गायक परियार मञ्चमा देखा परे । सुरुमा टुच्च एक लाइन गीत सुनाए, ‘बेहोसपछि त होसमा आउँदा क्या दामी भो...’ दर्शकको हुटिङले सांगीतिक कार्यक्रमको माहोल नै संगीतमय बनाइदियो । सुरुवातमै ‘पाकेर खाको फल मिठो भन्ने...’ गाएर दर्शकलाई नचाए । मञ्च नजिक झुमिएका किशोर/किशोरी निकै उत्साहित देखिए । जसै उनले ‘बेहोसपछि त होसमा आउँदा क्या दामी भो...’ गाए, माहोल जुरुक्कै भयो । टाढा–टाढाबाट आएका दर्शक अलिकति पनि हतार गरेनन् । पूर्वपश्चिम राजमार्गबाट झन्डै ४ किलोमिटर पैदलयात्रापछि पुगिने वाग्मती किनारमा कन्सर्ट गरिएको थियो । पैदलै फर्किनुपर्ने हुँदाहुँदै पनि दर्शकले अन्तिम समयसम्म साथ दिइरहे । ‘घर जलेर आज खरानी भो सबै, मन डढेर आज बिरानी भो कठै,संगी डुब्दै छु तिम्रो यादमा,  संगी जल्दै छु तिम्रो यादमा...’ परियारको यो गीतले पनि दर्शकलाई निकै भावुक बनायो । दर्शक स्वयंले आफुनै सुरमा गाएर साथ दिए । उनको प्रस्तुति मोबाइलमा कैद गर्न दर्शक नजिक पुग्थे । कन्सर्टमा नाचिरहेका पौराईका सञ्जीव लामाले यसपटकको जस्तो रमाइलो कार्यक्रम कहिल्यै नभएको बताए । ‘महोत्सवमा यसरी मानिसको भीड कहिले देखेको थिएन,’ उनले भने । पहाडको भौगोलिक बनोटलाई मध्यनजर गरेर वाग्मतीको नुनथरमा निर्माण गरिएको झोलुङ्गे पुलले कार्यक्रमलाई झनै ऊर्जा थपेको थियो । माथिबाट वरपर रमाइलो दृश्य देख्न सकिने हुनाले सांगीतिक कार्यक्रम सुरु हुन अगावै दर्शक झोलुङ्गे पुलमा सेल्फी खिचेर मनोरञ्जन लिन व्यस्त देखिन्थे । धार्मिक तथा पर्यटकीय स्थल भएकाले नुनथर क्षेत्र निकै प्रख्यात छ । यहा हरेक वर्ष सांगीतिक कार्यक्रमको आयोजना हुने गरेको सरोकार समाजका अध्यक्ष देवेन्द्र भण्डारीले बताए ।