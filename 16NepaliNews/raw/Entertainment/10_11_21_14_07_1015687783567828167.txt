काठमाडौँ — चलचित्र विकास बोर्डका अध्यक्ष केशव भट्टराईले मंगलबार संस्कृति तथा पर्यटन मन्त्रीलाई साक्षी राखेर यस्तै विवरण सुनाए । सुन्ने र सुनाउनेमा संगीतकर्मी, कलाकारदेखि पर्यटन व्यवयायीसमेत थिए । राजधानीमा बुधबार पर्यटन तथा संस्कृति मन्त्रालयले भ्रमण वर्ष–२०२० को सन्दर्भमा कलाकर्मी बोलाएर सुझाव मागेको हो । सुझाव दिने क्रममा चलचित्र विकास बोर्डका अध्यक्ष भट्टराईले विदेशी फिल्मको छायांकनलाई सहज बनाएर र नेपाली फिल्मकै विदेशमा प्रवर्द्धन गरेर पयर्टनमा सघाउन सक्ने औंल्याए । ‘पर्यटनलाई चलचित्रसँग जोडेर यसलाई उद्योगका रूपमा चिनाउन सके पर्यटन क्षेत्रलाई पनि फाइदा पुग्छ,’ उनले भने ।हास्य कलाकार हरिवंश आचार्यले चाहिँ राजधानीको फोहोरको सन्दर्भ जोडेर व्यंग्य कसे । ‘ठमेलको पर्यटक बोकेको बसको टायरले कालिमाटीसम्म माटो बोकेर गुड्छ’, उनले भने, ‘त्यही भएर म घरको झ्याल खोल्दिनँ ।’ उनले मेलम्ची खानेपानी आयोजनाको खाल्डोका कारण सहर विरूप बनेको औंल्याउँदै भ्रमण वर्षको सन्दर्भमा त्यतातिर पनि ध्यान दिन सुझाए । भ्रष्टाचारका कारण ‘पिचरोड घिचरोड’ भइरहेको अवस्था भए पनि पर्यटनले मुलुक सपार्ने भएकाले सबै कलाकर्मीलाई सघाउन उनले अनुरोध गरे । संगीतकार एवं नेपाल संगीत नाट्य प्रज्ञा प्रतिष्ठानका पूर्व उपकुलपति शम्भुजित बाँस्कोटाले फिल्मसँगै कला र संगीतको पक्षलाई पनि पर्यटनसँग जोडेर अघि बढ्न सकिने सुझाए । विभिन्न लोक परम्परा र संस्कृति झल्कने सांस्कृतिक डबलीहरूको निर्माणसँगै सांस्कृतिक प्रस्तुतिले मुलुकको चिनारीलाई मलजल गर्ने उनले बताए । उनले चालीसको दशकमै सुरु गरिएको पहिलो नेपाली रियालिटी सो ‘प्रतिभाको डबली’ को उदाहरण दिँदै त्यस्तै प्रस्तुतिहरू गर्न सकिने पनि औंल्याए । ‘सर्ट फिल्म, सांस्कृतिक डकुमेन्ट्रीहरू र म्युजिक भिडियो पनि प्रभावकारी माध्यम बन्न सक्छ,’ उनले भने, ‘सेलिब्रेटीहरूले सामाजिक सञ्जालमा नकारात्मक टिप्पणी गर्नुभन्दा मौलिक सांस्कृतिक परम्परा जर्गेना हुने प्रकृतिको कन्टेन्टहरू दिनुपर्‍यो । हाम्रो पनि त सामाजिक उत्तरदायित्व छ नि ।’ अभिनेत्री निशा अधिकारीले गजबको सुझाव दिइन् । उनले प्रकृतिमैत्री पर्यटनको वकालत गर्दै मौलिक सांस्कृतिक पक्षलाई पनि जोड दिनुपर्ने औंल्याइन् । आयुर्वेद पर्यटन, पुष्प पर्यटनदेखि टपरी पर्यटनसम्मका कुरा गरिन् । ‘वर्षभरि सहरका कौशी र बगैंचामा हाम्रै मखमली र सयपत्री उमार्न सकिन्छ,’ उनले भनिन्, ‘सरकारले यसको प्याटर्न राइट पनि लिनुपर्‍यो किनकि यी फूल हाम्रा हुन् ।’ उनले टुँडिखेलमा नेपालीपन झल्काउन टपरी फेस्टिभल नै गर्न सकिने सुझाइन् । लोक दोहोरी राष्ट्रिय प्रतिष्ठानका अध्यक्ष तथा गायक बद्री पंगेनीले सरकारले कलाकर्मीको सही परिचालन गर्न सके हरेक पर्यटक फर्किने बेला नेपाली लोक गीत गुन्गुनाउने माहोल बनाउन सकिने दाबी गरे भने संगीतकार महेश खड्काले लोकबाजा प्रवर्द्धनको प्रस्ताव राखे । हिडेन ट्रेजरका अध्यक्ष गोपाल सुन्दरलाल कक्षपतीले नेपालमै मिस नेपाल इन्टरनेसनल गर्न सकिने र त्यसको तयारी भइरहेको सुनाए । बहस सुनिरहेका संस्कृति तथा पर्यटनमन्त्री योगेश भट्टराईले ‘सबै कलाकार नेपाल चिनाउने अवैतनिक दूत’ भएको बताउँदै कला र सांस्कृतिक पर्यटनको योजनासहित सरकार अघि बढिरहेको बताए । ‘एक जना व्यक्तिकै पहलमा आठ हजार लोकबाजा संकलन भइसकेको रहेछ,’ उनले लोकबाजा संग्रहालयको सन्दर्भ उप्काउँदै भने, ‘तिनलाई व्यवस्थित पार्न हामी संग्रहालय नै निर्माण गर्दै छौं ।’ उनले नेपाली गीत, संगीत, सम्पदा र कलाजन्य सामग्री अन्य भाषामा अनुवाद गरेर पनि पर्यटन प्रवर्द्धन गर्न सकिने औंल्याउँदै त्यसका लागि सरकार तयार रहेको बताए । नेपाल भ्रमण वर्षका संयोजक सुरज वैद्यले कलाकर्मीसँग सिर्जनात्मक सहकार्य गर्न आफूहरू तयार रहेको बताए ।