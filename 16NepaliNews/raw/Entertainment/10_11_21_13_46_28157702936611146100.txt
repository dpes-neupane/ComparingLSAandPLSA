हुन त कंगना रनावत बलिउडमा सबैसँग पंगा लिइरहेकी हुन्छिन् । प्रायःसँग कुनै न कुनै मुद्दामा भिडिरहेकी पनि हुन्छिन् । यतिबेला भने उनी रियलमा नभई रिलमा नै ‘पंगा’ गरेकी छन् ।अश्वनी ऐयर तिवारीको निर्देशन रहने उक्त फिल्ममा कंगना एक कबड्डी खेलाडीको केन्द्रीय भूमिकामा अभिनीत छिन् । प्रायः अभिनेत्रीहरू नयाँ फिल्म गर्ने क्रममा आफ्नो वजन घटाएर जिरो फिगरको चक्करमा लागिरहेका हुन्छन् । तर कंगना भने यसका लागि ठीक उल्टो आफ्नो वजन बढाएकी थिइन् । हालै फिल्मको सार्वजनिक पोस्टरमा पनि कंगनालाई मोटी अवतारमा देखिन्छ । फिल्म नै भने जनवरी २४ मा प्रदर्शन हुने बताइएको छ । सोही मितिमा वरुण धवन र श्रद्धा कपूर अभिनीत थ्रीडी फिल्म ‘स्ट्रिट डान्सर’ पनि प्रदर्शनमा आउने पक्कापक्की भएको छ । अब कंगनाको ‘पंगा’ वरुण र श्रद्धाका लागि कत्तिको भारी पर्ने हो भन्ने त सोही बेला नै थाहा होला । तर अहिले नै भने कंगना उनको भूमिकामा भारी वजनसहित देखिन लागेको निर्देशक तिवारीले बताए । तिवारीले थपे, ‘कंगनाको शरीर नै यस्तो रहेछ कि जति नै वजन बढाए पनि त्यो भनेजस्तो नदेखिने रहेछ ।’ फिल्ममा उनी जयाको चरित्रमा देखिनेछिन् ।‘जसले सपना देख्छ, उसैले नै पंगा लिन्छ’ भन्ने स्लोगनसहित प्रचार थालेको ‘पंगा’ युनिटले यसको ट्रेलर सोमबार नै रिलिज गर्दै छ । वजनलाई तत्काल घटाउन होस् वा बढाउन कंगनाका लागि धेरै ठूलो काम भने हैन । जबकि फिल्म ‘दंगल’ मा आमीर खानले वजनलाई साविकको भन्दा धेरै बढाएको कुरालाई निकै प्रचार गरिएको थियो । कंगनाले भने यसलाई खासै ठूलो महत्त्व दिन चाहिनन् । तैपनि वजन बढाएको गाइँगुइँ बढेपछि निर्देशकले स्वीकार गर्दै केही भनाइ थपिदिएका थिए । वजन बढाउने सवालमा फिल्म ‘सुपर ३०’ मा समेत हृतिक रोशनसमेत लागेका थिए । पछि आफ्नो मोटो शरीरलाई ‘वार’ का लागि लगत्तै घटाएका थिए । ‘फिल्मको कथा आम सर्वसाधारणको जिन्दगीमा आउनेवाला चुनौतीका बारेमा छ र कस्ता कुराले एउटी महिलालाई उसको लगावलाई अघि बढाउन मद्दत गर्छ भन्ने छ’ फिल्मका बारेमा कंगनाले भनेकी छन् । त्यसो त ‘पंगा’ मा कंगना एक आमाको भूमिकामा रहेको उनकै बहिनी रंगोलीले खुलासा गरिदिएकी छन् । रंगोलीले भनेकी छन्, ‘भर्खरभर्खर बलिउड आउँदा कंगनाका लागि कसैले हिरो, हिरोइनकी आमाको भूमिकामा प्रस्ताव गर्‍यो भने त्यसलाई आफ्नो अपमान गरेको ठान्थिन् । तर जब ‘मणिकर्णिका’ जस्तो फिल्ममा नै आमाको भूमिका निर्वाह गरिन्, जबदेखि उनको धारणामा परिवर्तन आएको हो । उनी फेरि आमाको भूमिकामा देखिँदै छिन् ।’