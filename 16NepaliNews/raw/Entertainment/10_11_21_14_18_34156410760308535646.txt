काठमाडौँ — पूर्वमिस नेपाल शृंखला खतिवडाले युरोपको सर्वाधिक अग्लो हिमाल मोन ब्ला आरोहण गरेकी छन् । नेपालसँग दौत्य सम्बन्धको ७०औं वर्षगाँठ मनाउने क्रममा फ्रान्सको निमन्त्रणामा खतिवडाले बुधबार उक्त पर्वत आरोहण गरेर दुवै देशको झण्डा गाडेकी काठमाडौंस्थित फ्रान्सेली दूतावासले जनाएको छ । फ्रान्सका लागि नेपालको सद्भावना दूत बनेर युरोप पुगेकी खतिवडाले पर्यटकलाई नेपाल जान सन्देश दिँदै साइकल यात्रासमेत गरेको दूतावासले जनाएको छ । फ्रान्स र इटालीको सीमा क्षेत्रमा पर्ने मोन ब्ला हिमालको उचाइ ४ हजार ८ सय १० मिटर छ । खतिवडाका साथमा नेपाली सिनेकर्मी सिसन बानियाँ र प्रज्वल थापा मगरले समेत हिमाल आरोहण गरे । उनीहरूका लागि आल्पस पर्वतारोही तथा स्काइबाज एन्सेल्मे बाउदले पथप्रदर्शन गरेको दूतावासले जनाएको छ । सद्भावना दूत खतिवडाको यो आरोहणले फ्रान्समा नेपालको प्रचारमा सहयोग पुगेको दूतावासको विश्वास छ । 