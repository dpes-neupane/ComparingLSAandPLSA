काठमाडौँ — भ्यालेन्टाइन डेको अवसर पारेर फिल्म ‘नीरफूल’ मा समेटिएको गीत ‘तिमी बदनामी बदनामी’ सार्वजनिक गरिएको छ । दुर्गा खरेलको स्वर, अर्जुन पोखरेलको संगीत र फिल्म निर्देशक फूलमान वलको शब्द रहेको गीतको भिडियोसहित हाइलाइट्स नेपालमार्फत सार्वजनिक गरिएको हो ।गीतमा अभिनेत्री रेखा थापा बार सिंगरको रुपमा देखिन्छिन् । उनले गाउँदै गर्दा बारमा महिला हिंसाका अनेक हर्कतहरु हुन्छन् । भिडियोमा पात्रको संघर्ष र उनीमाथि हुने हिंसाको सिलसिला प्रस्तुत गर्न खोजेको देखिन्छ । निर्देशक वलले गीतलाई ‘फिल्म चलाउने मसलाको रुपमा नभई फिल्मकै थिम अनुरुप स्वभाविक लयमा छायांकन गरिएको’ दाबी गरे ।२०७२ को महाभूकम्पमा विछोडिएको परिवारले पुर्नमिलनको लागि गर्ने संघर्ष आधारित फिल्मको पटकथा सचिन घिमिरे र निर्देशक वलले लेखेका हुन् । सचिन एसाेसिएट निर्देशकको रुपमा पनि छन् ।  फ्रेन्डस् अफ नेपाल–म्यान्मार फ्रेन्डसिप काउन्सिलसितको सहकार्यमा सेलो प्रोडक्सनले निर्माण गरेको फिल्मको कार्यकारी निर्माता भने दुबईकी सोनाम डोमा हुन् । प्रमोद कार्कीको छायांकन, अर्जुन पोखरेल र चन्द्रकुमार दोङको संगीत रहेको फिल्मको सम्पादन निमेष श्रेष्ठ र वितरक गोविन्द शाही र मनोज राठी रहेका छन् । भिडियोको कोरियोग्राफी भने राजेन्द्र राजवाहकले गरेका छन् । ‘नीरफूल’ यही फागुन ३० गते रिलिज हुँदैछ ।