काठमाडौँ — सीए पढ्दै गरेकी सुपुष्पा भट्टले हिरोइन बन्ने सपना बोकेर फिल्म 'रणवीर'बाट डेब्यू गरेकी हुन् । तर तेस्रो फिल्मसम्म आइपुग्दा उनी सहायक भूमिकामा नै देखिँदैछन् । उनले अभिनय गरेको तेस्रो फिल्म 'चपली हाइट ३'मा उनी अभिनेत्री स्वस्तिमा खड्कासँग साहयक भूमिकामा देखिँदैछिन् ।लगातार तीन फिल्म गरिरहँदा पनि कसैले उनलाई लिड भूमिकामा लिइरहेका छैनन् । उनी आफैलाई पनि यसको कारण थाहा छैन । 'मलाई थाहा छैन, मलाई किन लिड भूमिकामा लिइरहनु भएको छैन । त्यो त निर्देशक निर्मातालाई नै सोध्नुपर्छ', उनले भनिन् । उनी आफ्‍नो हिरोइन बन्ने सपना साकार हुने प्रतीक्षामा छिन् । डेब्यु फिल्म फ्लप भएपछि सुपुष्पा 'छक्का पञ्जा ३'मा अनुबन्धित भएकी थिइन् । फिल्ममा छोटो भूमिका थियो सुपुष्पाको । चलेको ब्यानरसँग काम गर्न पाउँदा निकै खुशी भइन् । अहिले उनी फिल्म 'चपली हाइट३'बाट आशावादी छिन् । सुपुष्पाले सहायक भूमिकामै चित्त बुझाइरहेकी छिन् । अहिले उनलाई अभिनयका लागि लिड भूमिका नै आवश्यक नरहेको बताउँछिन् । केही समय अगाडि एक भेटमा उनले भनेकी थिइन्, 'हिरोइन नै बन्ने हो । तर अब अभिनयका लागि लिड भूमिका नै हुनुपर्छ भन्ने लाग्दैन।' 