
वीरगञ्जमा ‘बिहार से काठमाण्डु’ चलचित्रको सुटिङ शुरु भएको छ । आशुतोष फिल्म प्रोडक्सन प्रा.लि. एण्ड नमस्ते नेपाल इन्टरटेनमेन्टले बनाउन लागेको यो चलचित्रको छायांकन बिहिबारदेखि सुरु गरिएको हो । नविनकुमार अग्रवालको प्रस्तुतीमा बन्न लागेको चलचित्रलाई नारायण दत्त उपाध्यायले निर्देशन गर्दैछन् ।
चलचित्रमा वीरगञ्जकै गोपाल पौडेल र किरण सरकारले लगानी गरेका छन् । चलचित्रका लािग करिब १ करोड बजेट खर्च गरिने निर्माता किरणले बताए । किरणले भोजपुरी सस्कृतिको प्रवद्र्धनका लागि चलचित्र बनाउन लागेको बताउँदै परिवार नै बसेर हेर्न मिल्ने कथामा चलचित्र बन्ने बताए ।
भोजपुरी नायक परदेशी साहरको साथमा नायिका एलिना बाँस्कोटाले यो चलचित्रमा मुख्य भूमिकामा निर्वाह गर्दैछन् । कोरोना महामारीका कारण थला परेको चलचित्र जगतलाई यो चलचित्रले उर्जा प्रदान गर्ने अपेक्षा गरिएको छ । वीरगञ्जमा हलहरु खुलेपनि दर्शकको चाप भने खासै देखिएको छैन ।
एक महिनामा यो चलचित्रको छायांकन सकेर छठ पर्वको समयमा रिलिज गर्ने तयारी गरिएको निर्माणपक्षले बताएको छ । चलचित्रका नायक साहले बिहार र नेपालबीचको सुमधुर सम्बन्धको बारेमा यो चलचित्रले चर्चा गर्ने बताए ।
‘काठमाण्डुको चेली बिहारमा बुहारी बनेर आउँछिन् भने उनले बोल्ने र सासुले बोल्ने भाषा त फरक हुन्छ नै । त्यसै विषयलाई समेटेर यो चलचित्र बनाउँदैछौं । यो आफ्नै समुदायको कथा भएपनि समुदाय बाहिरकाले पनि बुझ्न खोजेको विषयबस्तु भएकोले दर्शकले मन पराउने निर्देशकको भनाई छ । नायक परदेशीले एसपी खरेल, जब प्यार कियातो डरना क्या, दीवाना–२, जय मधेश, देश प्रेमी’ लगायत एक दर्जन भोजपुरी चलचित्रमा अभिनय गरेका छन् ।
