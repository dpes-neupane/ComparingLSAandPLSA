काठमाडौँ — सामाजिक सञ्जालले गर्दा अहिले प्रत्यक्ष भेटघाटको रौनक घटाइदिएको छ ।‘खुल्छ काठमाडौं’ मोमिला जोशी, साहित्यकार सुनसान भए पनि दसैंको बेलाको काठमाडौंको सौन्दर्य भिन्न हुन्छ । धुलो कम, शरद यामको रमाइलो मौसम । यस्तैमा केही मन्दिरहरू घुमें । घरमै बसें, यसपटक खानपिनमा निकै सचेत रहें । पहिले पहिले मासुको परिकारमा अलमस्त भइन्थ्यो । यसपटक भेज–ननभेज मिलाएर खायौं । कात्तिक १ गतेदेखि पाँच दिन नेपाल कला साहित्य डटकम प्रतिष्ठानमार्फत् साहित्यकारहरूको एउटा टोलीलाई रारा लिएर जाँदै छौं, धेरैजसो समय यही यात्राको तयारी क्रममा बित्यो । यसबाहेक युवराज नयाँघरेको निबन्धकृति ‘तनक्खा’ पढिभ्याएँ । नयाँघरेले बर्माको सचित्रवर्णन गर्नुभएको छ यो कृतिमा । बर्मा बुझ्नुछ भने यो किताब पढ्दा राम्रो । त्यहाँको नेपाली समाज, संस्कृतिदेखि भाषा साहित्यसम्मको मोह लोभलाग्दो रूपमा पुस्तकमा प्रस्तुत छ । टीकाको दिन भीमसेन गोलास्थित ठुल्दाइ (ईश्वर जोशी) को घरमा गएँ । बुबापछिको उहाँ हुनुहुन्छ हाम्रो अभिभावक । टीका राख्दै उहाँले ‘अझै धेरै साहित्य लेखनमा लाग्नू’ भन्नुभयो । भाउजू र परिवारसँग बसेर दसैं मनाएँ । हरेक दसैंको बेला मलाई धनकुटा बजारलाई मिस गर्छु । ३१ वर्ष भएछ धनकुटा बजार छोडेको । हुलाकटोल छेउमै थियो त्रिवेणी स्कुल । बुबाले नाम जुराउनुभएको यो स्कुलको चौरमा दसैंको बेला रोटे पिङ र लिंगे पिङको रौनक एकदमै भिन्न हुन्थ्यो । हामी साथीभाइ मिलेर पिङ मच्चाउँथ्यौं । गाउँघर घुम्दै रमाउँथ्यौ । अब त्यो समय रहेन । सहरमा रोटे पिङको के मज्जा हुन्छ र ? ‘पहिलो दक्षिणा २० रुपैयाँ’ राजनराज शिवाकोटी, संगीतकार दसैं भन्नेबित्तिकै सानो छँदाको सम्झनाहरू नै आउने रहेछ । नयाँ लुगा, पिङ, मामाघर, टीका अनि दक्षिणा । पैसा जम्मा गर्ने त्यो बेलाको जस्तो रमाइलो अहिले कहाँ हुनु ? दोलखामा बाल्यकालमा मनाएको दसैं र अहिले सहरमा मनाएको दसैंमा धेरै फरक अनुभूति हुन्छ । पहिले दसैं आउनुअघि नै कपडा सिलाउने चटारो हुन्थ्यो । सबैको पालो कुर्दाकुर्दा आफ्नो पालो आउँदा त एक साता नै बित्थ्यो । दौरासुरुवाल सिलाउँदा तुना हालेदेखि नै कहिले सकिएला भन्दै कुरेको त्यो क्षण साह्रृै याद आउँछ । मार हान्ने दिनको छुट्टै उत्साह हुन्थ्यो । दक्षिणा भने छोरामान्छेलाई दिने चलन थिएन । दक्षिणाकै लागि मामाघर जानलाई तँछाडमछाड हुन्थ्यो । मामाले पहिलोपल्ट सबैभन्दा धेरै २० रुपैयाँ दक्षिणा दिनुभएको बेला एकदमै खुसी भएको क्षण अझै सम्झना छ । एकचोटि दसैंमा पिङ खेल्नकै लागि साथीसँग झगडा गर्दा साथी र म झन्डै भीरबाट खसेका थियों । छेवैको रूखमा अल्झेर बाँचियौं । करिब पाँच वर्षपछि यसपालि दिल खोलेर यता भक्तपुरतिरै दसैं मनाएँ । २०७२ देखि गीतसंगीत सिर्जनामा व्यस्त थिएँ । दर्शकश्रोतालाई कसरी राम्रो सिर्जना दिन सकिन्छ भन्ने चिन्तनमै बित्थ्यो दसैं । यो वर्ष समीक्षाजस्तै भएको छ । बुबाको हातबाट टीका थापें । आशीर्वाद लिएँ । आफन्तजन कहाँ गएर टीका र आशीर्वाद थाप्ने क्रम जारी नै छ । माछामासुमा त्यति रुचि छैन । बलि दिने कुरा अलिक मन पर्दैन । तास पनि खेलिँदैन । केटाकेटीसँगै बसेर दसैंमा रमाइलो गरियो । ‘यसपालि दुइटा’ केकी अधिकारी, अभिनेत्री पहिले पहिले विराटनगरमा गएर दसैं मनाउथ्यौं । केही वर्ष यता काठमाडौंमै मनाइन्छ । जतिसुकै रम्न खोजे पनि सानो बेलाको जस्तो रमाइलो कहाँ हुन्छ र ? सानो बेलामा पिङ र चंगा खेलेर मनाएको दसैंको बेग्लै रमाइलो थियो । सबैजना सँगै बसेर मनाए पनि सानोबेलाको दसैं एकदमै मिस गर्छु । त्योबेला घरमा पूजा गर्न बनाइने अस्थायी मूर्तिहरू देखेर खुब रमाइलो लाग्थ्यो । कसरी यति दुरुस्तै बनाएको होला भन्दै कल्पिन्थें । पूजा गर्दाको धुपको बास्ना अझै याद आउँछ । सानो छँदा दसैंको टीका भन्नेबित्तिकै खाममा राखेको पैसातिर पहिले चासो हुन्थ्यो । कतिखेर टीका लगाऊँ र खाम खोलेर हेऔं जस्तो काउकुति हुन्थ्यो । अहिले त्यो उत्साह र बच्चपनको रमाइलो छैन । तैपनि अरू बेलाको दसैंभन्दा यो वर्षको दसैं मेरा लागि विशेष छ । टीकाको दिन बुबाको हातबाट टीका थापें । मामाघर नि यतै भएकाले सजिलो भयो । यो वर्ष मैले दुइटा दसैं मनाउँदै छु । एउटा बडादसैंको विजयादशमी, अनि अर्कोचाहिँ फिल्म ‘छ माया छपक्कै’ । दसैंको रमझमभन्दा पनि यही फिल्मप्रतिको उत्सुकताले म केही नर्भस भएकी छु । कस्तो प्रतिक्रिया आउँछ होला, दर्शकको रेस्पोन्स के होला भन्ने लागिरहेको छ । ‘मासु–चिउरामा स्वादै छैन’ बुद्धि तामाङ, अभिनेता फिल्मको चटारोबीच पनि यसपटक दसैं मनाउन गाउँ (काभ्रे) गएँ । तामाङ समुदायमा सेतो टीका राख्ने चलन छ । दसैं पनि म्हेनिङ भन्छौं । सायद यो दसैंभन्दा फरक पर्व पनि हो कि जस्तो लाग्छ । तर, एउटै समयमा पर्ने भएकाले दसैं र म्हेनिङ एउटैजस्तो बन्न पुगेको छ । यही बेला हाम्रो कुलपूजा गर्ने पनि परम्परा छ । एक्लो छोरा भएकाले यसपालि पूजामा बुबाको सहयोगी भएर पनि काम गरें । टीका राख्न मामाघर पनि गएँ । तास खेल्ने बानी छैन । माछा–मासुचाहिँ टन्न खाइन्छ । पहिलो पिङ खेलेर रमाइलो गरिन्थ्यो, यसपालि आमाबुबालाई समय दिएर रमाइलो गरियो । कामको व्यस्तताले आमाबुबासँग भेट हुने समय भनेको यस्तै चाड पर्व बनेको छ । घरमा बस्नुको आनान्द नै भिन्नै हुन्छ । सानो छँदा पिङ बनाउन बाबियो खोज्दै पाखाबारी डुलेको याद आउँछ । बाबियो बटुलेर मिलीजुली पिङ बाट्थ्यौं, खेल्दाचाहिँ खुब होहल्ला गर्थ्यौं । अहिले त सबै कुराको स्वाद बदलिएको जस्तै लाग्छ । रेडिमेड पिङ पाए पनि त्यो बेलाको पिङको मज्जा नै भिन्नै । त्यो बेलाको चिउरा–मासुको स्वाद र अहिलेको स्वाद पनि फरक लाग्छ । पहिले नयाँ लुगा लगाउन दसैं नै कुर्नुपथ्यो अहिले त्यस्तो छैन । तर पनि दसैंमा किनेको नयाँ कपडाको छुट्टै महत्व हुन्थ्यो । बुबाले दसैंमा नयाँ लुगा ल्याउँदा पहिले खुसी लाग्थ्यो भने अहिले आफूले लैजाँदा उहाँहरू खुसीले हाँस्दा मनमा आनन्द लाग्छ ।‘फेसबुक–ट्वीटरले रमाइलो कम’लुनिभा तुलाधर, अभिनेत्री काठमाडौंभन्दा बाहिरको दसैं रमाइलो हुन्छ भनेको सुनिन्छ तर मलाई यतैको रमाइलो लाग्छ । दसैंको बेलामा हुने सुनसान सडक र बस्तीले मलाई सानो छँदा देखेको काठमाडौंको याद दिलाउँछ । दसैंकै बेला हाम्रो नेवार समुदायमा आफन्तजनलाई पालैपालो बोलाएर भोज खुवाउने चलन छ । यस्तो भोजदलाई नख्तिया भनिन्छ । हामी बौद्धमार्गी भएकोले रातो अक्षेता टीकाको सट्टा पहेँलो, सुन्तला रंग र नवदुर्गाको रुपमा कालो रंगको टीका लगाउँछौं । यस्तो टिकाको आ–आफ्नै सांस्कृतिक व्याख्या छन् ।  भेटघाटमा पहिलेको जस्तो रमाइलो एक कम हुन्छ । तैपनि पुरानो सम्झनाको भने खुब रमाइलो लाग्छ । मामाघर हाम्रो भन्दा ठूलो भएकोले सानोमा दसैंमा गएर भर्‍याङमा कुदाकुद गरेको सम्झँदा अहिले पनि रमाइलो लाग्छ । दसैंमा पाकेको खानेकुरा किस्तीमा राखेर मामाघर लगेर फर्किने क्रममा किस्तीमा जसको घरबाट बढी पैसा आउँछ त्यतैतिर जान हाम्रो हानथाप चल्थ्यो । तर अहिले बिस्तारै यो सबै परम्परा हट्दै गएको छ । सामान्यत: दसैंमा घरमा महिलालाई कामको भार धेरै पर्ने भएकोले खासै रमाइलो लाग्दैन । यताउति हिँड्दाहिँड्दै दसैंमा थाकिन्छ ।‘रातभरि पिङ बाट्थ्यौं’ जितु नेपाल, अभिनेताहाम्रो परिवार अलिक ठूलो छ । एक–अर्काको घरमा जमघट गरेरै दसैं बित्छ । कहिले आफ्नो घर, कहिले काका–ठूलाबाको घर त कहिले दाजुभाइ घर । पालैपालो जम्मा हुने, खानपिन अनि रमाइलो गर्ने । टीकाटालो पनि यसरी नै चल्छ । छुट्टा छुट्टै भए पनि एक हिसाबले हाम्रो दसैं सामूहिकजस्तै हुन्छ । सायद दसैंको महत्त्व पनि यही नै होला । पहिले गाउँ (सिन्धुपाल्चोक) को दसैं अभावको हुन्थ्यो, अहिले त्यो अवस्था छैन । पहिलेको दसैंमा रमाइलो लिन्थ्यौं अहिले जिम्मेवारीले थिचेर होला, रमाइलो अरूलाई दिनुपर्छ । बच्चाबच्चीको रमाइलोसितै अभिभावकको रमाइलो जोडिएको हुँदो रहेछ । अहिले सोच्दा त दसैं खासमा केटाकेटीको लागि मात्र रहेछजस्तो लाग्छ । सानुबेलाको टीकामा आशिर्वाद भन्दा पनि दक्षिणातिर बढि ध्याउन्न हुन्थ्यो । अहिले दक्षिणाभन्दा आशीर्वाद ठूलो लाग्छ । यसपटक आमाको हातबाट दसैंको टीका थापियो । फुपूसासू र दीपकराज गिरी दाइको घरमा गएर टीका राखियो, आशीर्वाद लिइयो । पुरानो दसैंको रमाइलो खुब मिस गर्छु ।  त्यो बेला रातभरि पिङ बाटेर बित्थ्यो । लिंगे पिङका लागि साथीभाइ मिलेर बाँस बटुलेको याद ताजै छ । सहरको पिङ त पिक्का लाग्छ । अहिले ससुराली फर्पिङ जाँदा यसो पिङ खेलेको जस्तो मात्र गरिन्छ ।  प्रस्तुति : सुशीला तामाङ