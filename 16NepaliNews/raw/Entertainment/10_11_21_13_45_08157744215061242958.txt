काठमाडौँ — वितरक गोपाल कायस्थले बिहीबार फेसबुकमार्फत् आफूले फिल्म 'पोइ पर्‍यो काले' बाट पाउनुपर्ने सेयर नपाएको भन्दै गुनासो गरेका छन्।उनले रिच इन्टरटेनमेन्टका वितरक करण श्रेष्ठले आफूलाई जानकारी नगराई केही हलबाट सेयरको रकम उठाएको आरोप लगाउँदै सेयर रोक्का गर्न चलचित्र संघमा निवेदनसमेत दिएका छन् ।  निवेदन उनले फेसबुकमा सेयर गरेका थिए । सौगात मल्ल, पूजा शर्मा, आकाश श्रेष्ठ, सृष्टि श्रेष्ठ अभिनित फिल्म वितरणको जिम्मा बीके फिल्मस् र रिच इन्टरटेनमेन्टले मिलेर सम्हालेको निवदेनमा उल्लेख छ । तर काठमाडौंका विभिन्न फिल्म हलबाट करणले सेयर उठाएको भन्दै उनले दिएको निवेदन अहिले उनको फेसबुक वालबाट हटाइएको छ । करणले तस्बिर हटाउन अनुरोध गरेपछि हटाइएको गोपाल बताउँछन् ।  'करणले गोपीकृष्ण हलबाहेक काठमाडौंका सबै हलबाट सेयर रकम ४५ लाख उठाइसकेको छ । मैले त्यसबाट १८ लाख पाउनुपर्ने हो । उसलाई मैले यसरी किन जानकारी नदिइ रकम उठाएको भनेर कुरा गर्दा खासै जावाफदेही बनेन । त्यसैले कागजी बाटो नै रोजें,' उनले भने 'उसले आइतबारसम्मको डेट दिएको छ । आइतबार सब हिसाबकिताब हुन्छ ।'  वितरक क्षेष्ठले भने कायस्थले संघबाट उजुरी फिर्ता लिइसकेको बताउँदै आफूले एकलौटी रकम नउठाएको बताउँछन् । 'खासमा रिच इन्टरटेनमेन्टबाट सिनेमा सबै हलमा गएको हो । गोपाललाई यो मिस अन्डरस्ट्यान्डिङ भएको हो,' करणले स्पष्टीकरण दिए, 'उहाँले निवेदन दिनु भएर त्यो पत्र फेसबुकमा राख्नु त मेरो मानहानी भयो नि । उहाँको हलबाट मैले २ वर्षअघिको फिल्मको पैसा उठाउन बाँकी छ । यहाँ त मैले नै उल्टो मुद्दा हाल्ने ठाउँ छ ।' 