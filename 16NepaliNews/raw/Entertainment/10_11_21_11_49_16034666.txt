
लभ स्टोरी कथामा चलचित्र बनाउन माहिर मानिएका निर्देशक सुदर्शन थापाले अब केही फरक शैलीको चलचित्र निर्देशन गर्ने तयारी गरेका छन् । एक्सनप्रधान चलचित्रको निर्देशनमा मोडिएका सुदर्शनले नाम भने ‘राजा’ राखेका छन् ।
यो चलचित्रलाई परशुराम बस्नेतले निर्माण गर्ने भएका छन् । नेपाल खेलकुद माहासंघका वरिष्ठ उपाध्यक्ष तथा प्रदेश नम्बर १ खेलकुद बिकाश बोर्डका कार्यकारी प्रमुख सदस्य – सचिब पर्शुराम बस्नेत नेकपा एमाले का युवा नेता समेत हुन् । चलचित्रमा नायक राज कटुवालको मुख्य भूमिका रहनेछ । अन्य कलाकार भने चाडै नै फाइनल गरिने निर्देशक थापाले बताए । चलचित्रको कथा शिवम् अधिकारीले लेखिरहेका छन् । निर्देशक थापाले लक्ष्मीपूजाको अवसर पारेर चलचित्रको नाम सार्वजनिक गरेको अनलाइनखबरलाई बताए ।
चलचित्रको छायांकन माघबाट शुरु गर्ने योजना निर्माणपक्षको छ । सुदर्शनले निर्देशन गरेको चलचित्र ‘म यस्तो गीत गाउँछु २’ प्रदर्शनको तयारीमा छ । चलचित्र ‘मेरो एउटा साथी छ’बाट निर्देशन यात्रा शुरु गरेका थापाले ‘मेरो लभ स्टोरी, मधुमास, प्रेमगीत, म यस्तो गीत गाउँछु’ जस्ता चलचित्र निर्देशन गरिसकेको छन् ।
चलचित्र ‘राजा’लाई पनि दर्शकको चाहना अनुसार निर्माण गर्ने सुदर्शनको भनाइ छ ।
