पर्सा — वीरगन्जको चिनी मिल आवास क्षेत्रस्थित पशुपति मन्दिर परिसर । सधैंको भन्दा एउटा बिहानको दृश्य अलि फरक थियो । शिवा (प्रदेशी साह) ले निराश र हतास देखिएकी निशा (रुखसाना खातुन) लाई एउटा हातले अंगालो मार्दै सान्त्वना दिँदै थिए । उनै शिवाले अर्को हातले आफ्नो पछाडि उभिएकी एलिना (एलिना बास्कोटा) को हात समातेर उनलाई कतै नजान भनेर रोक्दै पनि थिए ।वीरगन्जमा छायांकन सुरु भएको भोजपुरी चलचित्र ‘बिहार से काठमान्डु’ को दृश्य हो यो । त्रिकोणात्मक प्रेम कथामा आधारित चलचित्रमा एलिनाको शंका गर्ने बानीले सबै पात्रले सास्ती खेप्नुपरेको कथावस्तु समेटिएको छ । कोरोना संक्रमण महामारीको प्रभाव घटेलगत्तै वीरगन्जमा चलचित्र छायांकन सुरु भएको हो । यो चलचित्र चितवन र त्यसपछि काठमाडौंमा समेत छायांकन गर्ने योजना रहेको निर्देशक रामदत्त उपाध्यायले बताए । त्यसपछि कथाअनुसार भारतको बिहारमा पनि छायांकन गरिनेछ ।रोमान्स, थ्रिलर, सस्पेन्स र कमेडी पनि समेटिएको कथावस्तुमा कलाकारहरू नजमा खातुन, मोहन दास र मेलिना आचार्यको पनि अभिनय रहनेछ । निर्देशक उपाध्यायले पानी परेकाले छायांकनमा केही समस्या भए पनि वीरगन्जमा खिच्ने तय भएका दृश्यको काम छिटै पूरा गर्ने लक्ष्य रहेको बताए । आशुतोष फिल्म प्रोडक्सन प्रालि र नमस्ते नेपाल इन्टरटेन्मेन्टको ब्यानरमा निर्माण भइरहेको यो चलचित्रको प्रस्तुतकर्ता नवीनकुमार अग्रवाल हुन् । गोपाल पौडेल र किरण सरकार निर्माता रहेको चलचित्रको अनुमानित लागत ८० लाख रुपैयाँ छ । ४ वटा गीत रहेको चलचित्रमा संगीत बाबुल गिरीले भरेका छन् । नायक प्रदेशी साहले पहिलो पटक गीतसमेत गाउँदै छन् । छायांकन एक महिनाभित्र सकेर छिटै पोस्ट प्रोडक्सनमा लगेर छठमा प्रदर्शन गर्ने लक्ष्य रहेको निर्देशक उपाध्यायले बताए । चलचित्र नेपाल र भारतमा प्रदर्शन हुनेछ । उपाध्यायको यो पहिलो भोजपुरी चलचित्र निर्देशन हो । विभिन्न सर्ट मुभीमा अभिनय गरिसकेकी खातुनको ठूलो पर्दाको यो पहिलो चलचित्र हो । नायिका एलिना बास्कोटाले यो आफ्नो आठौं र भोजपुरी भाषाको पहिलो चलचित्र रहेको बताइन् । प्रदेशी साहले भने अघिल्ला चलचित्रहरूभन्दा यसमा फरक चरित्रमा देखिन लागेको बताए । ‘भारतको बिहार राज्यको एउटा सोझो युवक नेपालको राजधानी काठमाडौं पुगेपछि त्यहाँ कसरी माया प्रेम, अप्ठ्यारा र संघर्षले जेलिन्छ त्यो कथा छ,’ उनले भने । 