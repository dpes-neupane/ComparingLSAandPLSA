दाङ — एक वर्षमा सयभन्दा बढी नेपाली चलचित्र निर्माण भइरहेका छन् । मौलिक चलचित्र भने एकदमै कम बनिरहेको छ । ‘यो निकै चिन्ताको विषय हो,’ चलचित्रविज्ञ नवीन सुब्बाले भने, ‘चलचित्रलाई समाजसँग जोड्ने र आफ्नो मौलिकता स्थापित गर्न खोज्ने चलचित्रकर्मी एकदमै कम छन् ।’ घोराहीमा मंगलबारदेखि तीनदिने बुद्ध सरयू चलचित्र महोत्सवको दोस्रो दिन छलफल सेसनमा उनीलगायत वक्ताले मौलिक चलचित्रका पक्षमा वकालत गरेका हुन् ।महोत्सवको दोस्रो दिन बुधबार ‘चलचित्र नीति र मौलिक चलचित्र’ विषयको बहसमा सुब्बासँगै चलचित्र विकास बोर्डका पूर्वअध्यक्ष अमर गिरी र चलचित्रकर्मी अनुप सुवेदीले चलचित्रसम्बन्धी आवश्यक नीति र मौलिक चलचित्रको आवश्यकताबारे विचार राखेका थिए । बजारमा मौलिक चलचित्रको खडेरी नै भइरहेको अवस्थामा नेपाली चलचित्र उद्योगले आफ्नो मौलिक पहिचान निर्माण गर्न नसकिरहेको उनीहरूको ठम्याइ थियो ।‘नेपाली कला, संस्कृति र पर्यटन प्रवर्द्धन : चलचित्रमा अब गुणात्मक परिवर्तन’ सन्देशसहित सुरु महोत्सवमा नेपाली मौलिक संस्कृति झल्किने चलचित्र, लघु चलचित्र र वृत्तचित्र प्रदर्शन भइरहेका छन् । महोत्सवले नेपाली चलचित्र, कला, संस्कृति र पर्यटन प्रवर्द्धनमा टेवा पुर्‍याउने आयोजक पहल नेपालका अध्यक्ष केएल पीडितले बताए । ‘यसले नेपाल भ्रमण वर्ष २०२० को प्रचारप्रसार, नेपाली चलचित्रको प्रवर्द्धन, लोककला, रीतिरिवाजको संरक्षण र मौलिक संस्कृतिबारे जागरण फैलाउनेछ,’ उनले भने, ‘चलचित्रको प्रवृत्ति र जनअपेक्षाबारे पनि बहस हुनेछ । यसले नेपाली चलचित्र क्षेत्रलाई मार्गदर्शन गर्नेछ ।’महोत्सव उद्घाटन गर्दै प्रदेश ५ का सभामुख पूर्ण घर्तीले चलचित्रले नेपाली मौलिक कला, संस्कृति र पर्यटनलाई प्रवर्द्धन गर्नुपर्ने बताए । समारोहमा चलचित्रविज्ञ सुब्बाले नेपाली चलचित्र क्षेत्रको विकासका लागि उचित वातावरण नभएको गुनासो गरेका थिए । अभिनेता नवल खड्काले भने सरकारी तहबाट चलचित्रबारे उल्लेख्य काम हुन नसकेको आरोप लगाए । कार्यक्रममा अभिनेता मुनाल घिमिरे, विनोद श्रेष्ठ, आर्यन वज्राचार्य, गीतकार लोकराज अधिकारीलगायतलाई सम्मान गरिएको थियो । महोत्सवमा विभिन्न कला, संस्कृति झल्किने नाच प्रस्तुत गरिएका थिए ।