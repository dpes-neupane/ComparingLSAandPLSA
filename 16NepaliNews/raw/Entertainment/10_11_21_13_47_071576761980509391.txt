काठमाडौँ — एक समय सानो पर्दामार्फत दर्शक हसाउँदै आएका दीपकराज गिरीको टिम अहिले फिल्मतिर व्यस्त छ । 'छक्का पञ्जा'को सिरिजले दीपकराजको टोलीलाई सर्वाधिक व्यवसायिक सफलता मिल्यो । कमेडी जनराको फिल्मले अत्याधिक दर्शक बटुलेको देखेर पछिल्लो समय अधिकांश फिल्मकर्मीले कमेडी फिल्म निर्माण गरे ।कमेडी जनारामा बनेका केहि फिल्मले चर्चा त बटुल्यो, तर 'छक्का पञ्जा'ले जस्तो होइन । अधिकांश फिल्म त फ्लप नै भए । जे होस् १२ वर्षदेखि 'तितोसत्य'मा कमेडीयन बनेर दर्शक हँसाएका दीपकराजलाई 'छक्का पञ्जा'ले हिरो बनायो ।'छक्का पञ्जा'को सबै सिरिजमा उनी नै हिरो बनेका छन् । अहिले 'मेरी बास्सै'को टिम पनि ठूलो पर्दाको हिरो/हिरोइन बन्ने दौडमा छन् । हाँस्यकलाकार सिताराम कट्टेल(धुर्मुस) र कुञ्जना घिमिरे (सुन्तली)को टिम 'सेन्टी भाइरस'बाट फिल्म निर्माणमा होमिएका छन् । हालै निर्माण टिमले फिल्मको पहिलो प्रचार साम्रागीको रुपमा गीत सार्वजनिक गर्‍यो । 'फनफन्नी' बोलको गीतमा अभिनेता दयाहाङ राई, सिताराम, कुञ्जना, अञ्जली अधिकारी, बुद्धि तामाङ, विल्सन विक्रम राईको अभिनय छ । गीतमा सिताराम र कुञ्जना हिरो/हिरोइन बनेर कम्मर मर्काएका छन् । जे होस् कुञ्जनाको हिरोइन बन्ने रहर यो फिल्मले पूरा गरेको छ । फिल्म घोषणाको ताका उनले आफूलाई सानैदेखि फिल्मको हिरोइन बन्ने रहर भएको बताएकी थिइन् । 'सानोबेला घरमा सबैले मलाई नचाउनु हुन्थ्यो । विद्यालयमा पनि नचाउनु हुन्थ्यो । त्यतिबेला कतिले यो त हिरोइन हुन्छे होला भन्नुहुन्थ्यो । म पनि दंग पर्दै ऐना हेरेर करिश्मा अनि रेखाको एक्टिङ गर्थें,' उनले भनेकी थिइन् 'म पनि कसैले सोधे हिरोन बन्ने हो भनिदिन्थें । यत्रो वर्षपछि अहिले आएर यो कुरामा सफल हुन्छु कि भन्ने भा'को छ'। हेरौं, फिल्मले धुर्मुस र सुन्तलीलाई हिरो/हिरोइनको रुपमा स्थापित गर्छ, गर्दैन ?  