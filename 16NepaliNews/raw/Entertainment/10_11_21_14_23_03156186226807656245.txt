काठमाडौँ — नेपाल भ्रमण वर्ष २०२० लाई लक्षित गर्दै थालिएको देशव्यापी अभियान ‘मेरो गाउँ, मेरो ठाउँ’ भिडियो प्रतियोगितामा सहभागी १ सय ३२ भिडियोमध्येबाट ४७ भिडियो मनोनयनमा परेका छन् ।वी विल राइज फाउन्डेसन (हामी उठ्नेछौं) ले आह्वान गरेको प्रतियोगिताले ८ विधामा ४७ भिडियोको मनोनयन सार्वजनिक गरेको हो । ओझेलमा परेका पर्यटकीय गन्तव्य, खानपान, संस्कृतिलगायतका विषयको खोजी गर्ने यो अभियानअन्तर्गत पब्लिक च्वाइस अवार्डमा १२, बेस्ट स्क्रिप्ट राइटरमा ५, बेस्ट टेक्निकल/सीनेमेटोग्राफरमा ५, वुमन भिडियो मेकरमा ५, वेस्ट भिडियो मेकरमा ५, फ्युचर स्टारमा ५, मोस्ट पोटेन्सियल डेस्टिनेसनमा ५, मोस्ट इनरजेटिक भिडियोमा ५ वटा भिडियो मनोनयनमा परेका हुन् । अवार्डको घोषणा असार १६ गते हुने भएको छ । फाउन्डेसनले पाँच मिनेटसम्मको भिडियो बनाउन जनवरी १ मा सार्वजनिक आह्वान गरेको थियो । यसको समयसीमा ३१ मे २०१९ सम्म रहेको थियो । यस अवधिमा प्राप्त १ सय ३२ भिडियोमध्येबाट ५ सदस्यीय निर्णायकमण्डलले ४७ वटा छनोट गरेको अभियानका संयोजक निर्मल श्रेष्ठले बताए । देशैभरबाट छानिएकामध्ये १० वटा भिडियो प्रतिस्पर्धामा रहनेछन् । प्रतिस्पर्धाबाट छानिएका उत्कृष्ट भिडियोलाई १ लाख, दोस्रोलाई ५० हजार र तेस्रोलाई २५ हजार रुपैयाँको पुरस्कार रहेको छ । पब्लिक च्वाइस अवार्डमा पनि उत्कृष्ट एउटा भिडियोले छनोट हुनेछ जसलाई १ लाख रुपैयाँकै पुरस्कार प्रदान गरिने फाउन्डेसनले जनाएको छ । उत्कृष्ट सम्पादन र लेखनतर्फ २५/२५ हजार रुपैयाँको पुरस्कार रहेको छ । उत्कृष्ट भिडियोलाई नेपाल फिल्म एकेडेमीबाट २ लाख रुपैयाँको एकेडेमिक कोर्स उपलब्ध गराइनेछ ।