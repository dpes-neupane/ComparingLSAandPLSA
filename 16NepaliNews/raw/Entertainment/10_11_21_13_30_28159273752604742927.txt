काठमाडौँ — बलिउड अभिनेता सुशान्त सिंह राजपुतको आत्महत्यापछाडि बलिउडमा व्याप्त नातावाद (नेपोटिजम) जिम्मेवार रहेको भन्ने बहस चर्किन थालेपछि यसको असर धेरै सेलिब्रिटीलाई पर्न थालेको छ । अभिनेत्री कंगना रनावतले बलिउडमा नेपोटिजमको झन्डा बोकेर हिँडिरहेको आरोप लगाएका निर्देशक करण जौहरपछि यो बहसको तारो अभिनेता सलमान खान बन्न पुगेका छन् ।शुसान्तका प्रशंकले सलमानको फिल्म बहिष्कार गरौं भन्ने अभियानदेखि सलमानमाथि सामाजिक सञ्जालमा आक्रोश पोखिरहेका छन् । अर्कोतर्फ सलमानका फ्यान पनि उनको समर्थनमा आवाज उठाउन थालेका छन् । यसबीच अभिनेता खानले ट्विट गर्दै आफ्ना फ्यानलाई सुशान्तका फ्यानको साथ दिन अपिल गरेका छन् । 'मेरो सबै फ्यानलाई सुशान्तको फ्यानलाई साथ दिन अनुरोध गर्दछु । उनलाई कुनै पनि किसिमको गालीगलौज र अपशब्द प्रयोग नगर्नुस,' उनको ट्विटरमा लेखिएको छ, 'कृपया उनको परिवार र फ्यानलाई साथ दिनुस् किनकि कोही गुमाउनु पीडादायी हुन्छ ।'यसअघि 'दबंग' निर्देशक अभिनव कश्यपले सामाजिक सञ्जालमा सुशान्तको आत्माहत्यामा विस्तृत अनुसन्धानको माग गर्दै सलमानको परिवारमाथि गम्भीर आरोप लगाएका थिए । 'सुशान्त सिंह राजपुतको आत्माहत्याले एकदमै ठूलो समस्या बाहिर ल्याइदिएको छ । जसको सामना हामीमध्ये धेरैले गरिरहेको छौं,' उनले लेखेका छन्, 'सलमान खानको परिवार विषालु सर्पको शीरजस्तै हो । कसैलाई डर देखाउनको लागि अवैध धन, अन्डरवर्ल्ड कनेक्सनको मिश्रणलाई चतुराईपुर्वक प्रयोग गर्न उनीहरु सक्छन् ।'सलमानका भाइ अरबाज खानले निर्माण गरेको र सलमानले अभिनय गरेको 'दबंग' सफल भएपछि यसको दोस्रो भागको निर्देशन अभिनवको सट्टा अरबाज आफैंले गरेका थिए । सुशान्त १४ जुनमा मुम्बईको बान्द्रास्थित आफ्नो अपार्टमेन्टमा मृत अवस्थामा फेला परेका थिए । रिपोर्टहरुमा उनले आत्महत्या गरेको बताइएको छ । 