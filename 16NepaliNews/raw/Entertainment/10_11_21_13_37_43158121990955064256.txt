काठमाडौँ — अमेरिकी गायिका तथा नायिका सेलेना गोमेजले केही समयको तनावलाई विश्राम दिँदै भर्खरै मात्र नयाँ एल्बम ‘रेअर’ बजारमा ल्याइन् । उक्त एल्बमको एक गीत ‘लस यु टु लभ मी’ ले त बिलबोर्ड चार्टमा तहल्का नै मच्चाइदियो । गायक जस्टिन बिबरसँगको लामो समयदेखिको प्रेमसम्बन्ध तोडिएपछि विक्षिप्त बनेकी सेलेनाले उक्त गीत बिबरका लागि नै जवाफ दिएर निकालिन् ।गीतको सफलताले राहतको महसुस गरिरहेकी सेलेनाले हालै आफ्ना फ्यानहरूका केही सवालको जवाफ दिने कार्यक्रममा सहभागी जनाएकी छन् । जहाँ उनले पछिल्लो समय युवा पुस्तामाझ चर्चित बनिरहेको सामाजिक सञ्जाल इन्स्टाग्रामको खुलेर विरोध गरेकी हुन् ।‘अहिलेको युवा पुस्तामाझ इन्स्टाग्राम विशालु बनिरहेको छ,’ सेलेनाले डेज्ड म्यागाजिनले आयोजना गरेको सवाल जवाफको कार्यक्रममा बोल्ने क्रममा यसो भनेकी थिइन् । उनको प्रतिक्रियापछि एक फोटोग्राफरले सोधिहाले, ‘यदि यसो हो भने के तपार्इंचाहिँ इन्स्टाग्रामबाट छुटकारा पाउन चाहनुहुन्छ ?’ जब कि सेलेना इन्स्टा क्विन पनि हुन् । १ सय ६७ मिलियनभन्दा बढी फलोअर्स बनाइसकेकी सेलेना विश्वकै सर्वाधिक फलोअर कमाउने व्यक्तिमा पर्छिन् । पहिलो नम्बरमा गायिका एरिआना ग्रान्डे छिन् । प्रश्न तेर्सिनेबित्तिकै सेलेनाले छुटकारा पाउन चाहेको भन्दै हाँसिन् र भनिन्, ‘हे भगवान्, फेरि मैले छुटकारा पाउन खोजिरहेको बताएँ भने त मलाई मन नपराउने थुप्रै होलान् । त्यसैले सन्तुलित जवाफ दिने हो भने खुसीयाली बाँड्ने प्लेटफर्मका रूपमा यो यति ठिक छ । तर यदि मैले यसले मेरो पुस्ताका कतिपयको परिचय नै ध्वस्त पारिरहेको छ भनिनँ भने म झूट ठहरिनेछु ।’ सेलेनाले घुमाउरो पारामा इन्स्टाग्रामले युवा पुस्तालाई बिगारिरहेको जिकिर गरिन् ।