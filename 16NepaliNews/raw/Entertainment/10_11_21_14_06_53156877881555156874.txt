काठमाडौँ — भारतीय लेखिका मन्नु भण्डारीको उपन्यास ‘महाभोज’ मा आधारित रही अनुप बरालले निर्देशन गरेको नाटक ‘महाभोज’ यतिबेला राजधानीको अनामनगरस्थित मण्डला थिएटरमा नियमित मञ्चनमा छ । प्रेस, पुलिस र पोलिटिक्सले निमुखा जनताको लासमाथि कसरी महाभोज चलाउँछन् भन्ने पटाक्षेप नाटकले गरेको छ ।मंगलबार मण्डलामा यिनै तीन पक्षको जनतासँगको सम्बन्ध नाटकले उठान गरेको जस्तै हुन्छ वा हुँदैन भन्नेबारेमा तातो बहस चलाइएको थियो । मानुषी यमी भट्टराईले सञ्चालन गरेको बहसमा राजनीतिकर्मी तथा साहित्यकार आहुति, प्रहरी अधिकारी तथा कथाकार महेशविक्रम शाह र पत्रकार तथा लेखक बसन्त बस्नेत उपस्थित थिए । ‘यो बहस नाटकको समीक्षाभन्दा पनि नाटकले उठान गरेको विषयवस्तु र त्यसले दर्शकमा पैदा गरेको छटपटीको निकासका लागि केन्द्रित हो,’ मानुषीले बहसको सुरुवातमै भनिन् । पत्रकार बस्नेतले नाटक हेरिसकेपछि जनसरोकारसँग प्रत्यक्ष सरोकार राख्नुपर्ने प्रेस, पुलिस र पोलिटिक्सले नै ती लक्षित वर्गलाई कसरी सिमान्तमा छुटाइरहेका हुन्छन् भन्ने प्रश्न उब्जाएको बताए । उनले नाटकले प्रस्तुत गरेको जस्तो ‘बिकाउ मिडिया’ अहिलेको मूलधारे पत्रकारितामा पूर्णत: लागू नहुने जिकिर गरे । भने, ‘चार दशकअघि लेखिएको यस नाटकपछि समाजका हरेक पक्षमा परिवर्तन आइसकेको छ । मूलधारको पत्रकारिताले निष्पक्ष हुने कोसिस गरी नै रहेको छ ।’ त्यसो त उनले पछिल्लो समय फस्टाउँदै गएको युट्युबकारिताले भने माहोल बिगारिरहेको जिकिर गरे । कथाकार शाहले भने अहिलेको पत्रकारिता बलियो र खबरदारी गरिरहने भएकैले नै पुलिस प्रशासनलाई जवाफदेही हुन बाध्य पारिरहेको उल्लेख गरे । शाहले भने, ‘नाटक यथार्थपरक छ । यसले प्रहरी प्रशासनबारे उठाएका सबालहरू जायज छन् । भारतीय समाजको यथार्थ चित्रण गरी लेखिएको भए पनि यसले नेपाली समाजको मर्मलाई पनि बोकेको छ ।’ आहुतिले भने राज्य लोककल्याणकारी हुन्छ भन्नु नै सबैभन्दा ठूलो झूट भएको तर्क गर्दै थपे, ‘राज्य त बहुसंख्यक मान्छेलाई तह लगाउन र निश्चित वर्गका स्वार्थअनुकूल चल्ने गर्छ । राज्य सरोकारवालासमक्ष पुग्ने भनेको कर उठाउन र नियम पालना गराउनका लागि मात्रै हो ।’ राजनीतिको अपराधीकरण र अपराधको राजनीतीकरण बढिरहेको अहिलेको अवस्थामा ‘महाभोज’ सान्दर्भिक रहेको व्याख्या गर्दै कथाकार शाहले कुनै पनि अधिकारकर्मी पेसाप्रति इमानदार, समर्पित र जनताप्रति उत्तरदायी छ भने उसले राम्रो काम गर्न सक्ने बताए ।