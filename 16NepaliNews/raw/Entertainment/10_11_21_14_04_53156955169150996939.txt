काठमाडौँ — चौंथो काठमाण्डू सर्ट फिल्म फेस्टामा फिक्सनतर्फ सुभाष गजुरेल निर्देशित सर्ट फिल्म ‘मधुमलतीको कथा’ र डकुमेन्ट्रीतर्फ दयाराम घिमिरे निर्देशित ‘जोगी’ उत्कृष्ट भएका छन् ।‘मधुमालतीको कथा’ साहित्यकार रमेश विकलको बालमनोविज्ञानमा आधारित कथा हो भने ‘जोगी’ मा राति फिरी लगाउँदै हिँड्ने जोगीहरूको दैनिक यात्रालाई समेटिएको छ । छायाछवि क्रिएसनले आयोजना गरेको सर्ट फिल्म फेस्टाका विजयीले नगदसहित ट्रफी जितेका छन् ।यस्तै, फेस्टामा परिच्छेद सेन निर्देशित ‘मदर’ ले जुरी अवार्ड पाएको छ भने मानबहादुर बस्नेत निर्देशित ‘हलो’ लाई बेस्ट कन्सेप्ट/स्क्रिप्ट अवार्ड प्रदान गरिएको छ । दीपक थापा निर्देशित डकुमेन्ट्री ‘श्री गुप्तेश्वर महादेव गुफा’ ले ‘पब्लिक च्वाइस अवार्ड’ हात पारेको छ भने शेखर खनाल निर्देशित विश्वकै होचा व्यक्तिको रूपमा गिनिज वर्ल्ड रेकर्डस्मा नाम लेखाउन सफल खगेन्द्र थापामगरको जीवनीमा आधारित ‘सगरमाथाको प्रतिविम्ब’ ले ‘बायोपिक डकुमेन्ट्रीको अवार्ड’ पाएको छ । 