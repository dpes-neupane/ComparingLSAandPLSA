
बलिउडमा प्रोडक्सन डिजाइनर तथा आर्ट डिरेक्टरको रुपमा काम गर्दै आएका अञ्जन गजुरेलले आर्ट डिरेक्टर युद्धमा होमिएको सिपाही जस्तो भएको बताउँछन् । अस्कर इन्टरटेसनल कलेजका तेश्रो बर्षका विद्यार्थीसँग अन्तरक्रिया गर्दै उनले भने–‘जसरी युद्धमा गएको सिपाही हरेक खाले परिस्थितीका लागि तयार हुनुपर्छ, यो पेशाले पनि सोही खालको चरित्र माग गर्दछ । धेरैजसो अवस्थामा निर्देशक र छायांकारलाई पनि के चाहिएको छ भन्ने थाहा हुँदैन । कहिलेकाही टेबल होमवर्क गरेको कुरा सेटमा गएपछि परिवर्तन हुन्छ ।’
आफ्नो अनुभव सुनाउँदै उनले भने–‘अझ तपाई अनुराग बसु जस्ता निर्देशकसँग काम गर्नुहुन्छ भने त तपाइलाई कहिलेकाही जंगलको बिचमा चोपरले छाडिदिएको जस्तो हुन्छ । बाटो पत्ता लगाउने र कहाँ पुग्ने भन्ने निर्णय तपाई आफैले गर्नुपर्ने हुन्छ ।’
२० वर्षदेखि बलिउडका टेलिभिजन सिरिज र चलचित्रमा काम गरिरहेका अञ्जन पहिलो लकडाउन खुकुलो भए लगत्तै नेपालमा ग्यालेक्सी टेलिभिजनले निर्माण गर्न लागिरहेको ‘सारेगम लिटिल च्याम्स’ र ‘को बन्छ करोडपति’को सेट डिजाइनका लागि आएका थिए ।
उनले आफूले नेपालमा बनिरहेको सेट डिजाइन मज्जाले हेर्न नपाएको भएपनि चलचित्र र सिरिजमा भन्दा विज्ञापनमा राम्रो काम भैरहेको महशुश आफूले गरेको बताए । बलिउडमा स्टार कलाकार धेरै भएको र उनीहरुलाई वास्तविक लोकेशनमा सुटिङग गर्न अप्ठ्यारो हुने भएकाले स्टूडियोमा नै सेट लगाएर सुटिङ गर्नुपर्ने वाध्यता रहेको भन्दै अञ्जनले नेपालमा भने यसमा सुविधा रहेको सुनाए ।
‘नेपालमा साँच्चिकै लोकेशनमा सुटिङ गर्न सकिन्छ । यो बजेट र चलचित्रको लुकको हिसाबले पनि राम्रो हो । तर यस्तो ठाउँमा राम्रो आउटपुट निकाल्न निर्देशक, छायांकार र आर्ट डिरेक्टरले राम्रो तयारी गर्नुपर्छ ।’ अञ्जनले भने । करिब डेढ घन्टा विद्यार्थीसँग बिताएका अञ्जनले आफ्नो यात्रा सन् २००१ मा स्टार प्लसबाट प्रसारण भएको ‘देशमें निकला होगा चाँद’बाट सुरु भएको बताउँदै यो क्रममा साना ठूला गरी तीन दर्जन भन्दा बढी चलचित्र, टेलिभिजन तथा वेब सिरिजमा काम गरेको जानकारी दिए । ‘लुडो’ नामक चलचित्रमा काम गरेका उनले यसको सेट डिजाइनको बिषयमा समेत अनुभव साटेका थिए ।
