बलिउड सुपरस्टार आमिर खानले अभिनय गरेको फिल्म 'दंगल' यो दशकको सबभन्दा हिट हिन्दी फिल्म बनेको छ । २०१९ को अन्तिम महिनामा आएको सलमान खानको फिल्म 'दबंग ३' ले यसको व्यापारलाई उछिन्ने केहीको अनुमान थियो ।तर, फिल्मले सय करोड कमाउन नै पाँच दिन लाग्यो । यससँगै गएको दशकमा 'दंगल'ले भारतमा गरेको ३ सय ८७ करोडको व्यापारलाई उछिन्ने कुनै फिल्म भएनन् । यसको निर्देशन नितेश तिवारीले गरेका हुन् । यसलाई रनवीर कपुरको 'सञ्जु' ले पछ्याए पनि भेट्टाउन सकेन । रोचक के छ भने अघिल्लो २००० को दशकमा पनि आमिर खानकै फिल्म सबभन्दा ठूलो हिट थियो । आमिरको २००९ मा आएको फिल्म 'थ्री इडिएट्स' ले २ सय करोडभन्दा बढीको व्यापार गरेको थियो । राजकुमार हिरानीले निर्देशन गरेको यो फिल्म दुई सय करोडको व्यापार गर्ने पहिलो बलिउड फिल्म पनि हो । यो दशकमा आमिरकै फिल्म 'गजनी' सय करोडको व्यापार गर्ने पहिलो फिल्म बनेको थियो । बलिउडमा सय, दुई सय र तीन सय करोडको व्यापार गर्ने पहिलो फिल्मको रेकर्ड आमिरकै नाममा छ । १९९० को दशकमा भने सबभन्दा धेरै व्यापार गर्ने फिल्मको रेकर्ड सलमान खानको नाममा छ । १९९४ मा आएको सलमान र माधुरी दीक्षितले मूख्य भूमिकामा अभिनय गरेको सुरज बड्जात्याको फिल्म 'हम आप के है कौन' को नाममा यो रेकर्ड रह्यो । यो फिल्मले कूल ७३ करोडको व्यापार गरेको थियो । १९७० र ८० दुवै दशकमा सर्वाधिक व्यापार गर्ने फिल्मको रेकर्ड 'शोले' को नाममा छ । यस्तो किनभने १९७५ मा आएको 'शोले' को व्यापारलाई ८० को दशकका कुनै पनि फिल्मले उछिन्न सकेन । अमिताभ बच्चन, धर्मेन्द्र, हेमा मालिनी, जया बच्चन, संजीव कुमार र अमजद खानले मूख्य भूमिकामा अभिनय गरेको रमेश सिप्पीको यो फिल्मले ३५ करोडको व्यापार गरेको थियो । १९६० को दशकमा भने सर्वाधीक व्यापारको रेकर्ड के आसिफको फिल्म 'मुगल ए आजम' को नाममा रह्यो । १९६० मा आएको दिलिप कुमार, मधुवाला र पृथ्वीराज कपुरको मूख्य भूमिका रहेको यो फिल्मले कमाएको थियो ११ करोड । १३ वर्षसम्म कुनै फिल्मले यो रेकर्ड तोड्न सकेका थिएनन् । १९७३ आएको राज कपुरको फिल्म 'बबी'ले मात्र यसको बराबरी गरेको थियो । १०५० को दशकमा नरगिस, राजकुमार, सुनिल दत्त र राजेन्द्र कुमारको फिल्म 'मदर इन्डिया' ले ८ करोड कमाएर यो रेकर्ड बनाएको थियो । १९५७ मा आएको फिल्मको निर्देशन महबुबले गरेका थिए । १९४० को दशकमा यो रेकर्ड नरगिस र राज कपुरको फिल्म 'बरसात'को थियो । १९४९ मा आएको यो फिल्मले २ करोड कमाएको थियो । 