काठमाडौँ — पर्वतीय विषयवस्तुमा आधारित फिल्महरूको प्रदर्शनी थलो बनिरहेको काठमाडौं अन्तर्राष्ट्रिय पर्वतीय फिल्म महोत्सव (किम्फ) मा यस वर्ष अन्तर्राष्ट्रिय प्रतिस्पर्धातर्फ बेलायतको ‘पियानो टु झंस्कर’ अब्बल बन्यो । माइकल सुलिमा निर्देशित फिल्मले १६ फिल्मलाई पछि पार्दै दुई लाख रुपैयाँसहित पुरस्कार जित्यो । फिल्ममा ६५ वर्षीय पियानोवादक अर्का सहयोगीको साथमा पुरानो र ठूलो पियानो बोकेर लन्डनदेखि भारतको कुनै एक दुर्गम हिमाली गाउँसम्मको सांगीतिक यात्रामा निस्कँदाको भोगाइ समेटिएको छ । त्यस्तै, कलानी जाकोनको ‘जर्नी टु द सेन्टर अफ द हर्ट’ दोस्रो हुँदै एक लाख ५० हजार रुपैयाँ पायो । यस फिल्मले सुख आफ्नै आत्मामा हुने सन्देश दिन खोजेको छ । स्पेनकी मार्गा गुटेरिजको ‘रोप्स्’ ले किम्फमा तेस्रो हुँदै एक लाख रुपैयाँ जितेको छ । नेपाल पानोरामाअन्तर्गत केदार श्रेष्ठको ‘जुनुको जुत्ता’ उत्कृष्ट कथानक (फिक्सन) र प्रणवनारायण मानन्धरको ‘पोट्रेड अफ माने’ गैरकथानक (ननफिक्सन) मा उत्कृष्ट फिल्म घोषित भए । दुवैले क्रमश: एक लाख र ७५ हजार रुपैयाँ प्राप्त गरे । यी अवार्डलाई मिला प्रोडक्सन प्रालि र नेपाल चलचित्र विकास बोर्डले प्रायोजन गरेको हो । १७ औं संस्करणको किम्फमा यस वर्ष ३९ देशका ७९ फिल्म प्रदर्शनीमा थिए, जसमा उत्कृष्ट साहसिक पर्वतीय फिल्म जोस्ट भानको ‘ड्रोम्मेल्यान्ड’ हुन सफल भयो । उत्कृष्ट फिल्मले पासाङ ल्हामु शेर्पा फाउन्डेसनबाट एक लाख रुपैयाँ पुरस्कारसमेत जित्यो । धोंडुप छिरिङको ‘आमा खान्डो’ ले सबैभन्दा बढी दर्शकको रोजाइमा परेर ‘अडियन्स अवार्ड’ जितेको छ । मुस्ताङको परिवेशमा खिचिएको यस फिल्ममा आमा र सन्तानको मार्मिक सम्बन्ध प्रस्तुत गरिएको छ । फिल्मले ७५ हजार रुपैयाँ जितेको छ । ‘परिवर्तित नेपाल’ शीर्षकको तीन मिनेटको सर्ट फिल्म प्रतियोगितामा नवविजय प्रकाश श्रेष्ठको ‘एकता’ पहिलो, भिरा फिल्म्स्को ‘अल्टर द चेन्ज’ दोस्रो र दीपक सुब्बाको ‘द रेड स्काफ’ तेस्रो हुँदै क्रमश: ४० हजार, ३० हजार र २० हजार रुपैयाँ जितेका छन् । महोत्सवमा ‘परिवर्तित नेपाल’ छनोट भएका उत्कृष्ट १० फिल्म प्रदर्शन भए । यसपटक किम्फमा साहसिक खेलकुद, पर्वतारोहण, पर्वतीय समाज र संस्कृति, पर्वतीय जीवनशैली तथा वातावरण संरक्षणलगायत विषय समेटिएका वृत्तचित्र, कथानक चलचित्र, लघु चलचित्र र प्रयोगवादी फिल्महरू प्रदर्शन भएका थिए । ‘पछाडि पारिएकाहरूको अवाज’ नारासहित भएको महोत्सव समापनमा स्विस कथानक फिल्म ‘हाइडी’ प्रदर्शन गरियो । महोत्सवमा एसियाली कला संग्रहालयबारे छिरिङ शेर्पा र साहसिक फिल्म निर्माणसम्बन्धी माइकल डिलनले मास्टरक्लास दिएका थिए । किम्फका अध्यक्ष वसन्त थापाले महोत्सव सुरु हुँदा कहिले सकिएला जस्तो लागे पनि सकिने बेलामा रुन मन लाग्ने धारणा राख्दै अर्को वर्षको किम्फमा उत्कृष्ट फिल्म लिएर आउने वाचा गरे । 