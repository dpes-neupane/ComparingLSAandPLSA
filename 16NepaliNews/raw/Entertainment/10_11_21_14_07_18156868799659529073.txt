काठमाडौँ — कलात्मक ढोका अघिल्तर एक वृद्धा बसिरहेकी छन् । उनको अनुहारको रेखा र कपालको रंगले पुरानो समयको याद दिलाउँछ । विडम्बना के भने, अब यस्ता कलात्मक झ्याल–ढोकासँगै पुरानो समयको याद दिलाउने अनुहारहरू पनि सहरबाट लोपुन्मुख छ ।बढ्दो आधुनिकीकरणका कारण सहरको स्वरूप मात्रै हैन, सांस्कृतिक धरोहर, सम्पदा र तिनीहरूसँग जोडिएको पुरानो ज्ञान पनि हराउँदै गएका छन् । बबरमहलस्थित सिद्धार्थ आर्ट ग्यालरीमा जारी कला प्रदर्शनीमा चित्रकारहरूले सिर्जनामार्फत् चिन्ता जनाएका छन् । ५६ जना चित्रकारहरूले आआफ्ना चित्रमार्फत् अहिलेको यथार्थ परिस्थिति दर्साएका छन् । दिनानुदिन मासिँदै गइरहेको सांस्कृतिक धरोहरहरूलाई चित्रकार कृष्णगोपाल श्रेष्ठले एक्रेलिक माध्यममा उतारेका छन् । समाज र संस्कृतिलाई केन्द्रमा राखेर तयार गरिएको उनका चित्रहरूमा महिलालाई परम्परागत पक्षहरूसँग प्रस्तुत गरिएका छन् । ढोकामै बसेकी नेवार समुदायकी वृद्धा महिला, पुरानो शैलीमा देखिने घरको ढोकातिर पाइला अगाडि बढाइरहेकी अर्की वृद्धा महिला र त्यस्तै शैलीमा देखिएकी निराश अधबैंसे महिलाको चित्रले हराउँदै गइरहेको मौलिक संस्कृतिको झलक दिन्छ । क्यानभासमा काष्ठकला कुँदिएका ढोका, ढोकामाथि पञ्चबुद्ध र महिलाको भेषभूषाले पुरानो काठमाडौं उपत्यकाको चित्रण गर्छ । ‘साइलेन्ट प्रेअर’ नाम दिएको चित्रहरूमा उनले वृद्ध महिलाहरूमार्फत् नासिँदै गएको सम्पदा र संस्कृतिको पीडाको भाव उतार्न खोजिएको बताए । ‘आफ्नै समुदाय र परिवारमै रहेको कतिपय मौलिकता हराउँदै जाने क्रममा पुराना पुस्ताका अग्रजहरू चिन्तित भेटिन्छन्,’ उनले भने, ‘यसैलाई प्रतीकात्मक रूपमा कलामा प्रस्तुत गरेको हुँ ।’ अग्रज चित्रकार उमाशंकर शाहले ‘टेम्पल सिटी’ शीर्षकमा कोरेको इचिङ माध्यमका चित्रले पनि हराउँदै गएको मौलिकताको वकालत गर्छ । त्यस्तै चित्रकार प्रद्युम्न श्रेष्ठले एक्रेलिक माध्यममा तयार गरेको ‘राइज एन्ड फल’ शीर्षकको चित्रमा जीर्ण बन्दै गइरहेको धार्मिक सम्पदा देख्न सकिन्छ । शाह र श्रेष्ठको चित्र हेर्दै गर्दा सम्पदाप्रेमी कला पारखीहरू जोकोही पनि भावुक बन्ने छन् । चित्रकार तिसा श्रेष्ठको ‘एग्रेसिभ ओभर अर्बानिजेसन’ सिरिजका प्रिन्ट मेकिङ चित्रहरूमा पनि अन्धाधुन्ध सहरीकरणले सम्पदामाथि गरेको अतिक्रमणका कथाहरू पाइन्छ । विनोद प्रधानको ‘अलोन’ शीर्षकमा चित्र निकै प्रतीकात्मक लाग्छ । उनले पहाडको टुप्पामा जीर्ण मन्दिर उभ्याएका छन् । अमूल्य सांस्कृतिक सम्पदाहरू जतिबेला जे पनि हुन सक्ने खतरालाई उनको चित्रले औंल्याउँछ । एक्रेलिक माध्यम नै अपनाइएको सुनिता राणाको ‘मुस्ताङ सिरिज’ का चित्रहरू हुन् या विधाता केसीको मुस्ताङ सम्झना समेटिएका चित्रहरू, सबैमा विलिन बन्दै गइरहेको मौलिक पहिचान भेटिन्छन् । प्रदर्शनीमा हिमाल र पहाडको मात्रै हैन, मौलिकता गुमाउँदै गएको मधेसको कथा पनि समेटिएको छ चित्रमार्फत् । राजन पन्तले एक्रेलिक माध्यममै ‘पथरा बारा’ सिरिजमा चित्रहरू कोरेका छन्, जहाँ तराईको जीर्ण बस्तीको कष्टकर दैनिकी हेर्न सकिन्छ । बाराको पथरामा जाँदा आफूले देखेको परिवेशलाई चित्रमा प्रस्तुत गरेको उनले जनाए । चित्रकार जास्मिन राजभण्डारीले दैनिकी चलाउन प्रेसर कुकुरका सामानहरू बोकी आफूलाई सिंगो पसल नै बनाएर घरघर चहार्दै हिँड्ने पात्रलाई क्यानभासमा देखाएकी छन् । अग्रज चित्रकार किरण मानन्धर र प्रमिला वज्रचार्यले नारी मनोविज्ञान र अस्तित्वको पक्षलाई चित्रमा उजागर गरेका छन् । ‘अमालगम’ शीर्षकको प्रदर्शनीमा प्रायः चित्रकारहरूले सामाजिक, सांस्कृतिक, प्राकृतिक र मानवीय पक्षहरूलाई खोतलेका छन् । प्रदर्शनीमा भेट्टिएका चित्रकार कृपेन्द्र अमात्यले यस्तो खाले सामूहिक प्रदर्शनीले एक–अर्काको कला हेर्ने र बुझ्ने मौका मिल्ने बताए । प्रदर्शनी बुधबारसम्म जारी रहने छ । 