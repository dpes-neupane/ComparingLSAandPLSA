काठमाडौँ — भोजपूरी फिल्ममा आफ्नो छुट्टै स्थान बनाउन सफल कलाकार हुन् विराज भट्ट। लामो समय भोजपूरी फिल्मका स्टार बनेर अहिले उनी नेपाल फर्किएका छन् । उनी अब नयाँ फिल्म 'साङ्लो' मार्फत पर्दामा देखिँदैछन्।एक्सन जनरामा बनेको फिल्ममा पूर्व मिस नेपाल निकिता चाण्डकको मुख्य अभिनय छ। फिल्ममा निकितासँगै कामेश्वर चौरसिया, जयनन्द लामाको पनि अभिनय छ।फिल्मको ट्रेलर सार्वजनिक कार्यक्रममा निकिताले 'साङ्लो'बाहेक अरु कुनै फिल्मबाट आफ्नो डेब्यू राम्रो हुन नसक्ने बताइन् । 'यो भन्दा राम्रो डेब्यू कुनै फिल्मबाट हुँदैन थियो । मैले फिल्मबाट धेरै सिके' उनले भनिन् । यसअघि निकिताले फिल्म 'रानीमहल'बाट डेब्यू गर्ने सोचेकी थिइन् । तर, फिल्म निर्माण बीचमै रोकिएपछि निकिता 'साङ्लो'मा अनुबन्धित भएकी थिइन् । उनी 'साङ्लो'बाट आशावादी छिन् । कार्यक्रममा संगीतकारसमेत रहेका जयनन्द लामाले विराजसँग काम गर्न पाउँदा खुशी व्यक्त गरे । 'विराजसँग काम गर्ने मन थियो, पूरा भयो । विराजसँग मेरो भेट बम्बईमा भएको हो । स्वयम विराजसँग होइन, उहाँको फोटोसँग । त्यहाँको भित्ताहरुमा म पुग्दा अमिताभको फिल्मको पोस्टर टाँसिएको थियो', उनले सुनाए 'अर्को दिन जाँदा विराजको फोटो देखें । त्यो बेला मेरो आँखाबाट आँसु झरेको थियो' । फिल्ममा पुलिसको भूमिकामा देखिएका कामेश्वरले आफू काम विहिन हुँदा विराजले काम दिएको भन्दै उनलाई धन्यवाद दिए ।' काम नपाएर घर फर्कँदै थिएँ । अचानक विराजले फोन गर्‍यो । उहाँसँग भेट्दा अमिताभसँग भेटेको जस्तो लाग्यो । उहाँ त ६ फिट अग्लो है' उनले पुराना दिन सम्झे ।कार्यक्रममा विराजलाई पत्रकारले सोधे, तपाईं एक समय इन्डस्ट्रीको बाघ नै हुनुहुन्थ्यो । के अब बाघ फर्किएको हो ?मुसुक्क मुस्कुराउँदै विराजले जवाफ दिए 'बाघ कहाँ गएको छ र । बाघ जंगलमै छ । जंगल मात्र परिवर्तन भएको थियो । ठूलोमा गएँ त्यताबाट लखेटदियो' ।  