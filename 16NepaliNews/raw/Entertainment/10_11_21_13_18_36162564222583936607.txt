काठमाडौँ — बलिउडका प्रसिद्ध अभिनेता दिलीप कुमारको ९८ वर्षको उमेरमा निधन भएको छ । बुधबार बिहान मुम्बईको एउटा अस्पतालमा उपचारका क्रममा निधन भएको हो । उनको निधनलाई बलिउडमा ठूलो क्षतिका रुपमा लिएको छ ।अभिनेता अमिताभ बच्चनले भारतीय फिल्मको इतिहास उनको प्रवेशअघि र पछिको कुराबिना अधुरो हुने उल्लेख गरेका छन् । 'आज एउटा संस्था ढलेको छ । जब-जब भारतीय फिल्म क्षेत्रको इतिहास लेखिनेछ तब 'दिलीपभन्दा अघि' र 'दिलीपपछि'का कुरा समेटिनुपर्छ,' अमिताभले ट्विटरमा लेखेका छन् ।दिलीप कुमारको अभिनय क्षमताको प्रसंशा गर्दै निर्देशक सत्यजीत रेले सर्वश्रेष्ठ 'मेथड अभिनेता' को संज्ञा दिएका थिए । चरित्र निर्माणका लागि उनको लगनशीलता हेरेर रेले दिलीपको प्रसंशा गरेका हुन् ।६ दशकको फिल्म करिअरमा दिलीपले ६३ फिल्ममा काम गरे । फिल्म 'कोहिनुर'को एक गीतमा सितार बजाउने भूमिका पाए । उनले उक्त भूमिकाका लागि वर्षौंसम्म उस्ताद अब्दुल हलीम जाफर खानसँग सितार बजाउन सिके । 'सितार कसरी समात्ने भन्ने सिक्न मैले वर्षौंसम्म सितार बजाउने तालिम लिए । सितारका तारहरुले मेरो औंलामा घाउसमेत बनाएको थियो,' उनले बीबीसँगको अन्तर्वार्तामा भनेका थिए । 'नयाँ दौर' मा भूमिका निर्वाह गर्नका लागि टाँगा चलाउनेहरुसँग तालिमसमेत लिएका थिए । त्यसैले सत्यजीतले उनलाई मेथड अभिनेता सम्बोधन गरेको कुरा बीबीसीले उल्लेख गरेको छ । 'गंगा जमुना' र 'मुगले आजम'को अभिनयले उनलाई दर्शकबीच चर्चामा ल्याएको हो । सन् १९४४ मा आफ्नो फिल्मी करिअर सुरुवात गर्दा उनमा पारसी थिएटरको प्रभाव देखिन्थ्यो । कथाकार सलीम भन्छन्,'दिलीप कुमारले पहिला आफ्नो सूक्ष्म अभिनयलाई केलाएर पर्दामा उतारे । उदाहरणका लागि त्यतिकै स्थिर बस्ने र मौन बस्ने भूमिकाले दर्शकमा गज्जब प्रभाव छोडेको थियो ।' फिल्म प्रोडक्सन हाउस बम्बई टाँकिजकी देविका रानीसँग भेट नभएको सायद उनी फिल्म क्षेत्रमा यसरी चम्कने थिएनन् । ४० को दशको ब्रान्ड नाम थिइन् देविका । उनैले फल व्यापारीका छोरा युसुफ खानलाई दिलीप कुमार बनाएकी थिइन् । फिल्मको सुटिङ हेर्न पुगेका दिलीपलाई देविकाले सोधेकी थिइन्,'के तिमी उर्दू जान्दछौ, के तिमी अभिनेता बन्न चाहन्छौ?' यी दुईको त्यही भेटले नै दिलीपलाई बलिउडको स्टार बनायो । देविकाले सन् १९४३ मा १२ सय ५० रुपैयाँ पारिश्रमिक दिएर दीलिपलाई बम्बई टाँकिजमा आबद्ध गराए । त्यसपछि उनी बम्बई टाँकिजको स्टार अभिनेता बने । देविकाले नै उनलाई नयाँ नाम राख्न सुझाएकी थिइन् । देविकाले रोमान्टिक हिरोमा युसुफ नाम नबिक्ने बताएपछि कवि नरेन्द्र शर्माले उनलाई तीन नाम सुझाए, 'जहांगीर, वासुदेव र दिलीप कुमार ।' त्यसपछि उनले दिलीप कुमार नाम चुने ।दिलीपले धेरै अभिनेत्रीसँग फिल्ममा रोमान्टिक जोडी बनेर काम गरे । कति अभिनेत्रीसँग नजिकिए तर ती सम्बन्ध विवाहसम्म पुगेन । सायद ती सम्बन्धहरुको बिछोडको अनुभवले नै उनलाई फिल्ममा उस्तै किसिमका भूमिका निभाउन प्रेरित गर्‍यो अनि उनी ट्रेजेडी किंगका रुपमा चिनिए । उनी आफ्नो भूमिकामा यसरी डुब्थे कि उनलाई त्यसबाट बाहिर आउन निकै समय लाग्थ्यो । फिल्ममा मृत्यु भएको भूमिका निभाउँदा एकपटक उनी डिप्रेसनको सिकार भएका थिए । 'यस्तो पनि समय थियो म मरेको दृश्यहरु गर्दा गर्दै डिप्रेसनको सिकार भएको थिएँ । डिप्रेसनको उपचार पनि गराएँ । डाक्टरले मलाई ट्रेजेडी फिल्म छोडेर कमेडीमा अभिनय गर्न सल्लाह दिए ।' डिप्रेसनको उपचार गराइसकेपछि उनले 'कोहिनुर', 'आजाद' र 'राम और श्याम'मा कमेडी मिसाएका थिए । -बीबीसी हिन्दीबाट