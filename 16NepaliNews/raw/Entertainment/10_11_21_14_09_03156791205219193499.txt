विराटनगर — आरोहण गुरुकुलको सुशीला कोइराला नाटकघर यति बेला नाटकमय बनिरहेको छ । यहाँ १० दिनसम्म विभिन्न नाटक मञ्चन हुने छन् । प्रायःजसो स्थापित र प्रशिक्षार्थी रंगकर्मी देखिने नाटकघरको मञ्चमा यसपटक विद्यालय तहका विद्यार्थीले आफ्नो प्रतिभा प्रस्तुत गरिरहेका छन् ।शुक्रबार साँझैदेखि नाटकघरमा विद्यार्थीहरूले आफ्नो सिर्जना प्रदर्शन सुरु गरेका छन् । विद्यालय नाटक महोत्सवमा विभिन्न ९ विद्यालयको सहभागिता छ । सबै नाटक गरेर सयभन्दा बढी विद्यार्थीहरू कलाकारको रूपमा सहभागी छन् । केही शिक्षक–शिक्षिका पनि कलाकारका रूपमा सामेल छन् । विराटनगरमा आरोहण गुरुकुल स्थापना भएपछि विभिन्न समयमा नाटक मञ्चन हुने गरे पनि केही समययता भने यहाँको रंगमञ्च सुस्ताएको थियो । ‘यो महोत्सवले फेरि एकपटक रंगमञ्चलाई सक्रिय बनाउने छ भन्ने आशा छ,’ महोत्सव उद्घाटन गर्दै प्रदेश नम्बर ३ का प्रमुख डा. गोविन्दबहादुर तुम्बाहाङले भने, ‘समाजको सकारात्मक रूपान्तरण पनि नाटकले सघाउने छ ।’ महोत्सवको पहिलो प्रस्तुतिका रूपमा धीरज राईको लेखन तथा विकास पराजुली र राजेश ठाकुरको निर्देशनमा तयार पारिएको नाटक ‘म–नैतिक’ नाटक मञ्चन गरियो । प्रत्येक दिनको प्रदर्शनमा ५० प्रतिशतभन्दा बढी दर्शक विद्यार्थी नै रहने आयोजकको दाबी छ । महोत्सवमा विराटनगर महानगरपालिकाभित्रका ८ र रंगेली नगरपालिकाको १ विद्यालयले नाटक मञ्चन गर्ने छन् । विराटनगरको सत्यनारायण माविका विद्यार्थीले शनिबार ‘अँध्यारो बाटो’ नाटक प्रस्तुत गरे । आइतबार अन्नपूर्ण एकेडेमीले ‘मिहिनेत र परिश्रमको फल’, पारागन एकेडेमीले सोमबार ‘दसैं’ र सेन्ट जोसेफ स्कुलले मंगलबार ‘लक्ष्मीपूजा’ नाटक प्रदर्शन गर्ने छन् । विराटनगरस्थित आरोहण गुरुकुल सुशीला कोइराला नाटक घरमा नाटकमा अभिनय गर्दै विद्यार्थी । तस्बिर : कान्तिपुरविराटनगरस्थित आरोहण गुरुकुल सुशीला कोइराला नाटक घरमा नाटकमा अभिनय गर्दै विद्यार्थी । तस्बिर : कान्तिपुरयसैगरी, सप्तकोसी बोर्डिङ स्कुलले बुधबार ‘छाउपडी’, बूढानीलकण्ठ स्कुलले बिहीबार ‘नासो’, लिलिपुट स्कुलले शुक्रबार ‘प्रधानमन्त्री, श्री श्री रविशंकर विद्या मन्दिरले शनिबार ‘चण्डालिका एक अनन्त प्रेम कहानी’ र रंगेली नगरपालिकाको रञ्जनी एकेडेमिक स्कुलले भदौ २९ गते ‘परिवेश’ नाटक प्रदर्शन गर्ने छन् । नाटकमा मौलिक नेपाली संस्कृति, सामाजिक पक्ष, नैतिक सन्देशमूलक कथाका साथै विभिन्न सामाजिक विकृतिमाथि व्यंग्य गरिने विषयवस्तुसमेत समेटिएका छन् । अधिकांश नाटकमा सकारात्मक सोचतर्फ प्रेरित गर्ने खालका सन्देश समावेश रहेको आरोहणले जनाएको छ । ‘हरेक पक्षमा नकारात्मक कुरा विकसित भइरहेको सन्दर्भमा विद्यार्थीलाई सकारात्मक सोच्न प्रेरित गर्ने खालका सन्देश दिन खोजिएको हो,’ आरोहणका अध्यक्ष भैरव क्षेत्रीले भने । विराटनगर महानगरपालिकाको सहकार्य रहेको महोत्सवमा भदौ २९ गतेसम्म हरेक दिन साँझ ४ बजे विभिन्न ९ विद्यालयले नाटक मञ्चन गर्ने छन् ।