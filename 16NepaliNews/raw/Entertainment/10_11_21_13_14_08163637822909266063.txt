काठमाडौँ — हास्यव्यंग्य सम्बन्धी टेलिभिजन शो 'मुन्द्रेको कमेडी क्लब' बन्द हुने भएको छ । शो का प्रस्तोता एवं हास्यकलाकार जीतु नेपाल 'मुन्द्रे'ले १ सय ३२ भाग प्रशारणसँगै कार्यक्रम बन्द हुने घोषणा गरेका छन् । शो लाई निर्माण गरिरहेको कम्पनी 'कि एडभर्टाइजिङ'ले फूलन्देकी आमा (उमेश राई) लाई प्रस्तोता बनाई अर्को टेलिभिजन शो घोषणा गरेपछि आफूले 'मुन्द्रेको कमेडी क्लब'लाई बन्द गर्ने निर्णय लिएको उनी बताउँछन् ।'म जुन कम्पनीसँग आबद्ध छु त्यो कम्पनीले अचानक फूलन्देकी आमालाई लिएर अर्को टेलिभिजन शो गर्ने घोषणा गर्दा म त छक्क परें । सुरुमा त पत्याइनँ । तर भाइले उक्त कार्यक्रममा सम्झौता गरिसकेको बतायो । उसले मलाई कुनै धोका दिएको होइन । त्यो त उसको अधिकारको कुरा हो,' काठमाडौंमा पत्रकारहरूसँगको भेटघाटमा जीतुले भने, 'उसले मसँग सम्झौता गरेको थिएन । शशीजीसँग कुरा राखें । उहाँले 'उमेशले उतै कार्यक्रम चलाउँछ, तपाईं मिलाउनुस् भन्नुहुँदा मनमा केही चित्त दुख्यो । फूलन्देकी आमाबिना कार्यक्रम गर्नै नसकिने भन्ने होइन । तर मैले राम्रो गरिरहेको छु । रोइकराइ, रातभरी नसुती एपिसोड गरिरहेको छु, विज्ञापन आइरहेका छन् । तर मेरो तारिफ पाउनुको सट्टा टिममै खटपट देखिएपछि मैले ब्रेक लिने सोचें ।'आफूले यो घटनाबाट विश्वासमा नभई सम्झौतामा काम गर्नुपर्ने पाठ सिकेको जीतुले बताए । 'मुन्द्रेको कमेडी क्लब'ले ५०/६० जनालाई रोजगारी दिएकोसमेत उनको भनाइ छ । 'मुन्द्रेको कमेडी क्लब'को पहिलो सिजन ७६ भागसम्म प्रशारणमा आएको थियो । कार्यक्रमको अध्यक्षको रुपमा अभिनेत्री एवं निर्देशक दीपा श्री निरौलाले साथ दिएकी थिइन् । कोभिडका कारण बीचमा कार्यक्रम रोकियो । जीतुले दोस्रो सिजन ५६ भागसम्म प्रशारणमा आयो । दोस्रो सिजनकी अध्यक्षमा भने करिश्मा मानन्धर थिइन् ।'मैले जानीनजानी धेरै दु:ख गरेर करिब २ वर्षअगाडि मुन्द्रेको कमेडी क्लब ल्याएको थिएँ । दर्शकले रुचाइदिनु भयो । ११ वर्ष मैले जिरे खुर्सानीमा मुन्द्रा हल्लाउँदै अभिनय गरें । यस किसिमको कार्यक्रम गर्ने रहर थियो मेरो । कतिपटक हतारमा कार्यक्रम रेकर्ड गर्नुपर्‍यो । बीचमा स्क्रिप्ट लेखेर अगाडि बढ्ने सोच्यौं । तर पछि बुँदाहरू टिप्दै कार्यक्रम रेकर्ड गर्‍यौं,' जीतुले भने, 'हरेक फुटबल खेलाडीले गोल नै गर्छ भन्ने हुँदैन । तर उत्कृष्ट खेल खेलेकै हुन्छन् । दु:ख गरेर कार्यक्रमलाई अगाडि लगें । गोल भो भएन थाहा भएन । तर मैले राम्रै खेल खेलें भन्ने लाग्छ ।'कार्यक्रमको सुरुआती दिनमा नकारात्मक कमेन्टले आफू रोएकोसमेत उनले सुनाए । 'कति समय म रोएँ पनि । कार्यक्रम सुरु भएको २ रात निन्द्रै लागेन। मैले अपराध नै गरेछु कि भन्ने लागेको थियो,' उनले सुनाए । त्यसयता आफूले कमेन्टतर्फ ध्यान नदिएको जीतुको अनुभव छ ।अभिनेत्री एवं क्लबकी अध्यक्ष करिश्माले कार्यक्रम यसरी बन्द हुनु राम्रो नभएको बताइन् । 'सुरुमा त मलाई जीतुको कार्यक्रममा सुट हुन्छ कि हुँदिन भन्ने लागेको थियो । तर जीतुले भनेपछि म क्लबको अध्यक्षमा सहभागी भएँ । कति सिमिततामा कार्यक्रम गर्नुपर्थ्यो । महामारीमा अतिथि बोलाउन पनि सहज थिएन । कपी कार्यक्रम भन्दै आरोप आए,' करिश्माले भनिन्, 'बजेटको सिमिततामा काम गर्न गाह्रो थियो । तर कार्यक्रमका लागि जीतुले कसरी यति धेरै दु:ख गरिरहेको जस्तो लाग्थ्यो । जीतुले मिहेनत गरेको यो कार्यक्रम यसरी रोकिनु राम्रो हो जस्तो लाग्दैन । कुनै पनि कुरा बन्द हुनु राम्रो त होइन ।'