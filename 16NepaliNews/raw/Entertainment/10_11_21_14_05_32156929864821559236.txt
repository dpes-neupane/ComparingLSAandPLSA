काठमाडौँ — नेपाली फिल्म र फिल्मकर्मीलाई विश्वसामु पहिचान दिलाउने भन्दै क्यानडाको टोरन्टोमा माघ १७ गते सिने स्टार अवार्ड आयोजना हुने भएको छ । उक्त अवार्डबारे जानकारी दिन आइतबार राजधानीमा आयोजित एक कार्यक्रममा १२ विधासहित एक लाइफटाइम अचिभमेन्ट अवार्ड र एक जुरी गरी १४ अवार्ड प्रदान गरिने अवार्ड संयोजक प्रतीक बुढाथोकीले बताए ।जीटीए लायन्स क्लब टोरेन्टो र सिने मल्टिभिजन क्यानडाको सहकार्यमा हिल्सा इन्टरटेनमेन्टले पहिलोपटक अवार्ड आयोजना गर्न लागेको हो ।‘हामी यस क्षेत्रमा पहिलो पाइला चाल्दै छौं । अवार्ड नाफा वा घाटाका रूपमा भन्दा पनि नेपाली फिल्म र फिल्मकर्मीलाई विश्वसामु पहिचान दिलाउन र भ्रमण वर्ष २०२० लाई सघाउन पनि क्यानडामा अवार्ड गर्न लागेका हौं,’ संयोजक बुढाथोकीले भने, ‘अवार्डका नाममा धेरै आए, गए तर हामी यसमा निरन्तर अघि बढ्न खोजिरहेका छौं ।’दैनिक एक लाख बढी पर्यटकले भ्रमण गर्ने बताइएको टोरन्टोमा अवस्थित विश्वकै सात आश्चर्यमध्येको एक नायग्रा फल्समा नेपाली फिल्म र नेपाली पहिचानलाई चिनाउनका लागि अवार्डबाहेक पनि स्थानीय रूपमा कार्यक्रम गरिने आयोजक संस्थाले जनाएको छ ।