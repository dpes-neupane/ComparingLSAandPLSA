(काठमाडौं) — तीन दशकअघि नै फिल्म २५ वसन्तमार्फत् अभिनयमा लागेका हुन्, अशोक शर्मा  । त्यसको पाँच वर्षपछि नै उनले फिल्म बनाए, ट्रक ड्राइभर  । लगत्तै अर्को पर्ष सीता फिल्मबाट अभिनय, निर्माण र निर्देशन तीनै विधामा होमिए । यतिबेला शर्माले रातो टीका निधारमा ल्याइरहँदा अर्को पनि विधा थपेका छन्, पटकथा लेखकको ।यसअघि उनले खगेन्द्र लामिछानेलाई उनकै पटकथामा अभिनेता खेलाउँदै जय भोलेबाट निर्देशनमा कमब्याक गरेका थिए । ‘रातो टीका निधारमा’ मा भने शर्माले छोरा अंकितलाई नायकको अभिभारा सुम्पेका छन् भने जोडीको रूपमा साम्राज्ञी राज्यलक्ष्मी शाहलाई खेलाएका छन् ।यसै शुक्रबार रातो टीका निधारमा रिलिज हुँदै गर्दा अशोक शर्माका तीन स्वार्थ हुने छन् । निर्देशनमा आफूलाई पुनः स्थापित गराउने, फिल्मबाट मुनाफा कमाउने र छोरा अंकितलाई हिरोका रूपमा स्थापित गराउने । तीनमध्ये शर्माको जोडचाहिं केमा बढी होला त ? ‘कुरा नचपाई, सफासँगले गर्नुपर्दा फिल्म भनेको व्यवसाय नै हो । तर यस्तो व्यवसाय जसबाट समाजका लागि राम्रा कथा भन्न सकियोस्,’ शर्माले कान्तिपुरसग भने, ‘अहिलेको व्यस्त समयमा मान्छेहरू आनन्द खोजिरहेका हुन्छन् । मनोरञ्जन खोजिरहेका हुन्छन् । म उनीहरूका लागि फिल्ममार्फत् स्वस्थ मनोरञ्जन दिन सकूँ भन्ने पहिलो लोभ हो ।’शर्मा आफ्नो कर्म फिल्म खेल्ने, बनाउने र निर्देशन गर्ने नै भएकाले सन्तान पनि यही क्षेत्रमा आइदिऊन् भन्ने आश अन्तरमनमा हुने बताउँछन् । यतिबेला उनका छोरा अंकित मात्रै हैन, छोरी कृति पनि फिल्म अध्ययन सकेर निर्देशन क्षेत्रमा नै छिरेकी छन् । कृतिले यसअघि बाबुलाई फिल्म जय भोलेमा नै निर्देशन टिममा रहेर सघाएकी थिइन् भने अहिले खगेन्द्र लामिछानेको फिल्म पानी फोटोमा आबद्ध छिन् । छोरा अंकित पनि निर्देशनमा नै आउन चाहन्थे । तर बाबुले हिरो बनाइदिए ।कतै बाबुको करकापमै हिरो बन्नुपरेको त हैन अंकितलाई ? भन्छन्, ‘हैन हैन । निर्देशनमा मेरो रुचि त हो नै । तर अहिले नै म यसका लागि परिपक्व भइसकेको छैनजस्तो लाग्यो । सक्षम निर्देशक बन्न फिल्मका सबै पक्षको अनुभव लिनु जरुरी छ जस्तो लाग्यो । त्यसलाई सिकाइलाई पूरा गर्न पनि अभिनयमा छिरेको छु ।’ अशोकलाई छोरा हिरोमै स्थापित भइदेओस् भन्ने लोभ पनि रहेछ । भन्छन्, ‘अझै ५–१० वर्ष अभिनयमै लागोस् भन्ने लाग्छ । त्यसपछि धेरै कुरामा अनुभव पनि हुन्छ, जुन पछि निर्देशन गर्दा काम लाग्छ ।’ शर्माले अन्ततः छोरा र छोरी दुवै निर्देशन र निर्माणमा नै लागेपछि आफूले अभिभारा सुम्पने सुनाउँछन् ।अलिक अन्तर्मुखी स्वभावका अंकितले यतिबेला सोच्दै नसोचेको हिरो बन्दा फरक खालको अनुभव गरेका रहेछन् । पहिले फिल्म सुन्तलीमा सहायक निर्देशक भएर काम गरिसकेका उनले भने, ‘पर्दापछि बसेर काम गर्नु र पर्दामा देखिएर काम गर्नुमा एकदम फरक हुने रहेछ । एक्टिङमा आफूलाई एकदम एक्सपोज्ड फिल हुँदो रहेछ । नांगै भएको महसुस हुने रहेछ ।’ उनले अझै पनि आफूलाई हिरो फिल नभएको बरु सबैले बाबुकै सम्बन्धले चिन्ने बताउँदै थपे, ‘हेरौं, फिल्म रिलिजपछि दर्शकले कस्तो प्रतिक्रिया दिनुहुन्छ, त्यसमा भर पर्ने छ ।’क्याप्सन ः बुबा तथा निर्देशक अशोक शर्मासँग छोरा तथा ‘रातो टीका निधारमा’ का नायक अंकित ।