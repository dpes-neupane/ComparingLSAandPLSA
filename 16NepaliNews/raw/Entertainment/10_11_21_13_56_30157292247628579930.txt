काठमाडौँ — रक ब्यान्ड ‘मंकी टेम्पल’ को गीत ‘हराउन चाहन्छु...’ टुबोर्ग ओपन सेसन्स् २ मा प्रत्यक्ष रेकर्ड गरी सार्वजनिक भएको छ । च्यानल आरबिट्ररीको उक्त युट्युब शृंखलामा विभिन्न कलाकारका प्रस्तुति रहँदै आएको छ । मंकी टेम्पलको चौथो स्टुडियो एल्बम ‘अजम्बरी’ को तेस्रो गीत ‘हराउन चाहन्छु...’ अमेरिकी ब्यान्ड ‘क्यान्डल बक्स’ का पिटर क्लेटले रिमिक्स तथा रि–मास्टर गरेका हुन् भने गितारिस्ट दिपेश श्रेष्ठले संगीत भरेका हुन् । मंकी टेम्पलको नियमित सांगीतिक विधाभन्दा ‘हराउन चाहन्छु’ केही फरक आर एन्ड बी शैलीको रहेको छ । मंकी टेम्पल देशकै पहिलो अल्टरनेटिभ रक ब्यान्डहरूमध्ये एक हो । ब्यान्डमा भोकल्स तथा रिदम गीतारमा सरिन देउजा, लिड गितारमा दिपेश श्रेष्ठ, बेस गितारमा जेनिस महर्जन र ड्रम्समा प्रताप रिसाल रहेका छन् ।