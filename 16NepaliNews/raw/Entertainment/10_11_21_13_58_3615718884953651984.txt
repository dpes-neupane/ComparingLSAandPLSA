(बागलुङ) — नेपाली फिल्म उद्योगले पाँच दशक उमेर नाघिसक्यो । हलमा गएर फिल्म हेर्ने दर्शक भने दुई प्रतिशतभन्दा बढ्न सकेको छैन । सिर्जनात्मकभन्दा पनि परम्परागत ढर्राका मात्र फिल्म बनिरहेकाले दर्शक बढ्न नसकेको अध्ययनले देखाएपछि यतिबेला कन्टेन्ट परिवर्तनको लहर चलेको छ । यो लहरले नेपाली फिल्म उद्योगमाथि उकासिने अवस्थामा पुगेको वरिष्ठ अभिनेता नीर शाहको दाबी गर्छन् । गुणस्तरीय हल र नेपाली परिवेशको फिल्म बनाउन थालेपछि दर्शकमा चासो बढेको उनको बुझाइ छ । ‘हामीले दर्शकको चाहनालाई नबुझीकन फिल्म बनाएका रहेछौं,’ दर्जनौं फिल्म अभिनय गरेका र थुप्रै फिल्म निर्देशनसमेत गरेका शाहले भने, ‘अध्ययन र अनुसन्धानसँगै कन्टेन्ट (विषयवस्तु) मा मिहिनेत गर्दा अहिले फिल्म उद्योग सिर्जनात्मक दिशातिर अगाडि बढ्न थालेको देखिन्छ ।’ बुधबार शाह बागलुङस्थित एक फिल्म हलको उद्घाटनमा आइपुगेका थिए । उनले परिश्रम गरेर फिल्म उठाइएको कन्टेन्ट इतिहासमा कहिल्यै नहारेको भन्दै ५ सय करोडको उद्योगलाई राज्यले पनि संरक्षण गर्न सकेमा सयौं रोजगारी र राजस्व संकलन हुने दाबी गरे । शाहका अनुसार अहिले नेपाली फिल्ममा बर्सेनि ५ सय करोड लगानी भइरहेको र एक लाख प्रत्यक्ष रोजगारी सिर्जना भएको बताए । ‘राजेश हमालको फोटोसँग बैतडीकी युवतीले बिहे गर्छिन् तर काठमाडौंकी युवती सलमानखानलाई रुघा लाग्दा रुन्छिन्,’ शाहले भने, ‘नेपाली फिल्मलाई माया गर्ने गाउँ बस्छन्, फिल्म भने सहरमुखी बन्छन् ।’ उनले नेपाली माटो सुहाउँदो फिल्म बन्न सकेन भने उद्योग धरासायी हुनेसमेत बताए । शाहसँगै आएकी अभिनेत्री गौरी मल्ल र निर्देशक दीपाश्री निरौलाको मत पनि उस्तै थियो । उनीहरूले पनि आकारमा ठूलो लगानीले मात्र नभई अध्ययन, अनुसन्धान र मिहिनेतको खाँचो औंल्याए । ‘‘आमा’ फिल्मदेखि अहिलेसम्म नेपालीहरू २ प्रतिशतले मात्र फिल्म हेरेको इतिहास छ,’ मल्लले भनिन्, ‘अब त्यो रेकर्ड तोडिनुपर्छ ।’ नेपाली ग्रामीण जनजीवन उतार्न नसक्दा फिल्म उद्योग धरासायी भएको समेत उनले बताइन् । मल्लले अभिनय गरेको ‘माइतीघर’ फिल्म हेर्न गुन्टा बोकेर गाउँदेखि सदरमुकाम आएको इतिहास उनले स्मरण गरिन् । त्यो अवस्था निरन्तर दिनुपर्नेमा फिल्म उद्योग चुकेको उनको टिप्पणी छ । दीपाश्री निरौलाले ‘छक्का पन्जा’ सहितको टिमले अभिनय, अध्ययन, मिहिनेत र लगानीसमेत बढाएर गरेको कामको राम्रो प्रतिफल पाएको बताइन् । ‘जनताले के चाहेका छन् भन्ने अध्ययन भएन भने हामी ओरालो लाग्छौं,’ उनले भनिन्, ‘केही समयअघिको फिल्म उद्योग यस्तै भएको हो ।’ काठमाडौंस्थित बिजी मल सञ्चालक वासुदेव गिरीले लगानी गरेर बागलुङमा ‘बीएसआर मुभिज’ सञ्चालनमा ल्याएका हुन् । प्रविधि र सेवासहित एउटै हलमा दुइवटा पर्दाको व्यवस्थासहित फिल्म हल सञ्चालनमा ल्याएका छन् । 