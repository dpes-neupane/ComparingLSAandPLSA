काठमाडौँ — सरकारले थप १ हप्ता लकडाउन अवधि थपिसकेको छ । सँधै व्यस्त रहने कलाकारहरुका लागि अरु थुप्रैलाई जस्तै यो नयाँ अनुभव भइरहेको छ । कसैले यसलाई लामो छुट्टी त कसैले परिवारसँग बिताउन पाएको समयका रुपमा लिएको बताएका छन् ।तीन हप्तादेखि फिल्म हल, नाटकघर, स्टेज कार्यक्रम सबै ठप्प छ । सुटिङ, डबिङ अनि फिल्मको प्रचारप्रसारलाई दैनिकी बनाइरहेका कलाकारका लागि लकडाउनले पक्कै प्रभाव पार्‍यो ।  दुई हप्तादेखि घरमै बस्नुपर्दा नियमित जीवनको क्रमभंग भएको छ । कतिपय रुटिनमा चल्ने जीवन भएकालाई यी दिनहरुमा केही नपुगेजस्तो, केही छुटेजस्तो लाग्नु स्वभाविक हो । निश्चित रुटिन नभए पनि व्यस्त रहने कलाकारहरुलाई पनि केही छुटेजस्तो भइरहेको छ ।दयाहाङ राई सबभन्दा बढी त कोरोना आउनुभन्दा अगाडिको कुराहरु मिस हुँदो रहेछ । डिसेम्बर पछाडि जब कोरोना चाइनामा देखियो नि । त्यसलाई धेरै मानिसले मजाकको रुपमा लिइरहेका थिए । अनि हामीले पनि कति ठाउँमा मजाक गरियो होला । अहिले फर्केर हेर्दा त्यतिखेर नै सतर्क भइदिएको भए शक्तिशाली देश अमेरिका युरोपका आममानिसमा यस्तो दिन आउँदैन थियो होला भन्ने अनुभव भइरहन्छ । त्यो दिनहरु चाहिँ याद आइरहेको छ । त्योबेलाको सामान्य जीवन सम्झिन्छु ।  सायद लकडाउन खुलिसकेपछि म सबै परिवारसँग एकपटक कुराकानी गर्छु होला ।प्रधानमन्त्रीको सम्बोधनपछि लकडाउन अझै २ हप्ता थप्छ जस्तो मलाई लागिरहेको छ । संकेत त्यस्तो बुझिएको छ । यसले राम्रै गर्ला । संसारभर फैलिएको यो कोरोनाको महामारी अन्त्य हुनुपर्छ जस्तो लाग्छ । अहिले त म, मेरी श्रीमती, छोरा अनि मेरा दुई बहिनी छौं । सबै आफन्तसँग भेट भएको छैन । सबै साथीहरुसँग कुरामात्र भइरहेको छ । उनीहरुसँग नै भेटिन्छ होला । प्रियंका कार्की बाहिर हिँड्ने कुरा मिस हुँदो रैछ । पहिला हामीले यो स्वतन्त्रतालाई एकदमै सतही लिएको थियौं जस्तो लाग्यो । हामी कहिले पनि लकडाउनमा परेको छैन नि त। बाहिर निस्कने, बाहिर निस्केर काम गर्ने कुरालाई ध्यानै दिँदैनौं थियो नि हामीले । मलाई लाग्छ यो यो लकडाउनले धेरैजनालाई भित्रैबाट परिवर्तन गर्छ होला । यसले हाम्रो सोच र जीवनशैलीलाई नै प्रभावित पार्छजस्तो मलाई लाग्छ । समयको महत्व, केही पनि कुरालाई सामान्य लिनु हुन्न भन्ने महत्वपूर्ण कुरा यसले महशुस गराउँछ जस्तो लाग्छ । अहिले आयुष (आयुष्मान देशराज जोशी) र म बस्छौं । त्यसैले लकडाउन खुल्नासाथ परिवारलाई नै हो पहिला भेट्ने त । निश्चल बस्नेत मिस गरेको कुरा त कामै हो । अरु के हुनु ? लकडाउन खोलेपछिका योजना पनि केही बनाएको छैन । लकडाउन खोलेपछि इष्टमित्र साथिभाइहरुसँग भेट्छु होला ।  सुरक्षा पन्त मैले मिस गरेको कुरा त काम नै हो । अरु केही छैन । काम गर्न नपाएर छटपटी भइरहेको छ । लकडाउन खुलेपछि कतै यात्रा गर्न निस्कन्छु कि ! केही समय यात्रामा बिताउँछु होला । नेपालीभित्रै घुम्ने मन छ । अहिले अलि टाढा घुम्ने जाने मन छ । स्वच्छ हावापानी भएको ठाउँमा ट्रेकिङ जान मन छ । दीपकराज गिरी योबेला त कामलाई नै मिस गरिँदो रहेछ । अब आउने प्रोजेक्टको कामहरु थाल्नुहुन्थ्यो । फोनमा साथीभाइहरुसँग कुरा भइ रहन्छ । अनुहार, मुहार पुस्तिकामा हेरि नै हालिन्छ । घर बसेर खान मन लागेको कुरा पनि खाइनै रहेका छौं । लकडाउन खुलेपछि सबैभन्दा कन्फ्यूज कलाकार नै हुन्छन् होला । किनभने सबैको अफिस हुन्छ, हाम्रो अफिस हुँदैन । स्कूल जाने स्कूल जान्छन् । कलेज जाने कलेज जान्छन्, व्यापार हुनेहरु व्यापार गर्छन् । तर, हाम्रो काम त मनोरञ्जन हो । हलमा केही समय दर्शक आउनेवाला छैनन् । त्यसैले यो लकडाउन खुल्नासाथ म कुनै धार्मिक स्थलमा गएर ध्यान गर्न चाहन्छु । लकडाउनपछि हाम्रो सबै टिमसँग भेटेर एकै ठाउँमा चिया खाने मन छ । केकी अधिकारी लकडाउनमा मैले सुटिङ नै मिस गरिराछु । कुनै काम अधुरै छोडेर यति लामो समयसम्म कहिल्यै बसेको थिइनँ । जहिल्यै फिल्म सकिएपछि मात्र बसिन्थ्यो । योचाहिँ रेकर्ड नै हो । अब फेरि बीचबाट काम गर्दा त्यही चरित्रमा भइन्छ कि भइँदैन, त्यो मुडमा आउँछु कि आउँदिन त्यस्तै लागिरहेको छ । त्यो सुटिङको माहोल, काम एकदम मिस गर्दैछु । मैले कत्ति वर्ष भइसकेको थियो, ऐनाको अगाडि बसेर अभिनय नगरेको । फिल्ममा आउनु भन्दा अगाडि गर्थें । त्योबेला आफुसँग प्रशस्त समय हुन्थ्यो । त्यो समय फेरि मैले पाएकी छु । अहिले ऐना हेरेर अभिनय गर्छु । घरीघरी सुटिङको माहोल मिस भएर यस्तो साइको परिरहेको छ कि भन्ने हुन्छ । तर, त्यो नेचुरल नै रहेछ । लकडाउन सकिनेबित्तिकै सायद एकदम आवश्यकतामा परेको मानिसकहाँ गएर राहत वितरण गर्ने काममा सक्रिय हुन्छु होला । सुटिङ सुरु हुनासाथ चाहिँ फिल्मको सुटिङ नै पहिला सक्छौं । कर्मा सुटिङ नै मिस गरेको छु । कतिलाई अफिसमा जानु परेन, आनन्द भइरहेको होला । तर, मैले चाहिँ काम मिस गरिरहेको छु । किनकि यो बेला त सुटिङ हुने सिजन हो नि । यो स्प्रिङ सिजनमा आकाश खुल्ने, मौसम राम्रो हुने, हिमाल देखिने हुन्छ । मेरो पनि खासमा सुटिङ नै चलिरहेको थियो । त्यो पनि पोस्टपन्ड भयो । म धेरै बाहिर निस्किरहने मान्छे त होइन । अरुबेला पनि घरमै बस्ने, किताब पढ्ने, फिल्म हेर्ने गीतार बजाउने गर्थे । अहिले पनि त्यही गर्दैछु । लकडाउन खुलेपछि साथीहरुसँग भेटेर अबचाहिँ कसरी अघि बढ्ने भन्नेबारे छलफल गर्छु । ऋचा शर्मा मिस गरेको कुरा त, मेरो फ्यामली हो । माइती एकदम मिस भइरहेको छ । लकडाउन खुलेपछि सुरुमै माइती गएर हजुरआमालाई भेट्छु ।  प्रदीप खड्का मैले बाहिरको खानेकुरा मिस गरिराछु । बाहिर-बाहिर हुँदा त के-के खाइन्थ्यो । अहिले घरमा बस्दा त्यो मिस भइरहेको छ । अर्को कुरा स्वतन्त्रता । पहिला यतिकै यताउता डुलिन्थ्यो । त्यतिबेला त्यो यात्राहरुलाई एकदम सामान्यरुपमा लिइन्थ्यो । अहिले घरमा बस्दा त्यो मिस गर्‍या छु ।लकडाउनपछि फिल्मकै टिमसँग भेटघाट गर्ने योजना छ । डबिङ बाँकी छ । अब त्यही डबिङ हुन्छ । हेमराज बिसीसँगको नयाँ फिल्मको काम पनि सुरु हुन्छ होला । नाजिर हुसेन सबैभन्दा मिस गरेको कुरा त काम नै हो । सुटिङ र साथीहरुसँगको भेटघाट नै मिस गर्दैछु । लकडाउन खुलेपछिको निश्चित यही नै गर्छु भन्ने योजना छैन । थियटरका साथीहरुसँग त फोनबाटै कुरा हुन्छ । नयाँ बनाएको नाटकको क्यारेक्टर,क्राफ्टिङ यस्तो भयो भनेर साथिहरुलाई सुनाउँछु । मैले बनाएको सबै कामहरु उनीहरुलाई देखाउन उत्सुक छु । 