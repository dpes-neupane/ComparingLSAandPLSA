काठमाडौँ — अभिनेता अनमोल केसीले 'धुपौरो' टिमले प्रहरीमा ठगीको उजुरी गरेर आफ्नो चरित्र हत्या गरेको सामाजिक सञ्जाल फेसबुकमा उल्लेख गरेका छन् । पछिल्लो समय निर्माण टिमले ५ लाख ठगीको आरोपमा अनमोलविरुद्ध महानगरीय प्रहरी परिसर टेकुमा उजुरी गरेको थियो ।तर अनमोलले फिल्मको स्क्रिप्टमा परिमार्जन नगरेका कारण फिल्म छोडेको स्पष्टिकरण दिएका छन् । आफू फिल्म 'ए मेरो हजुर ४'को सुटिङमा व्यस्त रहेकाले उक्त रकम फिर्ता गर्न नसकेको उनको दाबी छ ।'धुपौरो साइन गर्दा मैले यसको वानलाइन स्टोरी मात्र सुनेको थिएँ । स्क्रिप्ट तयार भएर आउँदा त्यो मैले सुनेको वानलाइन भन्दा धेरै फरक थियो । मैले निर्माता निर्देशकलाई स्क्रिप्टमा थप काम गर्न आग्रह गरें । स्क्रिप्टमा थप मेहनत गरेर अझै राम्रो सिनेमा बनाऊ भन्नु के मेरो गल्ती हो र ? तर उहाँहरुले त्यही स्क्रिप्टमा सुटिङमा जान मलाई कर गर्नुभयो जुन मैले मानिनँ,' उनले लेखेका छन्, 'यही कुरामा मत बाझियो र यही स्क्रिप्टमा फिल्म बनाउनुहुन्छ भने तपाईंहरुको पैसा फिर्ता लिन सक्नुहुन्छ भन्दा उहाँहरुले लिन मान्नुभएन । र, अहिले अचानक उल्टो ममाथि ठगीको आरोप लागेको सुन्दा म स्तब्ध भएको छु ।'उता निर्माता रुपेन्द्र खड्‍गी फिल्मको तयारीको दौरानमा ३५ लाख खर्च भएको बताउँछन् । 'उजुरी हामीले धेरै अगाडि नै गरेका थियौं । भुवन केसी र अनमोल केसीलाई हामीले धेरैपटक सम्झौता गर्न बोलायौं । तर उहाँहरु विभिन्न बहाना बनाएर आउनुभएन,' रुपेन्द्रले भने, 'अनमोलाई ५ लाख हस्ताक्षर रकम दिएका थियौं । उसको एक्टिङ सिक्न २ लाख जति खर्च भयो । त्यसपछि लोकेसनमा खोज्न जाँदा लगभग ३५ लाख खर्च भइसकेपछि अनमोलले फिल्मबाट हात झिक्यो ।'रुपेन्द्र अनमोल सकरात्मक भए धुपौरो अगाडि बढाउने तयारीमा देखिन्छन् । 'यति खर्च भइसक्यो । म त अझै फिल्म गर्न चाहन्छु' उनले भने । 'धुपौरो'लाई साम्तेन भुटियाले निर्देशन गर्ने भनिएको थियो । 