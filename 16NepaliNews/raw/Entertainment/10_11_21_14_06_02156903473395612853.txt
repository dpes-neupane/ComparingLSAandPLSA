काठमाडौँ — नक्सालस्थित ललितकला प्रज्ञा प्रतिष्ठानको मूल गेटबाट छिर्नेबित्तिकै राणाकालीन समयमा भीमशमशेरले बनाएका सीता महलको जीर्ण रूप देखिन्छ । भूकम्पपछि जीर्ण बन्दै गइरहेको महलले संरक्षणको लागि गुहारिरहेको भान हुन्छ । चित्रकलाका कलाकारहरूका लागि मन्दिर समान रहेको उक्त स्थानमा प्रत्येकपटक ओहोरदोहोर गरिरहँदा चित्रकार डी राम पाल्पालीलाई महलको अवस्थाले पीडा र छटपटी गराउँथ्यो । त्यही भावलाई उनले चित्रमा ‘चेतना’ शीर्षक दिएर पानी रंगमा व्यक्त गरेका छन् । प्लास्टिकले छोपिराखेको महलको जीर्ण छाना, भत्किन लागेका भित्ता, Σयालढोका, झारपात, पुराना गाडी जस्ताको तस्तै देखाइएको उनको चित्रमा महलको अहिलेको अवस्था दुरुस्तै देखिन्छ । महलले संरक्षणका लागि सरकार कुरिरहेको भाव प्रस्तुत गरेको चित्रकार पाल्पालीले बताए । आँखै अगाडि ऐतिहासिक कला र संरचना जीर्ण हुँदै जाँदा केही गर्न नसके पनि कलाबाटै चेतना जगाउन खोज्नु उनको चित्रको उद्देश्य हो । ‘आधुनिक भवनहरू जति बने पनि यस्तै बन्न सक्दैन,’ उनी भन्छन्, ‘इतिहास साक्षी राख्न भए पनि यसलाई राज्यले जोगाउनुपर्छ ।’ संविधान दिवसका अवसरमा आयोजना गरिएको पाँचदिने सामूहिक चित्रकला प्रदर्शनीमा यस्तै चेनता र परिवर्तन खोजिरहेका एक सय चारजना चित्रकारका ८० वटाभन्दा बढी परम्परागत, समसामयिक चित्रहरू र २५ वटाभन्दा बढी मूर्तिकला प्रदर्शनरत छन् । सुरेशकुमार ध्योलाले एक्रोलिक माध्यममा ‘कुमारी’ शीर्षकमा कोरिएको चित्रमा कुमारी ढुंगेधारामा बगेको पानीसँगै रमाइरहेकी छन् । एक्रोलिकमा नै तयार टीबी थापामगरको चित्रमा भने एक युवा आक्रोशित मुद्रामा खुट्टाले भित्ता भत्काइरहेको देखिन्छ । चित्रकार थापाका अनुसार अन्धपरम्परा, सामाजिक कुरीति, नीतिनियमको नियन्त्रणबाट युवा पुस्ताहरू आजित छन् । समयसापेक्ष नभएका त्यस्ता परिधिलाई तोडेर उनीहरू परिवर्तन खोजिरहेका छन् । ‘त्यही कुरा चित्रमा व्यक्त छन्,’ उनी भन्छन् ।‘चेतना’ शीर्षकमा नै चित्रकार सुन्दर लामाले भौतिकवादसँगै कसरी मानवीय पक्षहरू विलिन हुँदै छन् र न्यायालय निरीह बनिरहेको छ भनी देखाउन खोजेका छन् । तराजुको अगाडि आँखामा पट्टी बाँधिएकी लक्ष्मीको स्वरूप र मानव कंकालले पैसामा नै सबै अपराध पाखा लाग्दै न्याय ध्वस्त बन्दै गइरहेको संकेत दिन्छ । नीलो रंगको पृष्ठभूमिमा गुलाबी, रातो र खरानी रंगको संयोजनले पनि हराउँदै गइरहेको पक्षलाई खोजी गरिरहेको दर्साउँछ ।चित्रकार विपिनकुमार घिमिरेको ‘लक्ष्य’ शीर्षकको चित्रमा ‘निर्दलको अन्त्य आजको आवश्यकता’, ‘बहुदल आजको खाँचो हो’ लेख्दै गरिरहेका मानिसले पनि राजनीतिक परिवेशलाई देखाउँदै परिवर्तनको वकालत गरिहेको भाव आउँछ । जनआन्दोलन र त्यसपछि प्राप्त संविधानलाई नै आधार बनाएर चित्रमा प्रस्तुत गरेको घिमिरले उल्लेख गरे । चन्द्र श्रेष्ठको महिला र पुरुषका शारीरिक बनावट देखाएर कोरिएको ‘इक्वालिटी’ शीर्षकको चित्र पनि उत्तिकै अर्थपूर्ण लाग्छ । जहाँ शरीरका अग्र भागतिर ‘क..ख..ग’ लेखिएका छन् । यसले महिला र पुरुषबीच हुने शिक्षाको विभेदको अन्त्य गरी समान शैक्षिक अवसरको माग गरेको चित्रण गर्छ ।अर्का चित्रकार विनीता खड्काको ‘त्याग’ शीर्षकको चित्रमा एक युवती रजस्वला भएको अवस्थामा प्याड बोकेर उभिएकी छन् । पृष्ठमूमिमा भगवान् गणेश र उनको हातमा कमलको फूल छ । समाजले अछुतको रूपमा लिने रजस्वलालाई पवित्र मानेर प्राकृतिक प्रक्रिया मात्र मान्नुपर्ने भाव व्यक्त गरिएको चित्रकार खड्काले खुलाइन् । ‘रजस्वला हुँदा मन्दिर जानु हुन्न, छुनु हुन्न भन्ने धार्मिक, सामाजिक परम्पराले गर्दा पाँच दिनसम्म महिलाले यी सबै कुराहरू त्याग्नुपर्छ,’ उनी भन्छिन्, ‘यसलाई गर्वका साथ सकारात्मक रूपमा लिइनुपर्छ भन्ने सामाजिक परिवर्तन मेरो चित्रले दिन खोजेको छ ।’ प्रदर्शनीमा सामाजिक, प्राकृतिक, सांस्कृतिक, धार्मिक पक्षहरू झल्काउने मूर्त र अमूर्त शैलीका चित्रकलाहरू छन् । रत्न शाक्यको नीलो सहर, सञ्जय बान्तवाको स्ट्रगल, सरोज खड्गीको ‘जर्नी अफ बुद्ध’ शीर्षकका चित्र सुन्दर छन् । रञ्जु यादव, मिथिला देवी यादव, लक्ष्मण मण्डल, रुबी कर्णका अहिलेको परिवर्तित मैथिली संस्कृति, जनजीवन, महिलाका अवस्था दर्साउने चित्र पनि प्रदर्शनीमा छन् । प्रदर्शनी आगामी मंगलबारसम्म जारी रहने छ ।