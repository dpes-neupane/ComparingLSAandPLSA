काठमाडौँ — प्रविधिको उच्चतम् प्रयोगले अबको केही वर्षमा मानिसको सोचाइ र सम्झनालाई कसरी प्रभावित पार्ला ? भविष्य अर्थात् सन् २०२५ को समयमा एक लेखक आफ्नो सम्झनाभित्र पसेर आत्मसमीक्षा गर्दै गरेको कथानक समेटिएको साइन्स फिक्सन ‘ब्याटल अफ मेमोरिज’ प्रदर्शन गर्दै बिहीबार तीनदिने चिनियाँ फिल्म फेस्टिभल सकिएको छ । लेस्त चेन निर्देशित यो फिल्मले आफैंभित्र लुकेको लेखक र सिरिएल किलरको व्यक्तित्वबीचको तनावलाई प्रस्तुत गरेको थियो । दुई वर्षअघि मात्रै रिलिज यो फिल्मले गतवर्ष ‘इन्टरनेसनल चाइनिज फिल्म फेस्टिभल’ मा गोल्डन ड्रागन अवार्ड पाएको थियो । बिहीबारै हान यानको निर्देशन रहेको फिल्म ‘गो अवे मिस्टर तुमोर’ पनि देखाइएको थियो । फिल्म एक कमिक बुक आर्टिस्टको जीवनीमा आधारित थियो । चिनियाँ सांस्कृतिक केन्द्र र वर्ल्ड कल्चर नेटले आयोजना गरेको महोत्सवमा यसपटक विभिन्न ६ वटा फिल्म देखाइएको थियो । महोत्सवअन्तर्गत नै यस वर्ष बेइजिङ युनिभर्सिटीको आर्ट इन्स्टिच्युटका प्रोफेसर चेन सुगुआङसँग विशेष अन्तरसंवादसमेत गरिएको थियो । अन्तरसंवादले नेपाली चलचित्रकर्मीहरूलाई चिनियाँ कला र चलचित्रबारे बुझ्न सजिलो भएको महोत्सव संयोजक राजेन्द्र रिमालले बताए । यसपटक महोत्सवमा नेपाली फिल्मकर्मीहरूको सहभागिता बढेको पनि उनले दाबी गरे । महोत्सवलाई अझ बढी प्रभावकारी बनाउन आउँदो वर्ष पनि चिनियाँ चलचित्रकर्मीलाई निम्त्याउने कोसिस हुने कल्चर नेटका अध्यक्ष दीपक सरकारले बताए । 