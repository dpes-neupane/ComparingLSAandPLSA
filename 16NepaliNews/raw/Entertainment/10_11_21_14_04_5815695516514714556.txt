काठमाडौँ — नेपाली फिल्मका नौ अभिनेत्रीलाई राष्ट्रिय नवदुर्गा सम्मान प्रदान गरिने भएको छ । सम्मानित हुनेमा नेपालकै पहिलो फिल्म ‘आमा’ की अभिनेत्री भुवन चन्ददेखि वसुन्धरा भुसाल, गौरी मल्ल, करिष्मा मानन्धर, नम्रता श्रेष्ठ, दीपाश्री निरौला, रेखा थापा, सञ्चिता लुइँटेल र स्वस्तिमा खड्का रहेका छन् ।पुरानादेखि नयाँ अभिनेत्रीलाई एकै थलोमा सम्मान गर्दा विशिष्टको कदर र नयाँलाई प्रोत्साहन हुने सम्मान आयोजकमध्येकी एक कलाकार विमला केसीले बताइन् । असोज १३ मा विविध सांस्कृतिक कार्यक्रमसहित आयोजना गरिने सम्मान कार्यक्रम राजधानीको राष्ट्रिय नाचघरमा हुने बताइएको छ । एलिशा राई, अञ्जली अधिकारी, यसराज गराज, नरेशवीर सिंह, निराजन प्रधान, गम्भीर विष्ट, गजित विष्ट, पवित्रा आचार्यलगायतका कलाकारले प्रस्तुति दिने आयोजकले बताएको छ ।