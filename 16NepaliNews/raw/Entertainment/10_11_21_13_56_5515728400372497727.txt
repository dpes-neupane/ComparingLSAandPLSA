काठमाडौँ — सांगीतिक ब्यान्ड नेपथ्यको एउटा विशेषता छ– गाउँठाउँमै पुगेर लोकभाका टिप्दै त्यसलाई परिमार्जन गर्ने । अनि लोकरक शैलीमा पस्किने । ‘भेडाको ऊनजस्तो...’, ‘सा कर्णाली...’, ‘लामपाते सुरती...’, ‘सिरानमा फोटो छ...’ जस्ता चर्चित गीत यसरी नै तयार भएका थिए ।आइतबार नेपथ्यले गण्डकी भेकमा प्रचलित यस्तै लोकगीतलाई परिमार्जनसहित सार्वजनिक गरेको छ । ‘शिरमा रिबन सालको पछ्यौरी...’ बोलको गीतमा पश्चिम नेपालको गुरुङ समुदाय, परिवेश र उनीहरूको लाहुरे संस्कृति आधारित भाकामा एउटी चेलीको पीडा प्रस्तुत गर्न खोजिएको छ । नेपथ्यका अनुसार यो गीत लमजुङतिरबाट प्रचलनमा आएको थियो । ‘सानो छँदा मैले यो भाका आमाबाट सुनेको थिएँ,’ मुख्य गायक अमृत गुरुङले भने, ‘त्यतिबेला आमा लमजुङतिरको भाका भन्नुहुन्थ्यो ।’ अमृतले पछि यो भाका पोखरातिरै पनि सुने तर त्यतिबेला खासै वास्त गरेनन् । उनको व्यस्तता देशदेखि विदेशसम्म भयो । धेरै वर्षपछि अमृत एकदिन लमजुङ पसगाउँ पुगे । त्यहाँ आमा समूहको सांगीतिक टोलीले लालटिन बालेर नाचगान देखाउँदा एउटी चेलीले निकै भावुकतासाथ फेरि यो भाका सुनाइन् । ‘म छक्क परेँ, बितेको दिन सम्झेँ, आमाले गाउनुभएको लोकभाकाले नोस्टाल्जिक बनायो’, अमृतले भने, ‘त्यो साँझ ती चेलीले आफ्नो वेदना गाएकी रहिछन् । कथा बुझ्दै जाँदा भर्खरै बिहे भएकी उनी पतिको घरबाट जबर्जस्त निकालिएकी रहिछन् ।’ यसपछि अमृतले आफूलाई त्यही चेलीको ठाउँ राखेर शब्द कोर्न थाले– पानी है पर्‍यो कहाँ पर्‍यो त्यो बुँदडाँडाकाँडा सररररसायो म रुँदाशिरमा रिबन सालको पछ्यौरी....अमृतका अनुसार यो भाका गुरुङ समाज र लाहुरे संस्कृतिसँग पनि जोडिएको छ । गीतमा प्रयुक्त ‘सालको पछ्यौरी...’ शब्दमा ‘साल’ नभई ‘सल’ हो । ‘अंग्रेजीमा पछ्यौरीलाई ‘सल’ भनिन्छ, यो शब्द लाहुरेहरूबाट आयो । गाउने क्रममा स्थानीय लवज मिसिन पुग्यो र ‘सालको पछ्यौरी’ बन्यो ।’ गीतको यही ‘मुखडा’ र यस्तै भाका लमजुङ, कास्की, स्याङजा र गुरुङ बसोबासका अन्य क्षेत्रतिर अत्यधिक प्रचलनमा रहेको उनले जनाए । म्युजिक भिडियो सहित सार्वजनिक गीत ब्याण्डले कालिकास्थानको नेपालयस्थित आर शालामा रेकर्ड गराएको हो । नेपालयका अर्पण शर्माका अनुसार यो गीत परम्परागत ‘वन टेक’ मै रेकर्ड गरिएको हो ।स्टुडियोकै लाइभ भिडियो फुटेजलाई जोडेर म्युजिक भिडियो तयार पारिएको छ । छ मिनेट लामो ‘शिरमा रिबन...’ को यो भिडियो युट्युबमा उपलब्ध छ । नेपालयले आफ्ना सिर्जनाहरू आइट्युन, गुगलप्ले र स्पोटिफाइजस्ता ‘भर्चुअल स्टोर’हरूका माध्यमबाट सार्वजनिक गर्दैआएको छ ।