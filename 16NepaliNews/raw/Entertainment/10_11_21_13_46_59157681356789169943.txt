काठमाडौँ — गायक यम बरालले ‘नेपाली हामी रहुँला कहाँ नेपालै नरहे...’ गाउँदै गर्दा माहोल भावुक बन्यो । यसकारण कि यो गीतसँग संगीत–हस्ती नातिकाजी श्रेष्ठको स्मृति जोडिएको थियो । बिहीबार राजधानीमा राष्ट्रकवि माधव घिमिरेको शब्दमा नातिकाजीकै संगीत र स्वरमा सजिएको यो गीत प्रस्तुत भइरहँदा उपराष्ट्रपति नन्दबहादुर पुन पनि गम्भीर देखिए । नातिकाजी स्मृति समाजले गरेको समारोहमा गायिका रेखा शाहले ‘काली पारे दाइ कति राम्रो...,’ गायिका टीका प्रसाईंले ‘फूलको थुंगा बगेर गयो गंगाको पानीमा...’ र उन्नति पाण्डेले ‘रानी तलाउ किनार...’ जस्ता गीतमार्फत नातिकाजीको सम्झना गरे । उपराष्ट्रपति पुनले भने, ‘मुलुकको राष्ट्रिय पहिचान निर्माणमा कलाकारको महत्त्व ठूलो हुन्छ ।’ उनले नयाँ प्रतिभा जन्माउन र प्रतिभा प्रस्फुटनका लागि विशेष पहल गर्न पनि सरकारको ध्यानाकर्षण गराए । उपराष्ट्रपति कार्यालयमै आयोजित समाजले नेपाली संगीत क्षेत्रमा उल्लेख्य योगदान दिएका विभिन्न स्रष्टालाई पुरस्कृतसमेत गर्यो । यस वर्ष नातिकाजी राष्ट्रिय विशिष्ट स्रष्टा सम्मान डा.समरबहादुर मल्लले पाए । नातिकाजीकै समकालीन स्रष्टा मल्ल आधुनिक नेपाली संगीतमा योगदान पुर्‍याएबापत् सम्मानित भएका हुन् । उनलाई उपराष्ट्रपति पुनले २० हजार १ रुपैयाँ र सम्मानपत्र हस्तान्तरण गरे । यस्तै, नातिकाजी राष्ट्रिय विशेष संगीत सम्मानबाट ८ संगीतकर्मीलाई सम्मानित भएका छन् । गायनबाट कर्म योञ्जन, जगतमर्दन थापा, भारती उपाध्याय, तीर्थकुमारी थापा, शम्भु राई, संगीत सृजनाबाट सिके रसाइली, मिलन मोक्तान, वाद्यनवादनबाट मोहनकृष्ण ढलीलाई सम्मान गरिएको हो । नातिकाजी राष्ट्रिय संगीत पुरस्कार भने संगीतकार सुरेश अधिकारी, गायक यम बराल, प्रमोद खरेल र गायिका रेखा शाहले पाए । चारै जनाले ११ हजार १ एक सय ११ रुपैयाँ पाए । त्यस्तै, नातिकाजी राष्ट्रिय संगीत प्रतिभा पुरस्कारबाट संगीतकार मनराजा नकर्मी, गीतकार भूपेन्द्र खड्का, गायक प्रल्हाद तिमिल्सिना र गायिका टीका प्रसार्इं सम्मानित भए । नाजिकाजी स्मृति समाजका अध्यक्ष एवं संगीतकार शम्भुजित बाँस्कोटाले नातिकाजीको योगदानलाई जीवन्त बनाउन समाजले विभिन्न गतिविधि गर्दै आएको बताए ।