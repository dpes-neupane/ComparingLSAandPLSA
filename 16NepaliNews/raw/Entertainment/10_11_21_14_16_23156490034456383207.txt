काठमाडौँ — आजभोलि गाउँघरमा के भइरहेको छ ? युवा मनोविज्ञान समेट्दै जयविर तामाङले गीत गाएका छन् । पवनवाङ लामाको संगीत रहेको गीत ‘आजभोलि...’ माथि नरमान तामाङ (रबिन)ले बनाएको म्युजिक भिडियो हालै युट्युबमार्फत सार्वजनिक गरियो । गणेश हिमालको फेद रुबी भ्यालीमा सुटिङ गरिएको भिडियोमा ग्रामीण जीवनशैली, सांस्कृतिक र प्राकृतिक सम्पदा समेटिएको छ । मनबहादुर तामाङ र पुर्णिमा तामाङले अभिनय गरेको भिडियोको छायांकन प्रकाश वाईबा तामाङले गरेका छन् । भिडियोमा रुवी भ्यालीको सुन्दरतासँगै खानियाबास गाउँपालिकाको झार्लाङको मनमोहन दृष्यहरु पनि समेटिएको छ । असार–साउनमा गाउँघरमा हुने पर्म, कोदो रुप्ने र बिउ बोक्ने चलनसँगै साँझ परेपछी युवा–युवती जम्मा भएर दोहारी खेल्ने संस्कृति समेटिएको छ । ‘अहिले गाउँघरमा यस्तो चलन हराउँदै गएको हुनाले रुबी भ्यालीको सेर्तुङ गाउँमै पुगेर खिचेका हौं’, छायांकार वाइबाले भने, ‘यो गाउँमा साँझपख युवतीहरु एकअर्काको घरमा पालैपालो जाँतोमा अन्न पिन्न जाने चलन छ । यस्तो बेला स्थानिय तामाङ लोकगीत साईखोले र म्हेन्दोमाया गाउने गरिन्छ ।’ भिडियोमा संस्कृतिको झलक र चाल चलन देखाए पनि गीत भने आधुनिक शैलीको छ । 