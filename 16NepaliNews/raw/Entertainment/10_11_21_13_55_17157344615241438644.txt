काँकडभिट्टा — कर्णाली प्रदेशको सुर्खेतबाट सुरु भएको शिल्पीको नाट्य यात्रा असोज २८ मा आइतबार मेचीनगरमा मैझारो गरिएको छ । महिना दिन लामो नाट्य यात्रामा शिल्पीले झापासहित ९ जिल्लामा ‘कल्पना र उर्मिला दुःखमा छन्’ नाटक प्रदर्शन गर्‍यो । नाटकमा ग्रामीण महिलाको कष्ट देखाइएको थियो । वैदेशिक रोजगारी र बालविवाहबाट उत्पन्न मनोदशाको चित्रण छ । बिहेलगत्तै श्रीमान् बिदेसिएपछि उत्पन्न सकसलाई सूक्ष्म रूपमा केलाइएको छ । हर्कबहादुर नामक पात्रले बिदेसिने युवाको प्रतिनिधित्व गरेका छन् । उनकी श्रीमती कल्पनाले परदेशीका श्रीमान्की पत्नीले भोग्ने दुःखलाई उजागर गरेकी छन् ।गाउँमा छाडेर विदेशमा वर्षौं बस्दाका पुरुष अनुभूति र महिलाका कुण्ठा र पीडा नाटकमा देखाइएको छ । विदेशी श्रीमान् र गाउँले महिलाबीचको शंका–उपशंका र त्यसपछि उब्जाउने पारिवारिक द्वन्द्वको दृश्यले स्थानीय दर्शकका आँखा रसाएका थिए । नेपालमा उमेर नपुग्दै बिहे गर्ने र बच्चा जन्माउन नसकेर अकालमा मृत्युवरण गर्ने किशोरीको दर डरलाग्दो ढंगले वृद्धि भइरहेको छ । त्यही समस्या नाटकमा पनि देखाइएको छ । पढ्दापढ्दै माया बस्ने र अपरिपक्व उमेरमै बिहे गर्ने र बच्चा जन्माउँदा महिलाको स्वास्थ्यमाथि डरलाग्दो चुनौती खडा भएको छ ।१६ वर्षकी उर्मिला र १७ वर्षका गोपुबीचको प्रेम पछि गएर बिहेमा मात्रै टुंगिँदैन । उर्मिला लगत्तै गर्भवती हुन्छिन् । विडम्बना बच्चा जन्माउन नसक्दा उर्मिलाले अकालमा ज्यान गुमाउनुपर्छ । बच्चा जन्माउन नसकेर उर्मिलाको मृत्यु भएको दृश्यसँगै नाटक सकिन्छ । नाटकको परिकल्पना, लेखन र निर्देशन रंगकर्मी घिमिरे युवराजले गरेका हुन् । शिल्पीले लामो समयदेखि फोरम थिएटरमार्फत यस किसिमका मुद्दाको वकालत गर्दै आएको छ । 