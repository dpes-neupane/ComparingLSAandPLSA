काठमाडौँ — हालै विश्व स्वास्थ्य संगठन डब्लुएचओका प्रमुख टेड्रोस अधानोम गेब्रेयससको नक्कल गरेको मनोज गजुरेलको प्रस्तुति रहेको कार्यक्रमको टिजर सार्वजनिक भयो । याे टिजर मनाेज गजुरेलकाे साउन १५ गतेदेखि सुरु हुने भर्चुअल 'गाईजात्रा विशेष कार्यक्रम’को हाे  ।कोरोना संक्रमण फैलावटको जोखिम न्यूनिकरणका डिजिटल माध्यमबाट मनोरञ्जन प्रदान गर्न लागिएको ब्राण्डवर्थका प्रमुख कार्यकारी निर्देशक मोहन गजुरेलले जानकारी दिए । कोरोनाले गर्दा आम मानिसमा देखिएको मनोसामाजिक असर न्यूनिकरण गर्न यो कार्यक्रमले मनोवैज्ञानिकथेरापीको रुपमा काम गर्ने उनको भनाइ छ । कार्यक्रमको सम्पूर्ण सुटिङ सकिएको बताइएको छ । यो कार्यक्रम साउन १५ देखि एक सातासम्म प्रसारणमा आउनेछ ।अर्का प्रस्तोता कवि शैलेन्द्र सिंखडाले इम्युन पावर बढाउन हाँस्यको महत्त्व रहेको बताए । कार्यक्रममा कलाकारहरु यमन श्रेष्ठ, पशुपति शर्मा, चट्याङ मास्टर, अर्जुन पराजुली, शैलेन्द्र सिंखडा, लक्ष्मण गाम्नागे , सिताराम कट्टेल, कुञ्जना घिमिरे र राजा राजेन्द्रको पनि प्रस्तुति रहनेछ । त्यस्तै कमेडी च्याम्पियनका हिमेश पन्त, सुमन कोइराला, खड्गबहादुर पुनमगर, मेक्सम गौडेल, सुमन कार्की, सुरेन्द्र केसी, जोगिन्दर पानवाला, सुवोध गौतम, दिनेश काफ्लेलगायतको प्रस्तुति रहने बताइएको छ ।