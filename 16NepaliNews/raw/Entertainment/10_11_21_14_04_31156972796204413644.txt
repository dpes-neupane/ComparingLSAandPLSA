(पोखरा) — बर्दीधारी सशस्त्र प्रहरी फेवातालबाट जलकुम्भी निकाल्दै छन् । ताल किनारमै छ ठूलो बगैँचा भएको रेस्टुरेन्ट । बगैँचामा चराहरूको चिरबिर छ । चराजस्तै स्वच्छन्द भएर एक हूल चित्रकार चित्र कोरिरहेछन् । रूखबाट चराले बिस्ट्याउँछ । क्यानभासमा खस्छ । चित्रकार झर्को नमानी सोहोर्छन् । फेरि चित्र कोर्छन्, ध्यान बसेजस्तै ।थाङका चित्रमा देखेको बुद्धको आकृतिलाई उनले क्यानभासमा उतारिन् । भारत वाराणासीकी प्रिया श्रीवास्तवले लोक शैलीलाई आधुनिकतामा बदलिन् । भारतकै राजस्थानका कलाकार महावीर रमावतले एक्रेलिकमा बुद्ध बनाए । पोखराको सौन्दर्यले उनलाई लठ्ठ्यायो । सराङकोटबाट सूर्योदय हेरे । प्याराग्लाइडिङ गरे । बेलुका विश्व शान्ति स्तूपबाट सूर्यास्त नियाले । ‘यहाँको हरियाली देख्दा यस्तो लाग्छ, बुद्ध यतै कतै छन्,’ उनले भने, ‘यहाँको वातावरण, मानिसको संयमता देखेरै बुद्धले यो भूमि रोजेको हुनुपर्छ । यस्तो प्रकृति अन्त कहीं देखेको छैन ।’  राजस्थानको सुनहरी छविल फाउन्डेसनले गरेको इन्डो–नेपाल अन्तर्राष्ट्रिय कला शिविर तथा प्रदर्शनीमा भारतका २५ कलाकार पोखरा आएका हुन् । उनीहरूसँगै पोखराका १० कलाकार मिसिए । बुधबार र बिहीबार भारतीय कलाकार पोखरा घुमेनन् मात्रै, दुई देशका कलाकारले ज्ञान आदानप्रदान पनि गरे । ३५ कलाकारले ताल किनारमा बसेर जे देखे त्यहीं कोरे । जे सोचे त्यहीं बनाए ।  भारतीय टोलीमा संघर्षशीलदेखि स्थापित कलाकार छन् । २८ वर्षदेखि चित्रकारितामा सक्रिय पटनाका शरद कुमार मिथिलाकलामा रुचि राख्छन् । क्यानभास बनाउन उनी बाँस, केरा, भाङ लगायतबाट आफैं कागज तयार गर्छन् । चित्र बनाउन मुल्तानी माटो, गोबर, प्राकृतिक रंग प्रयोग गर्छन् । कलायात्राका क्रममा स्पेन, फ्रान्स, बेलायत, भुटानलगायत देश पुगिसकेका छन् । ‘म पुगेका सहरमध्ये पोखरा सबैभन्दा राम्रो लाग्यो,’ उनले भने, ‘एक कलाकारको लागि योभन्दा राम्रो ठाउँ अरू के हुन सक्छ !’ पोखरा यति सुन्दर होला भन्ने नसोचेको उनले सुनाए । वाराणासीका युवा कलाकार आनन्द बर्मा नजिकै भएर पनि नेपाल आउन पाएका थिएनन् । फाउन्डेसनको माध्यमबाट उनी पहिलोपल्ट नेपाल, पोखरा आए । फाउन्डेसनले फेसबुक पेजमार्फत् सहभागी हुन आह्वान गरेपछि उनले आवेदन दिएका थिए । चित्रकलामा संघर्षरत उनी छानिन सफल भए । सबै सहभागी त्यसैगरी छानिएर आएको उनले बताए । शान्त वातावरण देखेपछि उनले गरुणदेवको ध्यानमग्न अवस्थाको चित्र कोरे । ‘यहाँको भूगोल यति सफा र सुन्दर छ,’ उनले भने, ‘त्यसैले यहाँका कलाकारले धेरै ल्यान्डस्केप बनाएको देखें ।’ उनी अर्कोपल्ट २ महिना बस्ने गरी नेपाल आउने सोचमा छन् । स्थलगत चित्र बनाउने चौथो शिविर फाउन्डेसनले पोखरामा गरेको हो । टोलीमा दिल्ली, पञ्जाब, राजस्थान, चण्डीगढ र पटनाका कलाकार छन् । पोखराकी कलाकार हेमकान्ति गुरुङसँगको समन्वयमा दुईदिन शिविर चल्यो । फाउन्डेसनका संरक्षक अशोक अग्रवालले यसअघि भारतकै सिमला, राजस्थान र दिल्लीमा शिविर चलाएको बताए । ‘कला र साहित्यप्रेमीको क्षमता उजागर मात्रै होइन, त्यसलाई बाहिर ल्याउने उद्देश्य फाउन्डेसनको हो,’ उनले भने, ‘त्यहीअनुसार संस्थाले कार्यक्रम गर्दै आइरहेको छ ।’  टोलीका क्युरेटर अशोक गुप्ताले सहभागी कलाकार आफ्नै खर्चमा पोखरा आएको बताए । ‘थोरै बजेटमा संघर्षशील कलाकारलाई प्रवर्द्धन गर्ने कार्यक्रमको उद्देश्य हो,’ उनले भने, ‘नयाँ ठाउँ जाने, घुम्ने, स्थानीय कला अवलोकन गर्ने गर्दा उनीहरू थप सिर्जनशील हुन्छन् ।’ पोखरालाई कलाको सहरको रूपमा आफूले पाएको उनले सुनाए । भने, ‘यहाँको सुन्दरता र आतिथ्यताले हाम्रो मन जित्यो ।’ स्थानीय संयोजक एवं कलाकार हेमकान्ति गुरुङले शिविरमा दुवै देशका कलाकारले एक अर्काबाट सिक्न पाएको बताइन् । ‘पानी रंग र ल्यान्डस्केप चित्रकलामा हामी अब्बल छौं,’ उनी भन्छिन्, ‘भारतीय कलाकारले पोखराबाट सिक्ने यहीं हो ।’ पोखरामा बनाइएका चित्र आगामी जनवरीमा थाइल्यान्डका बैंककमा प्रदर्शनीमा राखिने उनले बताइन् । उनका अनुसार चित्र बिक्रीबाट आउने ७० प्रतिशत रकम कलाकारले पाउने छन् । बाँकी ३० प्रतिशत फाउन्डेसनको कोषमा जाने छ । शिविरमा पोखराबाट यादवचन्द्र भुर्तेल, मिलन शेरचन, झविन्द्र गुरुङ, डीबी गुरुङ, नगेनसिंह ठकुरी, लक्ष्मी पुन, शारदा नेपाली, सुदिन श्रेष्ठ, आकाश गुरुङ, ज्योति हमाल, सुमन गुरुङ सहभागी थिए ।