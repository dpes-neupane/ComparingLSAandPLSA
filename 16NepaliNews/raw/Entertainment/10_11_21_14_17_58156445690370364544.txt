काठमाडौँ — हिन्दु महिलाहरूको पर्व तीजले सहरदेखि गाउँसम्मको माहोल तताउने गर्छ । यही मेसोमा विभिन्न गायक/गायिकाले तीज गीत सार्वजनिक गर्दै आएका छन् ।यही क्रम पछ्याउँदै गायिका सुनीता अधिकारीले नयाँ गीत ‘चुरा...’ सार्वजनिक गरेकी छन् । उनी यसपटक तीज मनाउने सहरी युवतीहरूमा केन्द्रित भएकी छन् । मापसे गर्नेदेखि डिस्को जाने युवतीको कथा समेटिएको गीतमा मुलुकबाहिरको चेलीबेटीहरूको समसामयिक परिस्थिति पनि प्रस्तुत गरिएको छ । सञ्चारकर्मी एवं डकुमेन्ट्री निर्देशक गणेश पाण्डेले गीत लेखेका हुन् । शिव हमालको लय संकलन रहेको ‘चुरा’ म्युजिक भिडियोसहित सार्वजनिक गरिएको हो । ‘पानको मिसी’, ‘क्यारम माया’, ‘लुरुरु हुरुरु’ जस्ता दर्जन चर्चित गीत दिएकी गायिका अधिकारीले श्रोताको समसामयिक मनोविज्ञानलाई ख्यालमा राखी गीत तयार पारिएको बताइन् । साइन मिडिया प्रालिको प्रस्तुति रहेको गीतको कोरियोग्राफी तथा निर्देशन प्रकाश भट्ट, सम्पादन, विष्णु शर्मा तथा छायांकन राजेश घिमिरेले गरेका छन् । 