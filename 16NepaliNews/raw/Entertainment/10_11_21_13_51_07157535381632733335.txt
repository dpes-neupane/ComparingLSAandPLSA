काठमाडौँ — पत्रकार किशोर नेपाललाई यो वर्षको सूर्यभक्त पतनादेवी स्मृति राष्ट्रिय पत्रकारिता पुरस्कारबाट सम्मान गरिने भएको छ । प्रेस युनियन पूर्वी नवलपरासीद्वारा १५ वर्षअघि स्थापित पुरस्कार यो वर्ष नेपाललाई दिने निर्णय गरिएको युनियन अध्यक्ष वीरेन्द्र पराजुलीले जनाए । नेपालको प्रजातान्त्रिक आन्दोलनका योद्धा सूर्यभक्त र उनकी धर्मपत्नी पतनादेवीको स्मृतिमा छोरा मदनभक्त अधिकारीले राखेको अक्षयकोषबाट हरेक वर्ष एक पत्रकारलाई सम्मान गर्दै आएको छ । पुरस्कारमा २५ हजार रुपैयाँ र ताम्रपत्र रहेको छ । आउँदो साता सूर्यभक्त स्मृति दिवसका अवसरमा कावासोतीमा हुने एक कार्यक्रममा पुरस्कार वितरण गरिने युनियनले जनाएको छ । 