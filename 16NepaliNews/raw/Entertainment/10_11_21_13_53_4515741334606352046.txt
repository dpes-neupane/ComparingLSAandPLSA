काठमाडौँ — ‘यो गीत मजस्तै परीहरूको कथामा विश्वास राख्ने सबैका लागि हो,’ आफ्नो गीत टुबोर्ग ओपन सेसन्स् २ मा सार्वजनिक गर्दै स्वप्न सुमनले भने । उनले गीतका शब्दहरूले प्रेम भाव समेटेको बताए । टुबोर्ग ओपन सेसन्स् २ को प्रस्तुतिमा स्वप्नको सुमधुर स्वरलाई रोहित शाक्यको एरेन्जमेन्टले पनि थप निखार ल्याएको छ । गायन, गीत लेखन र वाद्यवादनमा एकसाथ चिनिएका सुमनका कभर भिडियोहरू युट्युबमा चल्न थालेपछि लोकप्रियता बढ्दै गएको हो । उनको युट्युबमा १२० हजारभन्दा बढी सब्स्क्राइबर छन् भने, इन्स्टाग्राममा १३६ हजारभन्दा बढी फलोअर्स छन् । सानैदेखि संगीतमा रुचि राख्ने काठमाडौंका सुमनले सांगीतिक यात्रा व्यावसायिक रूपमा कर्मा रेकर्डस्सँग सुरु गरेका थिए । पछि आरबिट्ररी रेकर्डिङस्सँग आबद्ध भए । आरबिट्ररी रेकर्डिङस्सँग उनले ‘कसरी भनूँ...’, ‘दी कफी सङ...’, ‘म तिम्रो...’ जस्ता हिट गीत रिलिज गरेका छन् ।२०१८ मा युट्युबमा च्यानल आरबिट्ररीमार्फत सञ्चालन भएको टुबोर्ग ओपन सेसन्स्ले अपलोड गरिएको ५१ वटा गीतहरूबाट सफलतापूर्वक १ करोडभन्दा बढी भ्युज संकलन गरेको छ र यसपटक टुबोर्ग ओपन सेसन्स्को सिजन २ सुरु भएको छ ।