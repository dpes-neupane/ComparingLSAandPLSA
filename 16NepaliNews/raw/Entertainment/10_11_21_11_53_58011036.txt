
गायक प्रमोद निर्वाणको स्वरमा समावेश ‘किन यसरी विना अर्थले’ बोलको गीतलाई दर्शकले कुनै समय निक्कै रुचाएका थिए । अहिलेको जस्तो डिजिटल प्रविधि नभएपनि यो गीतले सो समयमा हंगामा नै मच्चायो । गायक प्रमोदको यो गीत हरेक बर्गमा मानिसहरुको मनमा बसेको थियो ।
उनै, गायक प्रमोद केही समयदेखि भने श्रोता तथा दर्शकबाट टाढा जस्तै देखिएका छन् । सुपरहिट गीतका गायक आखिर किन हराएका होलान् ?
प्रमोद, सागर र शिक्षासँग गरिएको कुराकानी यहाँ हेर्न सक्नुहुनेछः


 
प्रमोदको यो गीतलाई बले इन्टरटेन्मेन्टले रिमेक गरेर सार्वजनिक गर्ने तयारी गरेको छ । आफ्नो सुपरहिट गीत रिमेक भर्सनमा सार्वजनिक हुने तयारीमा रहँदा प्रमोद निक्कै खुशी छन् । अनलाइनखबरसँगको भेटमा उनले भने–‘म संगीत क्षेत्रमा नै थिएँ । म्युजिक स्कुलमा पढाइरहेको छु । एरेन्जमेन्टको काम पनि भैरहेको छ । भिडियो पनि मैले सार्वजनिक नगरेको होइनँ । तर, म प्रचारमा खासै अगाडि आउन नचाहने मानिस हुँ । पहिलेदेखि नै म निक्कै लजाउने गर्थेँ ।’
उनले, आफू संगीतलाई बचाउने अभियानमै रहेको बताए । भने–‘मलाई धेरैले नयाँ गीत निकाल्न पर्यो पनि भन्थे । कसैले, हिट गीतलाई रिमेक गर्न सुझाव पनि नदिएका होइनन् । तर, एउटा इतिहास बोकेको गीत किन रिमेक गर्नु, विगार्न पनि त भएन भन्ने लाग्थ्यो । तर, सागर लम्साल भाईले भेट गरौं भनेपछि भेटेर कुराकानी भयो । मलाई सागरको अभिनय मनपर्ने भएकाले पनि उनीसँग काम गर्न तयार भएँ ।’ सागरले आफूलाई गीत नविगार्ने बचन दिएको र सोही विश्वासको आधारमा काम गरेको उनको तर्क छ ।
प्रमोदले निर्देशक निकेश खड्काले गायक यश कुमारको गीत ‘तिम्रो मन बदलिएछ’को रिमेक भर्सनको भिडियोलाई उत्कृष्ट बनाएकाले पनि आफूले विश्वास गरेको बताए ।
अहिले प्रविधिले फड्को मारेको छ । नयाँ शैली आउँदा केही गाह्रो भएको अनुभव प्रमोदसँग पनि छ । उनले भने–‘हामी रेडियो र टीभीबाट स्टार भएको गायक हौं । तर, अहिले नयाँ–नयाँ प्रविधि भित्रिएका छन् । यसैले, यी कुराहरु सिक्नैपर्ने रहेछ । म पनि प्रविधिसँग भिज्दै छु । मेरो फ्यानहरु कता जानुभयो होला भन्ने लागेको थियो । तर, आफू पनि टिकटकमा आएपछि सबै फ्यानलाई त्यही भेटेँ ।’
प्रमोदले यो गीतको रिमेक भर्सन बनाउन आफू राजी भएपनि अरु गीत चलाउने मुडमा भने नभएको बताए । उनले भने–‘जब तारा गनेर बोलको गीतमा इतिहास जोडिएको छ । सो गीतमासर्जक सुनिल बर्देवा जोडिनुभएको छ । यसैले, म त्यो सिर्जना चलाउन चाहन्नँ । तर, मानिसको मन हो भोली राम्रो तरिकाले प्रस्ताव आयो भने बदलिन पनि सक्छ ।’
प्रमोदले श्रोता तथा दर्शकलाई विना अर्थमा माया नमारेको बताए । उनले, अब फ्रेस गीतहरु दर्शकमाझ ल्याउने तयारीमा आफू रहेको समेत सुनाए ।
