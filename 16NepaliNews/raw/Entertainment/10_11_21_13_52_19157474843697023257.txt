काठमाडौँ — ६ वर्षपछि ‘जिन्दावाद’ ब्यान्डले आफ्नो नयाँ गीत ‘हतकेला...’ टुबोर्ग ओपन सेसन्स् २ मार्फत् प्रस्तुत गरेको छ । च्यानल आरबिट्ररीद्वारा २०१८ मा सुरु गरिएको टुबोर्ग ओपन सेसन्स् एक युट्युब शृंखला हो, यतिबेला यसको दोस्रो संस्करण चलिरहेको छ । ‘रिवाइन्ड...’, ‘सेडस् अफ यु...’, ‘स्पोइलिन...’ जस्ता लोकप्रिय गीतका लागि चिनिने जिन्दावादलाई ब्यान्ड नेपालमा रहेका थोरै अब्बल प्रोग्रेसिभ–अल्टरनेटिभ रक ब्यान्डमध्ये एक मानिन्छ । अरूभन्दा फरक प्रस्तुतिमार्फत् जिन्दावादले नेपाली रक संगीतमा उल्लेखनीय छाप छोडेको छ । २००९ मा ‘ग्लोबल ब्याटल अफ दी ब्यान्डस्’ मा सहभागी हुन स्थापना भएको जिन्दावाद आफ्नो भिन्नै सांगीतिक शैलीका साथ फेरि एक पटक नेपाली सांगीतिक क्षेत्रमा फर्किएको हो । आफ्ना गीतका शब्द र कम्पोजिसन ब्यान्डका सदस्य आफैं गर्ने गर्दछन् । ब्यान्डका भोकलिस्ट तथा गिटारिस्ट रोहित शाक्य बितेका १० वर्षदेखि संगीतमा सक्रिय छन् । बेसिस्ट राजन श्रेष्ठ संगीतकारका साथै भिज्युल आर्टिस्ट पनि हुन् र उनी पनि यो क्षेत्रमा एक दशकदेखि सक्रिय छन् । ड्रमर किरण शाही करिब ६ वर्षदेखि यस क्षेत्रमा छन् । किबोर्डिस्ट अभिषेक भाद्रा छन् भने लिड गिटारिस्ट सन्नी तुलाधर । जिन्दावाद शब्द अरूका लागि राजनीति सम्बन्धितजस्तो लागे पनि ब्यान्डका सदस्यहरू भने शक्तिको प्रतीकको रूपमा यो शब्दलाई लिन्छन् । 