काठमाडौँ — हलिउड अभिनेता ब्राड पिटले अभिनयका लागि पहिलो ओस्कार अवार्ड जितेका छन् । उनले ‘वन्स अपन अ टाइम इन हलिउड’ बाट सहअभिनेताको अवार्ड जितेका हुन् । उनले ‘द आइरिसम्यान’ का अल पाचिनो र जोए पेसी, ‘अ ब्युटिफुल डे इन द नेइबरहूड’ का टम ह्यांक्स र ‘द टु पोप्स’का एन्थोनी होप्किन्सलाई उछिन्दै सहअभिनेताको अवार्ड जितेका हुन् । ब्राड पिटले यसअघि ‘टुवेल्भ इयर्स अ स्लेभ’ बाट सर्वोत्कृष्ट चलचित्रको अवार्ड निर्माताका रुपमा लिएका थिए । अवार्ड ग्रहण गर्दै अभिनेता पिटले अमेरिकी राष्ट्रपति डोनाल्ड ट्रम्पको महाभियोगबारे चर्चा गर्न भ्याए । अमेरिकी राष्ट्रपति ट्रम्पको महाभियोग प्रक्रियामा सिनेटले राष्ट्रिय सुरक्षा सल्लाहकार जोन बोल्टनलाई दिएको भन्दा बढी समय आफूलाई एकेडेमीले दिएको भन्दै पिटले मजाक गरे । ‘मलाई ४५ सेकेन्ड समय दिनु भएको छ, जुन यो हप्ता सिनेटले जोन बोल्टनलाई दिएको भन्दा बढी हो ।’ पूर्व सुरक्षा सल्लाहकार जोन बोल्टन ट्रम्पले आफ्नो व्यक्तिगत फाइदाका लागि युक्रेनलाई दबाब दिएकोबारे सिनेटमा बयान दिने तयारीमा थिए । उनको प्रकाशोन्मुख पुस्तकको पाण्डुलिपि र अन्य प्रमाण सिनेटमा पेस गर्ने तयारी थियो । तर सिनेटको बहुमतले महाभियोग प्रक्रियामा ती प्रमाणहरु पेस समावेश गर्नबाट रोकेको थियो । 