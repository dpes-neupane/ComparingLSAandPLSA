काठमाडौँ — गोल्डेन ग्लोब अवार्ड सकिएको भोलिपल्ट ‘ब्रिटिस एकेडेमी अफ फिल्म एन्ड टेलिभिजन आर्ट्स’ ले बाफ्टा अवार्डको मनोनयन सार्वजनिक गर्‍यो । लन्डनमा आयोजना हुने बाफ्टालाई ओस्कार अवार्डको समानान्तर समारोहका रूपमा पनि हेर्ने गरिन्छ । तर ७३ औं संस्करणमा आइपुग्दा बाफ्टा विवादमुक्त भने हुन सकेन । यसपटकको मनोनयनलाई लिएर अवार्डलाई रंगभेदी भएको आरोप लागेको छ ।मनोनीत सर्जकको नामावली सार्वजनिक गरिएपछि बाफ्टा जातीय विविधतामा चुकेको आरोप सामाजिक सञ्जालमा चर्किएको छ । एक ट्विटर प्रयोगकर्ता भन्छन्, ‘बाफ्टा इज सो ह्वाइट' (निकै सेतो बाफ्टा) । मनोनयनमा अश्वेत जातिका सर्जकहरू नपरेकोमा आलोचकहरूले रोष व्यक्त गरेका छन् । सन् २०१५ मा ट्विटरमा रंगभेदविरुद्ध ह्यासट्याग क्याम्पेन चलाएर ओस्कार अवार्ड रंगभेदी र जातीय भएको आरोप लगाएकै समूह यतिबेला बाफ्टाप्रति खनिएको हो । बेलायतकै फिल्म समीक्षक गे लजले समेत लेखेका छन्, ‘यतिका वर्षसम्म सबै गोराहरू मात्रै नोमिनेसनमा पर्नु, यो त्यति राम्रो हैन, बाफ्टा ।’ त्यसो त केहीले ट्विटरमा रंगभेदको मात्रै कुरा नगरी उत्कृष्ट निर्देशनको विधामा एउटै महिला नभएकोमा समेत आपत्ति जनाएका छन् । आलोचना बढ्दै गएपछि अवार्ड मनोनयनले किन जातीय विविधतालाई समेट्न सकेन भन्ने प्रश्नमा दुःखित हुँदै बाफ्टाकी प्रमुख कार्यकारी अमान्दा बेरीले जवाफमा भनेकी छन्, ‘बाफ्टाले यहाँ आफ्नै भूमिका निर्वाह गरिरहेको छ । न कि यसले फिल्म उद्योगलाई कुन–कुन फिल्महरू प्राथमिकतामा छन् र कसलाई लिनुपर्छ भनेर भन्दैन । तर यसले सक्ने भनेको उत्कृष्ट र क्षमतावान सर्जकलाई खोजी गर्ने र सहयोग गर्ने मात्र हो ।’ त्यसो त उनले निर्देशन विधामा आफूले पनि कम्तीमा एक जना महिला हेर्न चाहेको धारणा राखेकी छन् । बाफ्टाले एकेडेमीका झन्डै ६५ सय सदस्यको भोटका आधारमा मनोनयन सार्वजनिक गर्ने गर्छ । जातीय र रंगभेदी मुद्दाको आलोचनाले गर्दा यसपटकको बाफ्टाको मनोनयन नै छायामा पार्‍यो । मनोनयनमा ‘जोकर’ ले सर्वाधिक ११ विधामा कब्जा जमाएको छ । फिल्मको प्राविधिक, अभिनय र निर्देशन पक्षका लागि वाहवाही कमाएको ‘जोकर’ ले एक भिलेनको चरित्र निर्माणको पृष्ठभूमि खोतल्छ । गोल्डेन ग्लोबको उत्कृष्ट अभिनेताको अवार्ड जितेका वाकिन फिनिक्स अभिनीत ‘जोकर’ ले उक्त चरित्रलाई अति क्रूर, निर्दयी र हिंसात्मक रूपमा पेस गरेको भन्दै उत्तिकै आलोचना पनि खेप्नुपरेको थियो । तैपनि बाफ्टामा ‘जोकर’ उत्कृष्ट फिल्मसहित निर्देशक र अभिनेता गरी ११ विधामा मनोनयनमा परेको हो ।