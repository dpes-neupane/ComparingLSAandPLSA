काठमाडौँ — नेपाली फिल्म उद्योगसँगै पर्यटन प्रवर्द्धनको ध्येयसहित नयाँ फिल्म अवार्डको घोषणा गरिएको छ । नेपाल फिल्म अवार्ड (नेफा) नाम दिइएको उक्त अवार्ड बुधबार फिल्मकर्मीहरुको भव्य उपस्थितिमाझ राजधानीमा घोषणा गरिएको हो ।दसैंलगत्तै काठमाडौंमा आयोजना गरिने नेफा अहिलेसम्मकै सबैभन्दा खर्चिलो र भव्य हुने आयोजकको दाबी छ । बलामी फिल्म इन्टरटेनमेन्ट र नेफा मिडिया ग्रुपले गर्न लागेको अवार्डअन्तर्गत ५ विधा भोटिङका आधारमा ‘पपुलर’ र १४ विधा निर्णायक मण्डलको मतका आधारमा ‘बेस्ट’ छनोट गरिने बताइएको छ । निर्णायकमण्डलमा फिल्मकर्मीहरु आकाश अधिकारी, अनुप बराल, सरिता लामिछाने विष्णु कल्पितलगायत रहने छन् । आयोजक बलामी फिल्मका प्रमुख समीर बलामीले हरेक ट्रफीमा कम्तीमा ३५ तोला चाँदी र लाइफ टाइम अचिभमेन्ट अवार्डमा एक तोला सुनसहित एक लाख ११ हजार रुपैयाँ समावेश गरिने उल्लेख गरे । चलचित्र विकास बोर्ड, काठमाडौं महानगरपालिका र नेपाल पर्यटन बोर्डको सहकार्य रहने अवार्ड झन्डै २ करोड रुपैयाँ लागतमा सम्पन्न हुने बताइएको छ । बलामीका अनुसार ५० लाख रुपैयाँको भव्य स्टेज नै निर्माण गरी विभिन्न सांगीतिक प्रस्तुतिसहित अवार्डलाई आकर्षक बनाइने छ । अवार्ड घोषणा समारोहमा नायक/नायिकासँगै फिल्म उद्योगका प्रतिष्ठित व्यक्तित्वहरुको उपस्थिति थियो । 