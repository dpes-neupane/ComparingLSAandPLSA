काठमाडौँ — गायिका स्मिता दाहालले शुक्रबार आफ्नो नयाँ एल्बममा समावेश हुने गीत ‘जालैमा पार्छु...’ सार्वजनिक गरेकी छन् । राजधानीमा आयोजित एक कार्यक्रममा स्मिताले उक्त गीतको भिडियो पनि देखाइन् ।युगल गायन रहेको गीतमा स्मितालाई गायनमा साथ दिएका आशिष अविरलले नै यसको संगीत पनि भरेका हुन् भने रचना एकनारायण भण्डारीको रहेको छ । आशिषले नै संगीत संयोजन पनि गरेका हुन् । स्मिता नेकपा अध्यक्ष पुष्पकमल दाहालकी नातिनी पनि हुन् । गीतको भिडियोमा आँचल शर्मा र विजु पार्कीसँगै स्मिताले पनि मोडलिङ गरेकी छन् । गीत सार्वजनिक कार्यक्रममा खानेपानीमन्त्री विना मगरले परिवार नै राजनीतिक बाटोमा होमिएको भए पनि भान्जीले नयाँ बाटो समातेको भन्दै सफलताको कामना गरिन् । यसैगरी भरतपुर महानगरपालिका प्रमुखसमेत रहेकी रेणु दाहालले बहिनीकी छोरी स्मिताले तोते बोल्न थाल्दादेखि गीत गाएको सुन्दै आएको स्मरण गर्दै युवा पुस्तालाई मन पर्ने खालको गीत गाएको बताइन् । कार्यक्रममा नै उपस्थित गायक रामकृष्ण ढकालले भने स्मिताको स्वरमा परिपक्वता पाएको तर्क गर्दै भविष्यमा उनीसँगै गाउने इच्छा जाहेर गरे । अभिनेता जीतु नेपालले गायनसँगै स्मितामा अभिनय क्षमता पनि भिडियोमार्फत् देख्न पाएको बताउँदै मनोरञ्जन क्षेत्रमा स्वागत गरेका थिए । गृष्मा ब्रोडकास्टिङले बजारमा ल्याएको उक्त गीतको भिडियोलाई प्रवीण स्वाँरले निर्देशन गरेका हुन् भने यसको कोरियोग्राफी पनि उनी आफैंले तयार पारेका थिए । गृष्मा ब्रोडकास्टिङ प्रमुख गृहेन्द्र घिमिरेले स्मिताको गीतबाट नै गीत, संगीत उत्पादनको सुरुआत गरेको बताउँदै अन्य गीतलाई पनि छिट्टै सार्वजनिक गर्ने बताए । गृष्मा ब्रोडकास्टिङले नै देशभर हुने सांगीतिक यात्रा ‘सप्तरंग’ को दोस्रो सिजन पनि थाल्दैछ ।