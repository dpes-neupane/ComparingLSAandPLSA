सुनसरी — सञ्चारकर्मी भीषण राईले डेब्यु निर्देशन गरेको फिल्म ‘पुरानो बुलेट’ हेर्ने दर्शकले प्रशंसा गरेका छन् । धरानको गोर्खा सिनेप्लेक्समा शनिबार प्रदर्शन गरिएको च्यारिटी शोमा मुख्य पात्र अनुपविक्रम शाही, वर्षा शिवाकोटी र माला लिम्बूको अभिनयलाई दर्शकले बढी रुचाएका हुन् ।अधिकांश छायांकन मोरङको लेटाङमा गरिएको फिल्मले पूर्वको लवजलाई समावेश गर्दै समसामयिक विषयवस्तुलाई उठाएको दर्शकले प्रतिक्रिया दिए । ‘आमाको होटल बाबुको लज’ मा बसेर गाउँमा दातागिरी गर्दै युवतीलाई पट्याएर यौनसम्बन्ध राख्न रुचाउने युवक वैदेशिक रोजगारीका लागि हिंडेर काठमाडौंमा संघर्ष गर्दागर्दर् ैपरिस्थितिवश कसरी सुध्रिएर गाउँमा फर्किन्छ भन्ने मूल कथा हो पुरानो बुलेटमा । फिल्ममा बालसखा हुँदैखेरि मन पराउँदै आएकी गाउँले परिवेशकी वर्षा शिवाकोटी र अनुपबीचको सम्बन्ध दोहोरो प्रेममा परिणत हुन नपाउँदै बोल्ड युवतीका रूपमा माला लिम्बूको इन्ट्रीपछि दर्शकले इन्डिङ कस्तो होला भन्ने अनुमान गर्न सक्दैनन् । कतिपय सिनमा दर्शक रोएका पनि थिए । स्वाभाविक संवाद, कमेडी, म्युजिक र सलल बगेको कथाले दर्शकलाई अन्तिम समयसम्म बाँध्न सफल भएको छ । पुरानो बुलेटले लाखौं युवा वैदेशिक रोजगारमा गइरहेको सन्दर्भमा स्वदेशमै पनि काम गरेर विश्वास आर्जन गर्न सके बाँच्न सकिन्छ भन्ने सन्देश दिएको छ । फिल्ममा नायिका वर्षालाई अमेरिका जाने डीभी परेपछि काठमाडौं पुगेर पनि गाउँमै फर्किनुले स्वदेश बनाउनलाई युवाको खाँचो रहेको प्रस्ट हुन्छ । कथा, पटकथा, छायांकनमा चलेका स्टार भए पनि हलमा लामो समय टिक्न भने सकेको छैन । ‘दर्शक सबैले फिल्म राम्रो लाग्यो भन्छन् । फिल्म क्रिटिकहरूले पनि राम्रो फिल्म बनेको भन्छन्,’ निर्देशक भीषण राईले भने, ‘तर हल मालिकको एकाधिकार र सिन्डिकेटको मारमा परियो । च्यारिटी शो गरेर भए पनि १ करोड लगानी करिब करिब उठाउन सफल भइएको छ ।’उनले फिल्म क्षेत्रमा आफू पनि नयाँ र निर्माता पनि नयाँ भएकाले नेपालमा हलमालिकले लामो समय चलाउन नदिएपछि फिल्मलाई अन्य मुलुकमा च्यारिटी शो गर्नतिर बढी जोड दिएको बताए । उनले च्यारिटीबाट संकलित रकमको केही प्रतिशत सामाजिक सेवामा प्रयोग गर्ने निर्देशक राईले सुनाए । दर्शक बनेर आएका शिक्षक विजय अछामीले भने, ‘डेब्यु निर्देशकले यति राम्रो बनाउन सक्छन् भने अरू मेहनत गर्दा झन् राम्रो फिल्म भीषण राईले दर्शकलाई दिन सक्ने सम्भावना देखियो ।’ पहिलो पटक चलचित्र निर्देशन गर्ने भीषणलाई पत्याएर अशोककुमार राई, दीपेन्द्र लिम्बू, वीरेन साम्बा र टीकाराम राईले लगानी गरेका थिए । अधिकांश दर्शकले फिल्मको प्रचारप्रसारमा फिल्म टिमले ध्यान दिन नसक्दा पुरानो बुलेट जस्तो राम्रो कथावस्तु बोकेको चलचित्र पनि दर्शकले हेर्न नपाएको बताएका थिए ।भीषण र कार्यकारी निर्माता सन्तोषको कथा र पटकथा, हरि घले लामाको छायांकन, उत्तमजंग लिम्बू र जयन जे वाइबाको संगीत र प्रशान्त तामाङको कोरियोग्राफी रहेको छ । ‘पुरानो बुलेटले स्वाभाविक कमेडी पस्कँदै समाजको अवस्था कस्तो हुँदै छ र अब के गर्न सकिन्छ भन्ने उपायसहितको सन्देश दिन सफल भएको छ,’ दर्शक सुदेश चापागाईंले भने, ‘दर्शकले तिरेको रकम खेर जादैन ।’ 