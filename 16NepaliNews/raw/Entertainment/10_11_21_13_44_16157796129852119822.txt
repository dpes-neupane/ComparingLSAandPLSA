वर्ष २०१९ को समाप्तिसँगै उत्कृष्ट कलाकारहरुको चर्चा सुरु भइरहेको छ । कतिपय फिल्म अवार्डहरु समेत भइसकेका छन् भने केहीले उत्कृष्ट कलाकारको मनोनयन सार्वजनिक गरेका छन् ।केहीले फिल्मको व्यापारका आधारमा यस्ता सुचि बनाएका छन् भने केहीले कलाकारको अभिनय र समीक्षकबाट पाएको प्रतिक्रियाको आधारमा । समीक्षकके रेटिङ र फिल्मकै गुणवत्ताको आधारमा यस वर्ष बलिउडका १० उत्कृष्ट कलाकार यस्ता छन् । १०. रणवीर सौरीरणवीर सौरी बलिउडले स्टार बनाउन नसकेको एक उम्दा अभिनेता हुन्। खोसलाका घोंसला होस् वा भेजा फ्राइ र तित्ली, रणवीरले आफ्नो अभिनयले दर्शकलाई कायल बनाएका छन् । यस वर्ष उनको अभिनय क्षमता अभिषेक चौबेको फिल्म 'सोनचिरैया'मा देखियो । मनोज वाजपेयी र आशुतोष राणाजस्ता अभिनेता भएको फिल्ममा डकैतको भूमिकामा रणवीरले सबैको मन जिते ।९. मनोज वाजपेयीमनोज वाजपेयी २० वर्षदेखि बलिउडमा यथार्थवादी फिल्म र अभिनयको झन्डा बोकेर हिँडिरहेका अभिनेता हुन्। इरफान खान, नवाजुद्दीन सिद्दीकी तथा पंकज त्रिपाठीजस्ता अभिनेतासँग मिलेर उनले स्टार बन्नका लागि राम्रो अनुहारभन्दा राम्रो अभिनय आवश्यक छ भन्ने कुरा बलिउडमा स्थापित गरिदए । यस वर्ष उनी 'सोनचिरैया'मा डाँकु सरदार मानिसंहको भूमिकामा देखिए । रोचक त के छ भने २० वर्षभन्दा पहिले शेखर कपुरले निर्देशन गरेको फिल्म 'ब्यान्डिट क्विन'मा पनि उनी मानिसंहकै भूमिकामा थिए । ८. भूमि पेडनेकरएकातिर आलिया भट्ट र सोनम कपुरजस्ता डिभाहरु त अर्कातिर दीपिका पादुकोण र कट्रिना कैफजस्ता बलिउडका फेवरेटहरु । यिनका बीचमा छन् भूमि पेडनेकर, कीर्ति कुल्हारी, तापसी पनु, यामी गौतम र राधिका आप्टेजस्ता अभिनेत्रीहरु छन् । यिनीहरुसँग अभिनय क्षमता र सुन्दरता दुवै छ । परम्परागत हिरोइनभन्दा बेग्लै भूमिका आयो भने निर्माता निर्देशकहरु यिनैलाई लिन्छन् । पहिलो फिल्ममै निकै भारी तौलकी युवतीको भूमिकामा देखिएकी भूमि पेडनेकर अभिनयमा पनि अरुभन्दा भारी नै देखिन थालेकी छन् । यो वर्ष उनले 'बाला', 'साँड कि आँख' र 'सोनचिरैया'मा अभिनय गरिन् । तीनैवटा फिल्ममा फरक भूमिका थिए तर भूमिको तेज उस्तै थियो।७. सिद्धान्त चतुर्वेदीकहिलेकाहीं कुनै अभिनेता बिजुलीको झट्का जसरी झुल्किन्छन् । यस्तै एक झट्कामै सबैलाई हल्लाइदिने अभिनेता निस्किए सिद्धान्त चतुर्वेदी । जोया अख्तरको फिल्म 'गली ब्वाइ'मा एमसी शेरको भूमिकामा सिद्धान्त यसरी जमे कि उनी दोस्रो फिल्मका रुपमा 'बन्टी ‍और बब्ली' र तेस्रो फिल्ममा दीपिका पादुकोणको हिरो भएर आउँदैछन् । रणवीर सिंह, आलिया भट्ट र विजय वर्माजस्ता कलाकारका बीचबाट सिद्धान्तले आफ्नो छाप छोडे । ६. गुलसन देवैयारणवीर सौरी, विनय पाठक र केके मेननको कोटीका अर्का अभिनेता हुन्, गुलसन देवैया । यो कोटी भनेको राम्रो अभिनय भएर पनि धेरै राम्रा फिल्म र ब्यानर नपाउनेको कोटी हो । कहिलेकाहीं आक्कल झुक्कल भने यिनले ठूलो ब्यानरमा ससानो भूमिका पाउँछन् तर आफ्नो क्षमता अनुसारको होइन। गुलसन देवैया यो वर्ष 'मर्दको दर्द नही होता' मा दोहोरो भूमिकामा थिए। एउटा निकै लाउड कोरियन फिल्मको भिलेनजस्तो पात्र र अर्को निकै आदर्शवान कराँते शिक्षकको । गुलसन यी दुवै भूमिकामा उत्तिकै जमे । ५. नवाजुद्दीन सिद्दीकीनवाजुद्दीन सिद्दकीको अभिनयबारे अब धेरै बताइरहनु पर्दैन । पछिल्लो पाँच वर्षमा उनले आफूलाई निकैपटक सिद्ध गरेका छन् । अनुराग कश्यपका 'ग्यांग्स अफ वासेपुर' र 'रमन राघव'जस्ता फिल्ममात्र होइन उनले 'बजरंगी भाइजान' र 'रइस'जस्ता फिल्ममा पनि आफ्नो खुबी देखाए । यस वर्ष उनी रितेश बत्राको फिल्म 'फोटोग्राफ'मा देखिए। युपीबिहारबाट मुम्बई कलकत्ताजस्ता सहरमा आएर मानिसहरुको सडकमा फोटो खिचेर गुजारा गर्ने युवाको रुपमा उनी यति निर्दोष देखिए कि दर्कलाई 'वासेपुर'को फैजल खान यही हो र भनेजस्तो भयो ।४. विक्की कौशलबलिउडमा यो वर्ष राष्ट्रवादी फिल्मको लहर चल्यो। अक्षय कुमार र अजय देवगनजस्ता पुराना स्टारमात्र होइन विक्की कौशलजस्ता आर्ट फिल्मका फेवरेट पनि यो दौडमा भाग लिन आइपुगे । खँदिलो पटकथा र गजबको अभिनयले गर्दा यो प्रोपोगान्डा फिल्मले बक्स अफिसमा झन्डा गाडिदियो । पाकिस्तानले भारतमा गरेको हमला र त्यसको बदला लिन भारतले पाकिस्तानमाथि गरेको भनिएको सर्जिकल स्ट्राइकको कथामा बनेको फिल्म 'उरी' कथामा जति बायस थियो, अभिनयमा त्यति अथेन्टिक । स्ट्राइकको नेतृत्व गर्ने सैनिक अफिसरका रुपमा विक्की कौशलको अभिनय शानदार रह्यो । ३. तापसी पनुअहिलेको बलिउडमा यदि भूमि पेडनेकर स्मिता पाटिल हुन् भने तापसी पनु शबाना आजमी। यी दुवै अभिनेत्रीले आफ्नो फिल्म छान्दा भूमिका र विषयलाई ध्यान दिएको देखिन्छ । 'पिंक' र 'मुल्क' जस्ता संवेदनशील विषयका फिल्मपछि यो वर्ष तापसी अर्को फरकखाले फिल्म 'बदला'मा देखिइन् । 'इनभिजिबल गेस्ट' नामक स्पेनी फिल्मबाट एडप्ट गरिकएको सुजोय घोष निर्देशित फिल्मा तापसी अमिताभ बच्चन र अमृता सिंहजस्ता कलाकारका साथ देखिइन् । बच्चन र उनी 'पिंक' मा पनि सशक्त थिए। 'बदला' बक्स अफिसमा पनि हिट रह्यो । तापसीले समीक्षकहरुको भरमार प्रशंसा पाइन् । २. रणवीर सिंह बलिउडका गोल्डन ब्वाइ रणवीर सिंह एकक्षत्र छन् । टिभी कमर्शियलदेखि गसिप कोलसम्म उनका समाचारले भरिएका हुन्छन्। विस्तारै राम्रा फिल्म र भूमिकामा पनि उनले कब्जा जमाइरहेका छन् । गत वर्ष संजय भन्सालीको फिल्म 'पद्मावत'मा भिलेन अलाउद्दिन खिलजीको रुपमा छाएका सिंह यो वर्ष जोया अख्तरको फिल्म 'गली ब्वाइ'मा विल्कुल फरक देखिए । अन्डरग्राउन्ड र्‍यापको बिटमा धाराबीको सुकुम्बासी बस्तीको कथा भन्ने यो फिल्ममा मुरादको भूमिकामा सिंहले दर्शकको मन जिते । १. आयुश्मान खुरानारणवीर सिंह गोल्डन ब्वाइ हुन् भने आयुश्मान खुराना बलिउडका पारस पत्थर। उनले जे छोयो त्यो हिट भइरहेको छ । यसमा फिल्म छान्ने र त्यसका लागि मेहनत गर्ने खुरानाको शैलीले काम गरेको छ। यस वर्षमात्रै खुरानाका तीन फिल्म आए । सबै हिट, सबै प्रशंसित । नयाँ पुस्ताको आमिर खानको उपाधि पनि उनले पाएका छन् । उनका पछिल्ला सातवटै फिल्म लगातार हिट भएका छन् । यस वर्ष उनी 'ड्रिमगर्ल', 'बाला' र 'आर्टिकल १५'मा देखिए । अमर कौसिकको 'बाला'मा उनी उमेर नपुग्दै कपला झरेको युवाको रुपमा जति विश्वसनीय थिए अनुभव सिन्हाको 'आर्टिकल १५'मा गाउँसँग पहिलोपटक साक्षात्कार भएको सहरी पुलिस अधिकारीका रुपमा त्यति नै प्रभावशाली । दलितमाथिको अत्याचारको कथालाई यो फिल्मले सुन्दर तरिकाले प्रस्तुत गरेको छ ।