
चलचित्र ‘ए मेरो हजुर ३’बाट नेपाली चलचित्र क्षेत्रमा प्रवेश गरेकी नायिका सुहाना थापा आजबाट २३ वर्षमा प्रवेश गरेकी छिन् । तर, नायिका सुहाना थापाले आफ्नो जन्मदिन भने अमेरिकामा सेलिब्रेशन गरेकी छिन् ।
सुहाना आमा झरना थापा र पिता सुनिलकुमार थापाको साथमा केही दिन अगाडि मात्र अमेरिका उडेकी थिइन् । अमेरिका पुगेपछि उनले सुनिल र झरनाको साथमा जन्मदिन मनाएकी छिन् ।
चलचित्र ‘ए मेरो हजुर ४’को छायांकनका लागि केही महिना अगाडि मात्र सुहाना नेपाल आएकी थिइन् । यो चलचित्रको ३ चरणमा छायांकन गरिएको थियो । चलचित्रको छायांकन सकिए पनि कोभिडका कारण भदौ १८ गते यो चलचित्र रिलिज हुन्छ या हुँदैन, पक्का छैन ।
चलचित्र ‘ए मेरो हजुर ३’मा काम गरेपछि दर्शकको मन जितेकी सुहानाको माग चलचित्र क्षेत्रमा उच्च छ । तर, सुहानाले भने तत्काल आफ्नो घरको चलचित्र भन्दा बाहिरको ब्यानरमा काम गर्ने सोच बनाएकी छैनन् । आफू आफ्नै घरको चलचित्रबाट निखारिएपछि मात्र बाहिरी ब्यानरको चलचित्रमा काम गर्ने सोच राखेको सुहाना बताउँछिन् ।
भगवान कृष्णको भक्त समेत रहेकी सुहाना अध्ययनका क्रममा लामो समयदेखि अमेरिकामा रहँदै आएकी छिन् । तर, चलचित्रमा काम गर्न थालेपछि भने उनी धेरै समय नेपालमै बस्ने गर्छिन् ।
