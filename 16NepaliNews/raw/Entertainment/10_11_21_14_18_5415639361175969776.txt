काठमाडौँ — बलिउड अभिनेत्री कंगना रनावत यतिबेला फेरि विवादमा तानिएकी छन् । त्यसो त विवाद उनका लागि सामान्य प्रक्रियाजस्तै भइसकेको छ । फिल्म ‘जजमेन्टल है क्या’ को प्रेसमिटमा एक पत्रकारप्रति भडेकी थिइन् । कंगनाले उक्त पत्रकार आफूप्रति नकारात्मक बनेको आरोप लगाएपछि उल्टै भारतीय मिडिया अभिनेत्रीप्रति रुष्ट भयो । विवाद त्यतिमा मात्रै सीमित रहेन । मनोरञ्जन पत्रकारिता गर्ने पत्रकारहरूले कंगनालाई बहिष्कार नै गर्ने निर्णय गरे । कंगनाले पनि यसविरुद्ध कानुनी उपचार खोजिन् । खासमा कंगनालाई आफ्नो अघिल्लो फिल्म ‘मणिकर्णिका’ को समीक्षामा आलोचना गरिएकामा ती पत्रकारसँग झोक चलेको रहेछ । त्यसको भडास प्रेसमिटमा पोखिन् ।कंगनाले भनेकी छन्, ‘बलिउडमा सधैं डन, लागूऔषधजस्ता विषयमा फिल्म बनाउँदा कसैलाई नराम्रो लाग्दैन । तर कोही देशकै विभूतिहरू, योद्धाहरूका बारेमा फिल्म बनाउन खोज्छन्, तब आलोचना हुने गर्छ । के यहाँ देशका वीर अथवा रत्नहरूमा फिल्म बनाउनु गलत हो ? उनीहरूको कथा जनतासामु ल्याउन कसैले जिम्मेवारी उठाउँछ भने सहयोग गरिएको खोई ?’ उनले ‘मणिकर्णिका’ बनाएर आफू राष्ट्रवादी भएको जिकिर गर्दै थपिन्, ‘राष्ट्रवादी हुनु लज्जाको विषय हैन । यस विषयमा फिल्म बनाउनु मूखर्ता हैन ।’ त्यसो त कंगनालाई भारतीय प्रमलाई खुसी पार्नका लागि पनि राष्ट्रवादी बनिरहेको आरोप पनि लाग्ने गरेको छ । यसैलाई हतियार बनाई कंगना राजनीतितर्फ हाम फाल्न पो खोजेकी हुन् कि भनी शंका गर्नेलाई भने उनले ठाडै अस्वीकार गरिदिएकी छन् । अथवा, आफू राजनीतिमा नआउने प्रस्ट पारेकी छन् । एक्लो संघर्ष गर्दै बलिउडमा आफूलाई अग्रपंक्तिको अभिनेत्रीमा उभ्याउन सफल कंगना नातावाद र कृपावादको प्रखर विरोधी पनि हुन् । यही धारणाका कारण पनि कंगनाको बलिउड सहकर्मीसँग प्रायः चिसो सम्बन्ध छ । उनी आफूलाई लागेको कुरा कोही रिसाऊन् वा खुसाऊन् भन्ने नसोची निर्धक्क बोलिदिन्छिन् । यही स्वभावले पनि कतिपय उनलाई असली लडाकु मान्दै समर्थन गर्छन् भने बलिउडमा धेरैले रुचाउँदैनन् पनि । त्यसैले बारम्बार उनी कोही न कोहीसँग झगडा गरिरहेकै हुन्छिन् । यति बेला त उनको दुश्मनी पत्रकारसँग नै पर्‍यो । कंगनाले आफू हिन्दी माध्यमको भएकाले पनि अंग्रेजी माध्यमका मिडियाले हेप्ने गरेको समेत आरोप लगाउन भ्याइन् ।बीबीसी हिन्दीले हालै लिएको अन्तर्वार्तामा कंगनालाई आफ्ना फिल्मको समीक्षा पचाउन किन गाह्रो परेको ? भन्ने सवालमा भनेकी छन्, ‘फिल्म समीक्षा नकारात्मक हुने बित्तिकै आपत्ति जनाइहाल्नुपर्छ भन्ने हैन । तर जो फिल्म समीक्षाको नाममा ट्रोल गर्छ, मेरो आपत्ति त्यसमा हो ।’ यतिबेला बलिउडकै अर्की अभिनेत्री तापसी पन्नुले कंगना र राजकुमार राव स्टारर फिल्म ‘जजमेन्टल है क्या’ को ट्रेलर हेरेर राम्रो लागेको प्रतिक्रियामा समेत मुछिएकी छन् । तापसीको प्रतिक्रियालाई लिएर कंगनाकी दिदी रंगोलीले ‘तापसी सधैं कंगनाको सस्तो नक्कल गर्छिन्’ भनी टिप्पणी गरेकी थिइन् । तापसीले हालै आफ्नो घुँग्रिएको कपाल बनाएको तस्बिर सेयर गरेपछि रंगोलीले उक्त आरोप लगाएकी थिइन् । तापसीले भने उक्त कपाल आफ्नो जन्मजात नै भएको र यसलाई सस्तो नक्कलको आरोप लाग्छ भने आफू सस्तै बन्न पनि आपत्ति नरहेको व्यंग्य कसेकी थिइन् । कंगनाले भने तापसी आफूप्रति सधैं नकारात्मक रहँदै आएको र उनले जस्तो रोइकराइ गरेर काम नखोजेको जवाफ फर्काएकी थिइन् ।सबैसँग झगडा मात्रै पर्न थालेपछि कंगनाले आफ्नै समीक्षा गर्दै भनिन्, ‘म आफ्नो दिलको बाहेक अरू कसैको सुन्दिनँ । कहिलेकाहीं त आफैंलाई म सन्की हुँजस्तो पनि लाग्छ । हो, ममा कामप्रति एकखाले अचम्मको सनक पनि छ ।’ 