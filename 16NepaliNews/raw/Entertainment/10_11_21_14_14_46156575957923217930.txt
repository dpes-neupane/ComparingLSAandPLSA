काठमाडौँ — मुस्लिम धर्मावलम्बीको बाहुल्य रहेको देश कतारको दोहामा ‘इद अल अदा’ पर्वको अवसर पारेर नेपालको सांगीतिक ब्यान्ड नेपथ्यले आफ्नो प्रस्तुति दिएको छ । इस्लामहरूको पात्रोअनुसार, अन्तिम महिनाको एघारौं र बाह्रौं दिन बलिदानको रूपमा उक्त पर्वलाई इद कुर्बान भनेरसमेत मनाइने गरिन्छ । दोहाको ‘एसियन टाउन एम्पिथिएटर’ को मञ्चमा आइतबार साँझदेखि हजारौं दर्शकमाझ नेपथ्यका मुख्य गायक अमृत गुरुङले सांगीतिक कोसेलीको पोको फुकाएका थिए । गाउनुअघि उनले बहुसांस्कृतिक विविधताले संसारलाई नै एउटा रमाइलो गाउँमा परिणत गरेको धारणा राख्दै आउँदै गरेको हिन्दु धर्मावलम्बीको चाड जनैपूर्णिमा र गाईजात्राको पनि स्मरण गरे । ‘इद मुबारक’ भन्दै गुरुङले ‘भेंडाको उनजस्तो...’ बाट ब्यान्डको प्रस्तुति थालेका थिए । त्यसपछि कन्सर्टमा नेपथ्यका सर्वकालीक हिट गीतहरू ‘छेक्यो छेक्यो...’, ‘शिरफूल शिरैमा...’, ‘लामपाते सुरती...’ जस्ता गीतहरू गाएर दर्शक माहोललाई जुरुक्कै उचाले । त्यसो त गायक गुरुङको प्रस्तुतिमा कतारमा संघर्ष गरिरहेका तन्नेरीहरूलाई उनीहरूका प्रियहरूको सन्देशका रूपमा ‘मै मरिजाऊँला जीवन छोट्टो छ...’ समर्पण गरे ।केही वर्षअघि तयार पारेको यस गीतलाई नेपथ्यले रोजगारीका निम्ति प्रबासिएका नेपाली कामदारहरूमै समर्पित गर्दै म्युजिक भिडियो तयार पारेको थियो । नेपथ्यले त्यसपछि ‘चरी मर्‍यो सिसैको गोलीले...’, ‘जोमसोमे बजारमा...’, ‘जोगले हुन्छ भेट...’, लगायत गीत गाउँदा कतारको दोहास्थित नेपालीहरू गायकलाई साथ दिएर गाउँदै नाचिरहेका देखिन्थे । 