काठमाडौँ — बलिउड सुपरस्टार सलमान खान ५४ वर्षका भएका छन् । झन्डै ३० वर्षदेखि हिन्दी फिल्ममा छाइरहेका सलमानको नयाँ फिल्म ‘दबंग ३’ बिहीबारमात्रै सय करोड क्लबमा प्रवेश गरेको थियो । डेढ दशकसम्म बलिउडलाई हाँक्ने तीन खान सुपरस्टारमध्ये सलमान एक हुन् । आमिर र शाहरुख खानसँग मिलेर नब्बेको दशकमा सलमानले रोमान्टिक फिल्मको धार समातेका थिए । तर, नयाँ दशकमा भने ‘वान्टेड’ र ‘दबंग’जस्ता फिल्मले सलमानलाई एक्सन स्टार बनाइदियो । सलमानका १५ वटा फिल्मले सय करोडभन्दा बढीको व्यापार गरेका छन् । फिल्मको कमाइको आधारमा गणना गरिने स्टारपावरमा सलमान अहिले बलिउडका नम्बर एक हिरो हुन् । उनीपछि आमिर खान, अक्षय कुमार, अजय देवगन र शाहरुख खान छन् ।  अविवाहित सलमान एैश्वर्या रायलगायतका पूर्व प्रेमिकाहरुसँगको सम्बन्ध र दुर्व्यवहारका खबरले चर्चामा आएका सलमान कालो हरिणको सिकार र फुटपाथमा सुतिरहेका मानिसहरुमाथि गाडी चढाएको मुद्दामा जेल समेत परेका थिए । उनका ‘राधे’, ‘किक २’ र ‘शेर खान’ आगामि फिल्म हुन् । 