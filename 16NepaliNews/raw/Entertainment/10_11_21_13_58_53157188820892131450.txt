काठमाडौँ — कला साधनालाई उमेरले छेक्दैन । ८३ वर्षमा आइपुग्दा पनि नेपालभाषा र नेपाली संगीतमा निरन्तर क्रियाशील छन् जगमोहन वामी । घर ललितपुर चापागाउँ । नेवार भाषामा चापागाउँवासीलाई ‘वामी’ भनिन्छ । यही चिनारी बोकेका उनै जगमोहन एकल सांस्कृतिक साँझमा उत्रिए । गोदावरी साहित्य प्रतिष्ठानले राजधानीमा उनको सम्मान गर्दै ‘एकल साँझ’ गरेको हो । जमलस्थित राष्ट्रिय नाचघरमा वामीले माइक्रोफोन समातेर गाउँदै गर्दा दर्शकदीर्घाबाट निरन्तर ताली बजिरह्यो । उनलाई अग्रज गायक एवं अभिनेता मदनकृष्ण श्रेष्ठदेखि युवा पुस्ताकी गायिका निशा देसारसम्मले सघाए । गायिका देसारसँग वामी स्वयंले पनि स्टेज सेयर गरे । कार्यक्रममा एउटाबाहेक सबै नेपालभाषाका गीत प्रस्तुत गरिएका थिए । वरिष्ठ संगीत साधक योगेश वैद्य, ज्ञानु राणादेखि जुजुकाजी रञ्जित, संगीता शाक्य, सानुबाबु महर्जन, उत्तम महर्जन, प्रताप दास, डा. भाष्कर मेहना कायस्थ, कैलाश मेहेर कायस्थ, चैतन्य मोहन कायस्थले पनि वामीद्वारा संगीतबद्ध गीत गाए । प्रत्यक्ष संगीतमा प्रस्तुत गरिएको एकल साँझको संगीत संयोजन संगीतकार जुगल डंगोलले गरेका थिए । ‘हामी उहाँकै गीत सुन्दै हुर्केका हौं,’ संगीतकार डंगोलले भने, ‘नेवार समुदायको लोकगीत र संस्कृतिमाथि वामीको योगदान निकै महत्त्वपूर्ण छ । यो उमेरमा पनि उहाँको सक्रियता लोभलाग्दो छ । नयाँ पुस्ताका लागि यो ठूलो प्रेरणा हो ।’ वामीले गाउँदै गर्दा नेवारी समुदायको पुराना गीतसित संस्कृति नजिकसँग जोडिएर आउने बताए । कार्यक्रममा गायक वामीसँगै वाङ्मय शताब्दीपुरुष एवं संस्कृतिविद् सत्यमोहन जोशी र संगीतकार डंगोललाई गोदावरी साहित्य परिषद्ले सम्मानसमेत गरेको थियो । संस्कृतिविद् जोशीले नेपालभाषासँगै नेपाली भाषाको गीत संगीतमा वामीको अतुलनीय योगदान रहेको बताए । ललितपुरका सांसद नवराज सिलवाल र गोदावरी नगरपालिकाका मेयर गजेन्द्र महर्जनले पनि वामीबाट नयाँ पुस्ताले सिक्नुपर्ने बताए । परिषद् अध्यक्ष वरिष्ठकुमार अधिकारी र कार्यक्रम संयोजक हरिराम महर्जनले वामीको योगदानबारे प्रकाश पारे ।