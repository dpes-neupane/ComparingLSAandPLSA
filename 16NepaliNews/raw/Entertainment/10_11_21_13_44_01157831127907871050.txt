काठमाडौँ — २ वर्षदेखि अलमलमा रहेको चलचित्र प्राविधिक संघले आयोजना गर्ने नेफ्टा(नेपाल फिल्म टेक्निसियन) अवार्ड काठमाडौंको टुँडिखेल हुने भएको छ । सोमबार काठमाडौंमा पत्रकार सम्मेलन गर्दै संघले 'भिजिट नेपाल २०२०' लाई लक्षित गरेर अवार्ड कार्यक्रम नेपालमै गर्ने घोषणा गर्‍यो । कार्यक्रम आगामी चैत १५ गते हुँदैछ ।यसअघिको नेफ्टाको ९ औं संस्करण भने दुबईमा भएको थियो । नेपाल प्रहरी महानिरीक्षक सर्वेन्द्र खनालको सभापतित्वमा सम्पन्न कार्यक्रममा राजेश हमाल, बसुन्धरा भुसाल, भुवन केसी, निर्मल शर्मा, रमेश उप्रेतीलगायत कलाकार तथा निर्देशकहरु तुलसी घिमिरे र दीवाकर भट्टराईलगायतको उपस्थिति थियो । संघका अध्यक्ष पुष्कर लामाले यस वर्ष पनि ३२ विधामा अवार्ड वितरण गर्ने बताए । कार्यक्रममा अभिनेता हमालले प्राविधिकबिना आफ्नो ३२ वर्षे फिल्म यात्रा अधूरो रहने बताए । 'चलचित्र क्षेत्र प्राविधिक बिना अधुरो छ,' उनले भने, 'प्राविधिकसँग मेरो सम्बन्ध सुरुदेखि नै आत्मीय थियो । फिल्मको ३२ वर्षको यति लामो यात्रा प्राविधिक बिना असम्भव नै थियो ।'त्यस्तै निर्देशक तुलसी घिमिरेले सुरुका दिनमा नेपाली फिल्ममा बम्बई अनि कलकत्ताबाट प्राविधिक ल्याइने गरेको बताए । उनले भने, 'अत्यन्तै छोटो समयमा फिल्ममा उल्लेखनीय हिसाबले प्राविधिक बढे, यो खुसीको कुरा हो ।' 