तिलोत्तमा — बाहिरबाट हेर्दा महल । चारैतिर सालका काठका झ्याल । टिनको छानो । काठैकाठको बार । भित्र पसेपछि काठकै भर्‍याङ । माटोको भुइँ । कोठामा काठैको सिलिङ । काठैको बार्दलीबाट परपरसम्म गाउँ हेर्न सकिने । परेवाको घुरघुर । वरिपरि आधुनिक शैलीका घर छन् । बीचमा रहेको यो परम्परागत घर आकर्षक देखिन्छ ।बुटवल–भैरहवा ६ लेन सडकअन्तर्गत मणिग्राम चोकदेखि ४ किलोमिटर पूर्व–दक्षिण रूपन्देहीको तिलोत्तमा–११ महुवारीमा दुईतले घर छ । वि.सं. १९७२ मा निर्माण भएको घरमा अहिले कोही बस्दैनन् । अहिले यो सेल्फी घर बनेको छ । गेटबाहिर उभिएर घरको तस्बिर मोबाइलमा कैद गर्नेको लर्को लाग्छ । घर पृष्ठभूमिमा राखेर सेल्फी खिच्ने उस्तै आउने गरेको घरधनी ७६ वर्षीया कृष्णमाया उदयले बताइन् ।‘कोहीकोही भित्रै आएर पनि फोटो लिनुहुन्छ,’ उनले भनिन्, ‘काठमाडौं र पाल्पाका घरजस्तै रहेछ भन्छन् ।’ बिहे भएर आएपछि आफ्नो परिवार लामो समय यही घरमा बसेको कृष्णमायाले सुनाइन् । ‘पहिलो पटक घर देख्दा कस्तो रहेछ जस्तो लागेको थियो,’ उनले भनिन्, ‘पछि थाहा भयो, यो त पुर्ख्यौली डिजाइनको घर रहेछ ।’ पौराणिक घरका बारेमा थाहा पाएपछि तिलोत्तमा–६ का विनोद आचार्यले पनि घरमा पुगेर सेल्फी खिचेको बताए । ‘पुराना संरचना रुचाउने भएकाले सो घर भएको ठाउँ खोज्दै पुगें,’ उनले भने, ‘एक सय वर्ष कटिसकेको घर रहेछ, अविस्मरणीय याद तस्बिरमा कैद भयो ।’ घर देख्दा अचम्म लागेको र आफ्ना परिवारका अन्य सदस्यलाई समेत त्यहाँ लगेर घर देखाउने सोच बनाएको उनले सुनाए ।कृष्णमायाका अनुसार त्यसबेला आसपास थारू बस्ती र खरका छाना भएका घर मात्र देखिन्थे । उनी भने जमिन्दारको घरमा बिहे भएर आएकाले ठूलो घरमा परेको अनुभूति गर्थिन् । श्रीमान्का दाजुभाइले घरबारे बताउँदा ध्यान दिएर सुन्ने गरेको उनले बताइन् । ‘भूतबंगलाजस्तो छ भनेर सबै डराउँथे,’ उनले भनिन्, ‘मेरा ससुरा स्व. चन्द्रमान उदय माथिल्लो तलाको अघिल्लो झ्यालबाट बाहिर चिहाएर बस्ने र काम गर्ने मानिसलाई अह्राउने गर्नुहुन्थ्यो रे ।’ कृष्णमायाले सासू, ससुरा दुवैलाई देख्न पाइनन् । उनका श्रीमान् ताराप्रसादको २५ वर्षअघि मृत्यु भइसकेको छ । त्यसपछि यही घरमा छोराछोरी हुर्काएको उनले बताइन् । दैनिक लिपपोतले घरको सौन्दर्यमा रौनक थप्थ्यो । साढे दुई कट्ठामा रहेको घरमा तीन वर्षदेखि कोही बस्दैनन् । एकातर्फ ऐतिहासिक घर छ, नजिकै कृष्णमायाका माइला छोरा अशोकले बनाएको नयाँ घर छ । कृष्णमाया र माइला छोराको परिवार नयाँ घरमा बस्छन् । पुरानो घरलाई अब सम्पदाका रूपमा संरक्षण गर्ने र पुराना दिन सम्झने माध्यम बनाएको अशोकले बताए । ‘आमाले नै घर कहिले बनेको भन्ने कुरा थाहा पाउनुभएन,’ उनले भने, ‘अहिले यही घरमा पाँच पुस्ता बसिसक्यो ।’ अशोकका अनुसार उनका पिता ताराप्रसादले बनाएको उक्त घरमा काठमाडौंबाट पाल्पा र अन्य जिल्ला जाने र पाल्पातिरबाट त्रिवेणी, काठमाडौं जानेहरू बास बस्न आउँथे ।परिवारका अनुसार घर निर्माण गर्दा काठमाडौंबाट कालिगढ ल्याइएको थियो । घरमा प्रयोग भएका इँटा भारतीय मजदुर बोलाएर गाउँमै पोलेर बनाएको अग्रजबाट सुनेको कृष्णमायाले सुनाइन् । परिवारका अघिल्ला पुस्ताले बताएअनुसार इँटा जोडेर प्लास्टर गर्न धानको भुस, मास, भेली, चुना, मेथीलाई ढिकीमा कुटी ८ दिनसम्म गलाएर राखेपछि भित्तामा पोतेर ढलान गरिन्थ्यो । त्यसलाई चुना र सुर्कीको मिश्रण भनिने गरेको उनले बेलीबिस्तार लगाइन् । यसले जोडिएको इँटा सयौं वर्षसम्म टिक्ने भनाइ रहेको छ ।अहिलेसम्म घरमा त्यस्तो ठूलो क्षति नभएको अशोकले बताए । ‘पुराना ठूला घरमा चारैतिर ढोका राख्ने चलन रहेछ,’ उनले भने, ‘डाँका लाग्ने भएकाले भाग्न सजिलो होस् भनी ढोका राखिएको रे ।’ आफूले जान्ने भएपछि ढोका हटाएर झ्याल बनाएको भन्दै उनले अहिले घरमा १० वटा झ्याल रहेको बताए । कहींकतै चर्किएको ठाउँ देखे टाल्न खोज्दा सिमेन्ट नै नअडिने र पुरानो मसला (सिमेन्ट बज्र) बनाउने कालिगढ नभेटिएकाले मर्मतसम्भार गर्न नपाएको उनको भनाइ छ । आमा कृष्णमायाले घरको संरक्षण गरेर राख्नुपर्छ भनिरहेकाले अशोकका छोराले समेत यो घर मानिसले आएर हेर्ने सम्पदाकै रूपमा राख्ने बताए । वि.सं. १९९० को भूकम्पमा घरको बाहिरी भागमा केही क्षति भएको भए पनि भित्री संरचना र सौन्दर्य उस्तै छ ।स्थानीय अगुवाले पहिले जंगल रहेको स्थानमा काठमाडौंबाट ताराप्रसादका बुबा आई घर बनाएर बसेको र आफूकहाँ काम गर्न अन्यत्रबाट आउने मानिसलाई आफ्नो जग्गाबाट केही जमिन दिँदै बस्ती विकास गरी समुदायमा परिणत गरेको सुनाए । त्यो बेलाको सबैभन्दा सुन्दर घर अहिले पनि बनावटका हिसाबले उस्तै रहे पनि अझ मर्मतसम्भार गरी संरक्षण गरेर राख्न सके पुस्तौंपुस्ताले इतिहासको एउटा पाटो देख्न र बुझ्न पाउने उनीहरूको सुझाव छ । ६ वर्षको उमेरदेखि उक्त घरका बारेमा जानकारी रहेको स्थानीय ६० वर्षीय होमनाथ अर्यालले बताए । ‘त्यसबेला मालिक (जमिन्दार) बस्ने घरका रूपमा चिनिन्थ्यो,’ उनले भने, ‘ताराप्रसाद पनि ठूलो जमिन्दार हुनुहुन्थ्यो र उहाँको घर महलसरह लाग्थ्यो ।’ कामदार राखेर काम गराउने, घरको अगाडि ठूलठूला नरिवलका बोट, बार्दलीबाट हेरेर बस्ने गरेको देखेको र आफू उक्त घरमा गइरहने उनले स्मरण गरे । यस्तो कलात्मक घर नभत्काउन स्थानीयले समेत सुझाएको र अहिले घर आकर्षणको केन्द्र बनेको उनले बताए । घरधनीले यसको संरक्षण गरिरहेको र यसलाई अझ लामो समय जोगाउन स्थानीय तहले समेत चासो दिनुपर्ने उनले बताए । 