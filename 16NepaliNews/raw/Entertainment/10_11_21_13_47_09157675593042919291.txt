काठमाडौँ — अभिनयकै लागि चिनिने नाम हो, मिथिला शर्मा । लामो समयदेखि उनी फिल्ममै व्यस्त छिन् । अक्सर उनी दिदी कि त आमाको भूमिकामा फिल्ममा देखिन्छिन् ।प्रदर्शनको तयारीमा रहेको फिल्म 'आमा'मा पनि उनी आमाकै भूमिकामा छिन् । यसअघि फिल्म 'कथा काठमाडौं'मा पनि उनी आमाकै भूमिकामा देखिएकी थिइन् । तर, दीपेन्द्र के. खनाल निर्देशित 'आमा'ले भने उनको परिचयमा 'आमा'उपनाम थपिदिएको उनी बताउँछिन् । फिल्मको ट्रेलर सार्वजनिक कार्यक्रममा उनले 'आमा'लाई जीवनको टर्निङ पोइन्ट नै घोषित गरिन् ।'मान्छेको जीवनमा एउटा टर्निङ पोइन्ट हुन्छ । घुम्ती आउँछ । यो फिल्म मेरो जीवनको एउटा घुम्ती नै हो, दिदीबाट आमामा जाने', उनले भनिन् 'हुन त मैले थुप्रै फिल्ममा आमा बनेर खेलिसकेको छु । फिल्ममा आमा बने पनि मलाई सम्बोधन गर्ने आमा नै थियो । तर, दिदीपछि मेरो उपनाम परिवर्तन गराएको छ आमाले ।फिल्ममा काम गरेसँगै सबैले उनलाई आमा सम्बोधन गर्न थालेको अनुभव उनले कार्यक्रममा सुनाइन् । यो फिल्ममा उनी १० दिनपछि मात्रै आवद्ध भएकी थिइन् । यसअघि आमाको भुमिकामा कलाकार सुर्यमाया खनाल फिल्ममा अनुबन्धित भएकी थिइन् । फिल्म निर्माणअघि नै उनी फिल्मबाट बाहिरिएपछि मिथिलाको इन्ट्री भएको थियो । प्रदर्शनको तयारीमा रहेको फिल्मबाट मिथिलालाई के आमाकै उपनाम मिल्ला त ? त्यो भने हेर्न बाँकी नै छ ।