प्रायः मुद्दाहरुमा एकै ठाउँमा देखिने बलिउड पछिल्लो समय विभाजित देखिन थालेको छ । भाजपा सरकारलाई हेर्ने दृष्टिकोणमा बलिउडका धेरै कलाकारहरुको फरक फरक मत छ । जहाँ आमिर खान, नसिरुद्धिन शाहलगायत कलाकारले मोदी सरकारको उदयपछि भारतमा असहिष्णुता बढेको बताउने गरेका थिए, त्यही अक्षय कुमार, अजय देवगनजस्ता स्टारले उनीहरुको खण्डन गर्दै सरकारको बचाउ गर्ने गरेका थिए । यस्तै किसिमको विभाजन बलिउडमा अहिले फेरि देखिएको छ । यसपटकको मुद्दा पनि उस्तै पेचिलो छ । यो मुद्दा हो हालै भारतीय संसदले पास गरेको नागरिकता ऐनको संशोधन । संशोधनले बंगलादेश, अफगानिस्तान र पाकिस्तानबाट २०१४ डिसेम्बरभन्दा पहिले शरणार्थीका रुपमा भारत आएकालाई नागरिकता दिने व्यवस्था गरेको छ । तर, यसमा मुस्लिम धर्म मान्नेलाई भने समावेश गरिएको छैन । यो संशोधनको भारतका विभिन्न स्थानमा विरोध भइरहेको छ भने सर्वोच्च अदालतमा पनि मुद्दा परेको छ । यी प्रदर्शनमध्ये पछिल्लो समय दिल्लीको जामिया मिलिया इस्लामिया विश्वविद्यालयका विद्यार्थीको प्रदर्शन र त्यसमा भएको पुलिसको दमनको चौतर्फी विरोध भएको छ । यो विरोधले बलिउड स्टारहरुको पनि ध्यान तानेको छ । जेएनयूकी पूर्व विद्यार्थी अभिनेत्री स्वारा भास्कर राजनीतिक र समाजिक विषयमा ट्विटरमा टिप्पणी गरिरहनेमा पर्छिन् । उनले यस्तो विषयमा नबोल्ने कुरै भएन । विद्यार्थीमाथिको दमनको विरोधमा बलिउडका प्रायः सबैजसो कलाकार खनिए । अजय देवगनदेखि फरहान अख्तर, कंगना रनावत हुँदै वरुण धवनसम्मका स्टारले यसको विरोध गरेका छन् । वरुणले त आफू मुम्बईमा भएको र सुरुमै दिल्लीको कुरा थाहा नभएको भन्दै ट्विट गरे । रोशन अब्बासले चाहिँ शाहरुख खान यस्तो मुद्दामा किन चुप भनेर प्रश्न गरे ।अनि आइन्– कंगना रनावत । बलिउड स्टारहरुकै ठूलो आलोचक बनेर निस्किइरहेकी कंगनाले टाइम्स अफ इन्डियालाई अन्तर्वाता दिँदै भनिन्, ‘बलिउड स्टारहरु आफूलाई निकै ठूलो ठान्छन् तर जब साँच्चिकै न्याय र लोकतन्त्रका लागि बोल्नु पर्दा कायर हुन्छन् । यिनको मेरुदण्डमा कुनै हड्डी छैन ।’यता पुलकित सम्राटले भने जामिया इस्लामिया दमनको विरोधमा ट्विट गर्दा बलिउड निर्देशक अशोक पण्डितको खप्की खानु परेको छ । पुलकितले लोकतन्त्रमा प्रहरीको यस्तो दमन असह्य हुने भनेर लेखे । उनले प्रहरीको व्यवहारलाई असभ्य पनि भने । पछिल्लो समय सत्तारुढ भारतीय जनता पार्टी र प्रधानमन्त्री नरेन्द्र मोदीको उग्र समर्थक पण्डितले भने पुलिसको व्यवहार होइन, विद्यार्थीको व्यवहार नै असभ्य छ । ‘विद्यार्थीले गुन्डाको जस्तो व्यवहार गर्ने ?’ यसपछि पुलकित र पण्डितकाबीच निकै धेरैबेर विवाद चल्यो । एकले अर्का विरुद्ध ट्विट गरिरहे । 