काठमाडौँ — टुबोर्ग ओपन सेसन २ का लागि महेश काफ्ले तथा त्रिशला गुरुङले आफ्नो प्रख्यात गीत नाच फिरिरि प्रस्तुत गरेका छन् । छोटो समयमा चर्चित यो गीतमा रोहित शाक्यले थप संगीत भरेका छन् । गीतमा लोक र आधुनिक दुवै संगीतको सुमधुर सम्मिश्रण पाइन्छ । सांगीतिक परिवारबाट आएका काफ्ले आफैंले गीत लेखेका हुन् । उनले ६ महिनासम्म ‘नाच फिरिरि...’मा गोप्य रूपमै काम गरेका थिए भने गीत सार्वजनिक भएको छोटो अवधिमै दर्शकश्रोताले रुचाएका थिए । प्रारम्भिक चरणमा इन्स्टाग्रामबाट कभर भिडियो अपलोड गर्दै आएका गुरुङले भने कम समयमै धेरै ख्याति पाएकी हुन् । बाल्यकालदेखि नै संगीतमा रुचि राख्ने उनले थुप्रै प्रतियोगितामा पनि भाग लिएकी थिइन् । काफ्ले र गुरुङ दुवैले सांगीतिक योगदानबापत थुप्रै पुरस्कार पाएका छन् । २०१८ मा आरबिट्ररीद्वारा टुबोर्ग ओपन सेसन नामक युट्युब च्यानल सुरु गरिएको थियो, जसमा ५१ वटा गीतका शृंखला संकलित थिए । ओपन–१ को सफलतापछि थप नयाँ संगीतकार, गायकगायिकाका साथ ओपन २ दर्शकमाझ आएको हो ।