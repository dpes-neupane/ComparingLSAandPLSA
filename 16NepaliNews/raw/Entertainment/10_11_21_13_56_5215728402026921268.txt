काठमाडौँ — पछिल्लो समय सहरका ग्यालरीहरूमा चित्र र मूर्तिकला मात्रै हैन, प्रत्यक्ष कला पस्किरहेका कलाकार पनि भेटिन सक्छन् । कोही संगीतको तालमा अभिनय गरिरहेका पनि हुन सक्छन्, कोही अनुहार र शरीरमा अनेक रङ पोतेर कसैलाई पर्खिरहेका पनि हुन सक्छन् ।कोही चाहिँ झुत्रेझाम्रे कपडा लगाएर सहरको प्रदूषणसँगै राजनीतिक–सामाजिक बेथितिमाथि व्यंग्य कसिरहेका हुन सक्छन् । चित्र र मूर्तिबाट मात्र नभई विभिन्न वस्तु, हाउभाउ, अभिनय र संगीतको सहारामा आफ्नो विचार र भाव प्रस्तुत गर्ने ‘पर्फमेन्स आर्ट’ को यतिबेला सहरका विभिन्न थलोमा अन्तर्राष्ट्रिय महोत्सव नै चलिरहेको छ ।अन्तर्राष्ट्रिय कला जगत्मा सन् १९५० को दशकबाटै देखा परेको यो धार नेपाल भित्रिएको धेरै भएको छैन । झन्डै दुई दशकअघि मात्रै काठमाडौंका ग्यालरी र कला प्रदर्शनीमा देखिन थालेको यो शैलीलाई अस्मिना रञ्जित, मनिषलाल श्रेष्ठ, सौरगंगा दर्शनधारी, पृथ्वी श्रेष्ठलगायतले अघि बढाइरहेका छन् । न्यु मिडियाकै भिन्न, स्वतन्त्र र सिर्जनशील यो फर्ममाथि केन्द्रित हुँदै आइतबार पाटनढोकास्थित तारा आर्ट ग्यालरीमा नेपाली तथा विदेशी गरी झन्डै एक दर्जनभन्दा बढी कलाकारले आआफ्नो अनुभव साझा गरे ।‘बिन्दु स्पेस फर आर्टिस’ ले गरेको एकहप्ते ‘काठमान्डु इन्टरनेसनल पर्फमेन्स आर्ट फेस्टिभल’ अन्तर्गत जापान, चीन, बंगालादेश, भारत र नेपालका कलाकारले एकआपसमा आआफ्नो पर्फमेन्स आर्टबारे खुलाउँदै विचार साटासाट गरेका हुन् । बालबालिकासम्बन्धी विषयमा पर्फमेन्स आर्ट गर्दै आएका जापानी कलाकार डायुस्के ताकेवाले आफ्नो कलामा जीवन र अनुभूतिलाई मिसाउँदै आएको बताए । उनले अरू विधामा भन्दा फर्ममेन्स आर्टमा स्वतन्त्रता र भिन्नै अनुभव हुने पनि बताए । त्यस्तै चिनियाँ कलाकार बिङयाङ यिनले आफूले प्रकृति, जीवन र अध्यात्मसम्बन्धी पर्फमेन्स आर्ट गर्दै आएको बताए । चीनमै बसेर प्रिन्ट मेकिङ कलालाई अगाडि बढाइरहेकी बंगालादेशकी इफात राजोआना रेयाले चिनियाँ जनजीवन र प्रकृतिलाई आफ्नो कलामा समेट्दै आएको बताइन् । भारतबाट सतादरु सोभान बान्दुरी, नेपालबाट मनिषलाल श्रेष्ठ, सौरगंगा दर्शनधारी, सरीता डंगोल, मुना भँडेललगायतले आआफ्ना अनुभव सुनाए ।फेस्टिभलको तेस्रो दिन सोमबारदेखि पर्फमेन्स आर्ट प्रस्तुति हुँदै छ । बौद्धस्थित तारागाउँ म्युजियममा चीन, नेपाल, भारतलगायता मुलुकका ८ कलाकारले कला प्रस्तुति दिने बिन्दु स्पेशका अध्यक्षसमेत रहेका कलाकार पृथ्वी श्रेष्ठले जनाए । उनका अनुसार सोही स्थानमा मंगलबार अन्य मुलुकका ७ जना कलाकारले प्रस्तुति दिनेछन् । बुधबार भने कलाकारहरूले पनौतीको सांस्कृतिक सम्पदालाई चिनाउने कला प्रदर्शनी गर्नेछन् । के हो पर्फमेन्स आर्ट ? यो विधा सन् १९६० को दशकदेखि स्थापना भएको मान्छि । जापानी मूलका अमेरिकी कलाकार योको उनोदेखि अमेरिकी प्रयोगवादी भिजुअल आर्टिस्ट क्यारोलीसम्मले फर्ममेन्स आर्टमा योगदान गरेका थिए । योको चर्चित अंग्रेजी ब्यान्ड बिटल्सका संस्थापकमध्ये एक जोन लेननका पत्नी थिइन् भने क्यारोलीले आफ्नै शरीरको प्रयोगमार्फत फर्ममेसन्स आर्ट प्रस्तुत गर्थिन् । लैगिंकता, यौनिकताजस्ता विषयमा कला अभिव्यक्ति दिने उनी पर्फमेन्स आर्टका क्रममा थुप्रै पटक नांगिएकी थिइन् । नेपालमा भने भर्खरै यसको बहस हुन थालेको श्रेष्ठले बताउँछन् । उनको विचारमा विभिन्न विषयवस्तु, घटना र अवस्थाप्रतिको धारणालाई प्रभावकारी रूपमा प्रस्तुत गर्न यो विधा रोचक र प्रभावकारी बन्न सक्छ । कलाको नयाँ फर्ममार्फत विश्वबजारमा नेपाली विचार प्रस्तुत गर्न यो माध्यम उपयोगी हुने उनको विश्वास छ । ‘यसमा लागेर पैसा नै नकमाए पनि हाम्रो प्रस्तुतिले अन्तर्राष्ट्रिय स्पेस पाउन सक्छ,’ उनले भने, ‘बिस्तारै यो नेपालमा कला फराकिलो बन्दै गएको छ ।’ कला प्रदर्शनकै क्रममा विभिन्न वस्तुलाई प्रतीकात्मक रूपमा प्रयोगमा ल्याउने भएकाले पर्फमेन्स आर्टलाई बहुआयमिक रूपमा बुझ्नुपर्ने उनको तर्क छ । कला प्रदर्शनीमा एकल, सामूहिक र आवश्यक परेका बेलामा दर्शकको समेत सहभागिता रहने भएकाले यसमा सबैजना सक्रिय रूपमा सहभागी हुन्छन् । 