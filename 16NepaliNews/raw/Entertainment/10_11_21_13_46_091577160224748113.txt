लमजुङ — ‘म दुःख गर्दै छु– म अनि नेपाली चलचित्र उद्योगका लागि । मनाङको शिरमा छु, चलचित्र ‘प्रेम गीत ३’ का लागि । पछिल्लो समय देशमा केके भइरहेको छ, एकदमै कम थाहा छ तर, चलचित्र ‘प्रेम गीत ३’ का लागि मेरो टिमले बबालै मिहिनत गरेको छ भन्ने चाहिँ राम्रैसँग थाहा छ ।’फिल्म ‘प्रेमगीत ३’ का निर्देशकमध्ये एक सन्तोष सेनले मनाङबाट आफ्नो फोटोसहित फेसबुकमा यो स्टाटस लेखेका छन् । अर्का निर्देशक छेतन गुरुङले हिमपात भइरहेको समय माइनस २६ डिग्री सेन्टिग्रेडको मध्यरातसम्म कडा परिश्रम गरिरहेको बताए । निर्देशक सेनले थप लेखेका छन्, ‘कथाको मागलाई मध्यनजर राखेर भव्य सेटभित्रको दृश्य कैद गरेपश्चात बिगत डेढ वर्षदेखि मनाङको यही मौसमलाई प्रतीक्षा गरेका थियौं ।’  चैत २८ गते रिलिज मिति तोकिएको फिल्म ‘प्रेमगीत ४’ करिब ३ सातादेखि ३ हजार ५ सय मिटर उचाइको मनाङ क्षेत्रका हिमपात र चिसोमा कैद भइरहेको छ । फिल्म ‘अन द स्पट’ सम्पादन पनि गरिएको छ । फिल्मको पूरा अंश छायांकन भएसँगै सम्पादन कार्य पनि सकाउने योजना रहेको सेनले उल्लेख गरेका छन् । मंसिर २० देखि छायांकन भइरहेको फिल्मले मंसिर २६ र २७ गतेको बाक्लो हिमपात र त्यसपछिको वातावरणलाई रातदिन खिच्ने मौका पाएको अर्का निर्देशक निर्देशक गुरुङले बताए ।  उनका अनुसार हिमपातका बीच सुटिङ निकै गाह्रो छ । राति आगो बालेर सुटिङ भइरहेको छ । ‘गाउँले सबै सहर झरेको अवस्थामा हामी माथि छौं । पीडा खेपेर काम गरिरहेका छौं । हिउँ पर्छ । घाम कम लाग्छ,’ उनले भने, ‘सिँगान पुछेर फाल्दा हातमा र भुइँमा पर्न नपाउँदै बरफ बनिसक्छ ।’ गुरुङ र सेनको संयुक्त निर्देशन रहेको फिल्ममा प्रदीप खड्का र क्रिष्टिना गुरुङले शीर्ष भूमिका निभाएका छन् । करिब २ हजार ५ सयबाट छानिएर आएकी क्रिष्टिनाको यो डेब्यु फिल्म रहेको निर्देशक गुरुङले बताए । उनले फिल्म ८० देखि ८५ प्रतिशत छायांकन सकिएको पनि जनाए । ‘एक सातामै छायांकन सक्ने योजना छ,’ उनले भने ।  फिल्मको कथा र पटकथा छेतन गुरुङ र मन्दिप गौतमले लेखेका छन् । राजधानीको कीर्तिपुरमा तयार गरिएको भव्य सेटमा करिब ४५ प्रतिशत छायांकन सकेर टोली मनाङ आएको थियो । बाँकी सबै छायांकन मनाङमै हुने निर्देशक गुरुङले बताए । उनका अनुसार फिल्ममा २ सय वर्षअघिको प्रेमकथा छ । फिल्ममा शिव श्रेष्ठ, सुनिल थापा, सन्तोष सेन, माओत्से गुरुङ, मनीष राउत, पुष्कर कार्की, प्रेम पुरी, लक्ष्मी बर्देवा, अनुभव रेग्मी, योगिशा खत्री, सम्वृद्धि शाही ठकुरी, क्रिजन गौतम, जीवन बराल, जीवन भट्टराई, सुजल बस्नेतलगायतले पनि अभिनय गरेका छन् । आसुशेन फिल्मस् प्रोडक्सनको प्रस्तुति रहेको फिल्ममा कल्याण सिंह र एलिश कार्कीको संगीतमा प्रताप दास, मेलिना राई, सागर आले र प्रविशा अधिकारीले स्वर भरेका छन् । चक्रबहादुर चन्द र डम्बरबिक्रम सेन कार्यकारी निर्मातामा छन् भने कुमार शान शाह र ओएसआर डिजिटल सह–निर्माताको रुपमा रहेको छ । राजेश श्रेष्ठको डीओपी रहेको फिल्मको एक्सनमा हिमाल केसी, कोरियोग्राफीमा कविराज गहतराज छन् । बनिश शाह र भूपेन्द्र अधिकारीले सम्पादन गरिरहेका छन् । सुटिङ टोलीले काठमाडौं फर्केपछि पोस्ट प्रोडक्सनको काम थाल्नेछ । फिल्ममा प्रदीप खड्का ‘प्रेम’ को रूपमा देखिँदै छन् । क्रिष्टिना गुरुङ ‘गीत’ को भूमिकामा छन् । निर्मातासमेत रहेका निर्देशक सन्तोष सेन आफैं ‘अंगत’ को भूमिकामा छन् ।