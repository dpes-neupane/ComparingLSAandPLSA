बर्दिया — एक पात लर्चा रे दुई पात लर्चा रेसखी रे, तीन पात लर्चा भैनई रे सारा बुंँद सुम्रौती भाकाको यो गीत पश्चिम तराईका थारू गाउँमा शुक्रबार अपराहृनदेखि गुन्जिरहेको थियो ।यो क्रम शनिबार बिहान ३/४ बजेसम्म चल्यो । थारू महिलाले विशेष रूपमा मनाउने कृष्णजन्माष्टमी पर्वका दिन यसरी गाइन्छ । सुरुमा कुलदेउता, धर्ती मातालाई गीतमार्फत सम्झिने चलन छ । दोस्रो चरणमा प्रकृतिलाई सम्झिने परम्परा छ । तेस्रो चरणमा भगवान् कृष्णका लीलाका बारेमा परम्परागत गीत गाएर यहाँका बस्तीमा रमाइलो गरिन्छ । थारू समुदायलाई प्रकृतिको पुजारी मानिन्छ । उनीहरू लर्चा भनिने एक प्रकारको सागसमेतलाई गीत (सुम्रौती)मार्फत् सम्झिन्छन् । बढैयाताल गाउँपालिका–६ की सुमतरानी चौधरीले लर्चाको साग सम्झिँदै अष्टामीको गीत सुरु गरिन् । ‘अष्टमीको पूजा गरेपछि रातभरि गीत गाएर रमाइलो गर्ने चलन छ । सागपात, कुलदेउता र कृष्ण भगवान्को जीवनमा आधारित गीत गाउँछौँ,’ उनले अष्टमी मनाउने विधिबारे सुनाइन्, ‘गीत निकै लामो हुन्छ । रात कटेको पत्तै हुँदैन ।’थारू समुदायले आफ्ना परम्परागत पर्व फरक र खास तरिकाले मनाउँछन् । उक्त समुदाय संस्कृतिको खानी पनि मानिन्छ । अष्टमीको अघिल्लो दिनदेखि तयारी सुरु हुन्छ । बिहानैदेखि गाउँको बडघरको घर, मन्दिर र सबैलाई पूजाका लागि पायक पर्ने व्यक्तिको घरको भित्तामा अष्टिमकी लेखिन्छ । बिहानैदेखि ब्रत बसेका युवायुवतीले कृष्ण, रावण, डोली बोकेका डोले, घरको चित्र कोरेर अष्टिमकी बनाउँछन् । सर्प, बिच्छी, घोडा, गाईगोरु, मयूरलगायतका पशुपन्छीको चित्र पनि त्यसमा समावेश गरिएका हुन्छन् । त्यससँगै सूर्य, चन्द्रामा, कमलको फूल लगायतका चित्र अटाइएका हुन्छन् । यसरी दिनभरि लगाएर बनाइएको अष्टिमकीमा अपराहृन चार/पाँच बजेबाट पूजाआजा सुरु हुन्छ । पूजा सामूहिक रूपमा गर्ने परम्परा छ । पूजा पनि विशेष तरिकाले गरिन्छ । 