काठमाडौँ — रिलिजको ठीक दुई वर्षपछि फिल्म ‘छक्कापन्जा २’ युट्युबमा अपलोड गरिएको छ । अपलोडको चार दिनमा नै दीपाश्री निरौला निर्देशित उक्त फिल्म युट्युबको नेपाल ट्रेन्डिङको पहिलो नम्बरमा आएको छ ।व्यावसायिक रूपमा सफलता पाइरहेको ‘छक्कापन्जा’ को सिरिजको यो दोस्रो संस्करणले पनि बक्सअफिसबाट राम्रै कमाइ गर्न सफल भएको थियो । युट्युबमा पनि शनिबार साँझसम्म पाँच दिनमा झन्डै ४९ लाख भ्युज बटुलिसकेको छ । युट्युबमा उक्त फिल्मले अहिलेसम्म ६३ हजार लाइक्स र १४ हजार डिसलाइक्स पाएको छ । तर ८ हजारभन्दा बढी कमेन्टस्मा बहुसंख्यकले फिल्म राम्रो नलागेको प्रतिक्रिया दिएका छन् । ‘ताई न तुईको फिल्म । न कथा न अभिनय । यो फिल्मको मुख्य कथाचाहिं के हो ? यस्तो फिल्म त आजकल गल्लीगल्लीमा सर्ट फिल्म बनाउँछन् त,’ युट्युबमा फिल्म हेरेपछि शिवकुमार बुढाथोकीले कमेन्टमा लेखेका छन् । अर्का, पारस न्यौपानेले भने केदार घिमिरेबाहेक अरू बकबास लागेको प्रतिक्रिया दिएका छन् । दीपक मानन्धरले भने ‘छक्का पन्जा’ युट्युबमै पाँच पटक हेरिसकेको तर अझै धित नमरेको टिप्पणी गर्दै लेखेका छन्, ‘तर ‘छक्का पन्जा २’ अघिल्लोजस्तो बन्न सकेको जस्तो लागेन । हुन त सबैको आ–आफ्नो हेराइ हो । मलाई राम्रो लागेन ।’ कमेन्टमा नै केहीले भने नकारात्मक प्रतिक्रियाका लागि र डिसलाइक गर्न आह्वान नै गरेका पनि छन् । नकारात्मक टिप्पणी बढिरहेपछि फिल्म अभिनेता तथा निर्माता दीपकराज गिरीले आफूले गालीहरू पढिराखेको जानकारी दिँदै व्यंग्यात्मक शैलीमा भिड्दै लेखेका छन्, ‘जसरी गाली गरिरहनुभएको छ । त्यसरी नै डिसलाइक्स अलि बढाउनुपर्‍यो । लाइक यति धेरै भएको राम्रो होइन । मान्छेहरूले नपत्याउलान्, झुर फिल्मको लाइक यति धेरै कसरी भन्लान्, अलि मिहिनेत गर्नुस् ।’ दीपकसहित प्रियंका कार्की, जितु नेपाल, केदार घिमिरे, बुद्धि तामाङ, वर्षा राउत, गौरव पहारी, स्वरुपपुरुष ढकाल, स्वस्तिमा खड्का, लक्ष्मी गिरी, जयनन्द लामा, शिवहरि पौडेल, किरण केसी, राजाराम पौडेललगायतको अभिनय रहेको ‘छक्कापन्जा २’ को पटकथा दीपकराज गिरी स्वयंले लेखेका हुन् । ‘छक्कापन्जा २’ लाई दीपक–दीपाको टिमले काठमाडौं उपत्यकाभित्र ६ महिनाअघि मात्रै रि–रिलिज गरेको थियो । तर उक्त समय भने फिल्मले खासै दर्शक बटुल्न सकेको थिएन । फिल्मको युट्युब रिलिज कुरेर बसेका कतिपय दर्शकले भने युट्युबमा फिल्म अपलोड नगरी फेरि हलमा लगाएको भन्दै आक्रोश व्यक्तसमेत गरेका थिए । युट्युबमा बहुप्रतीक्षित उक्त फिल्म अपलोड भएपछि भने अनपेक्षित प्रतिक्रिया बटुलेको हो । 