(विराटनगर) — मोरङको कटहरीकी रञ्जु ठाकुरलाई सूर्य उपासनाको महान् पर्व छठमा गाइने मुख्य लोकगीत कण्ठै छ । उनले परिवारका अग्रज महिलाबाट गाउन सिकेकी हुन् । ‘संस्कृतिकै रूपमा पुराना पुस्ताबाट नयाँले सिक्ने हुनाले यो कहिल्यै लोप हुन्न,’ उनले भनिन् । छठको माहोलबीच ठाकुरले आफूलाई मन पर्ने सूर्य महिमाको मैथिली गीत गुनगुनाइन्, ‘उगु उगु हे दिनानाथ.....भेलै अर्घ्य के बेर ।’उनका अनुसार यो गीतमा सूर्यदेवसँग उदय हुनलाई बिन्ती गरिँदै छ । ‘बिहानीपख घाटमा यही लोकगीत गाउँछौं र बजाउँछौं,’ उनले भनिन् । डेढ दशकदेखि व्रत बस्दै आएकी विराटनगर मेनरोडकी गृहिणी ४५ वर्षीया प्रभा शर्माको घरमा एक महिना अगाडिदेखि छठ संगीत गुन्जिरहेको थियो । ‘गीतले नै पर्वको छनक दिन्छ,’ उनले भनिन्, ‘गुनगुनाइरहँदा प्राय: गीत कण्ठस्थ नै हुन्छ ।’ हुन त पूजाको तयारीदेखि अन्तिम दिनको अनुष्ठानसम्म गाइनेबजाइने हरेक गीत शर्मालाई मन पर्छ तर उनले आफूलाई मन परेको छठकै भोजपुरी गीत सुनाइन्, ‘काँच हि बाँस के बहंगिया...बहंगी लचकल जाय...।’‘यो लामो गीत हो, जसमा व्रतालु एवं परिवारजन पूजासामग्रीसहित घरबाट साँझबिहान पूजाका लागि जलाशय किनारमा जाँदाको क्षण वर्णन गरिन्छ,’ उनले भनिन्, ‘बटुवाले पूजासामग्रीबारे सोध्ने जिज्ञासाको जवाफ पनि गीतमै छ ।’ पछिल्लो समय भने कतिपय नेपाली र भारतीय गायकले यी गीतलाई आआफ्नै भाषा एवं लवजमा रेकर्ड गराएका कारण संरक्षणमा मद्दत मिलेको उनले बताइन् । अर्की व्रतालु स्थानीय पाका महिला तारादेवी गुप्ताले धार्मिक अनुष्ठानको सुरुवातदेखि अन्तसम्म हरेक गतिविधिमा युवापुस्ताको सक्रिय सहभागिता हुने हुनाले लोकगीतले निरन्तरता पाएको बताइन् । ‘हाम्रो परिवारका छोराछोरीले अनिवार्य गाउनुपर्छ,’ उनले भनिन् । गुप्ताले पनि सानैदेखि सुन्दै आएको भोजपुरी लोकगीत सुनाइन्, ‘केलवा जे फरेला घवद से.....ओई पर सुगा मेडराय...।’ गीतमा छठ मैयाँलाई चढाउन खेतबारीमा जोगाएर राखिएको केरालाई सुगाले खाएर जुठो नपारून् भन्ने आशय रहेको उनले सुनाइन् । विराटनगरको शुक्रबारे हाट बस्ने सिरहाकी व्यवसायी एवं गृहिणी पूजा मण्डलका अनुसार यी लोकगीतमा छठको विधि र महिमा मात्र नभएर लैंगिक एवं जातीय समानता र महिलाको पीडा पनि व्यक्त हुन्छ । उनले आमाबाट सुन्दै आएको ‘छोटी रे मोटी डोमिन बिटुहिया के लामी लामी केस...’ उदाहरण दिँदै भनिन्, ‘यो लामो लोकगीतमा दलित डोम समुदायकी चिटिक्क परेकी छोरीसँग अर्घ्यअगाडि नै पूजासामग्री राख्न चाहिने बाँसको ढकी र नाङ्लो ल्याउन अनुरोध गरिँदै छ । तराई–मधेसको यो ठूलो पर्वमा चाहिने यी कलात्मक सामग्री मुख्यत: दलित डोम र मुसहर समुदायले तयार पार्छन् ।संस्कृतिका जानकार सुशील देवका अनुसार मैथिली एवं भोजपुरीलगायत भाषामा रहेका यी लोकगीतले छठको माहोललाई प्रवर्द्धन गर्दै आएको छ । ‘लोकगीतबिना छठ अधुरो रहन्छ,’ उनले भने, ‘नयाँ पुस्तामा पनि यो सर्दै जानु सकारात्मक कुरा हो ।’