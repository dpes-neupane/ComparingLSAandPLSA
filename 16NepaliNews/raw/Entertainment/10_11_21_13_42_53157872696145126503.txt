काठमाडौँ — शुक्रबार प्रदर्शनमा आएका दुई बलिउड फिल्म 'तानाजी' र 'छपाक'को व्यापारलाई लिएर विभिन्न अनुमान गरिएका थिए । अजय देवगन–सैफअलि खानले अभिनय गरेको इतिहासका एक पात्र तानाजी मालुसुरेको कथा रहेको 'तानाजी' र दीपिका पादुकोणको मूख्य भूमिका रहेको एसिड आक्रमणमा परेकी युवती लक्ष्मी अग्रवालको जीवनमा आधारित 'छपाक' भिन्न विषय र शैलीका फिल्म हुन् ।तैपनि, दुवै फिल्ममा ठूला स्टारहरु र भव्य प्रचार भएकाले व्यापारमा कसले बाजी मार्ला भन्ने थियो ।  पहिलो दिनको व्यापार आँकडामा अजय देवगनको 'तानाजी' निकै अगाडि देखिएको छ । फिल्मले पहिलो दिन भारतभरीबाट झन्डै १६ करोडको व्यापार गरेको छ। बलिउडका बजार बिश्लेषक तरन आदर्शलाई उद्धृत गर्दै हिन्दुस्तान टाइम्सले जनाएअनुसार यो फिल्मले पहिलो दिन १५.१० करोडको व्यापार गर्‍यो। 'छपाक' ले भने ४.७५ करोडको कमाइ गर्‍यो। दिल्लीको जवाहरलाल नेहरु विश्वविद्यालयमा भएको सरकार विरोधी विद्यार्थीको प्रदर्शनमा सहभागी भएपछि दीपिकाको आलोचना भएको थियो । सत्तारुढ भाजपा समर्थकले 'बाइकट दीपिका' भन्ने अभियान नै चलाएका थिए ।