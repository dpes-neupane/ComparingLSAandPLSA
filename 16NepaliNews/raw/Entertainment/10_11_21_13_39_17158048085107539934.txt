काठमाडौँ — नम्रता श्रेष्ठका एक दर्जन बढी फिल्म रिलिज भए तर बक्सअफिसमा कमाल गर्ने फिल्मचाहिँ छैनन् भन्दा हुन्छ । 'प्रसाद'ले पनि घरेलु बजारबाट जसातसो लगानी उठाएको मात्र हो । अन्य अभिनेत्रीको तुलनामा अभिनय ठिकठाक भएकाले नम्रतालाई फिल्मको खास अभाव भएन, न त फ्लप कुनै असर नै पर्‍यो ।  'जायरा'पछि भने नम्रतालाई संकट परेको छ । यस फिल्ममा उनको अभिनय मात्र होइन, लगानी पनि थियो । तर, बक्सअफिसमा सुपरफ्लप भयो । जबकि यसको लगानी अढाई करोडभन्दा भनिएको थियो । व्यापक प्रचारप्रसार गरिएको थियो तर रिलिजको सुरुवाती दिनबाटै दर्शकको खडेरी लाग्यो । सकारात्मक प्रतिक्रिया पाएन । यस फिल्ममा नम्रता मार्सल आर्ट्स खेलाडीका रुपमा देखिएकी थिइन् । लगानी र मेहनत डुबेपछि नम्रता नयाँ फिल्ममा अनुबन्ध भएको खबर बाहिरिएको छैन । यसबीच केही अवार्ड समारोहमा भने उपस्थित भएकी थिइन् । 