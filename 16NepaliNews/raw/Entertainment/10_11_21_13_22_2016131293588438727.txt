काठमाडौँ — नेपाली फिल्म 'सेल्फी किङ' ५७ औं 'सिएएस' अवार्डको मनोनयनमा परेको छ । विश्वप्रख्यात संस्था सिनेमा अडियो सोसाइटीले आयोजना गर्ने अवार्डको 'बेस्ट साउन्ड मिक्सिङ' विधाको मनोनयनमा यो फिल्म परेको हो ।यो विधामा फिल्म 'नमडल्याण्ड', 'साउन्ड अफ मेटल', 'टेनेट', 'मुलान' लगायतका फिल्म मनोनयनमा परेका छन् । विश्वका ठूला फिल्महरुसँग आफूले साउन्ड मिक्सिङ गरेको फिल्म प्रतिस्पर्धामा उत्रिँदा खुसी लागेको उत्तम न्यौपानले बताए । 'ओस्कार दाबेदार फिल्महरुसँग सेल्फी किङ प्रतिस्पर्धामा छ । एकदम खुसी छु,' उत्तमले भने । विशाल सापकोटा निर्देशित 'सेल्फी किङ'मा उत्तमको साउन्ड डिजाइन छ । उनी यो वर्ष मात्रै सिएएसको सक्रिय सदस्यमा छनोट भएका थिए । अवार्ड कार्यक्रम २०२१ को अप्रिल १७ मा क्यालिफोर्नियाको लस एन्जलसमा हुनेछ । 