काठमाडौँ — लकडाउनले गर्दा प्रत्यक्ष मारमा परेका फिल्महरुका प्रदर्शन अझै अलमलमा छन् । कोरोना महामारीले गर्दा हलिउडदेखि बलिउडका फिल्म प्रदर्शन मिति पछाडि धकेलिएको छ । कोरोनाको संक्रमण बढ्दै जाँदा लकडाउन अनिश्चित हुँदै गएको छ । यस्तो अवस्थामा बलिउडका केही फिल्मले प्रदर्शनका लागि डिजिटल माध्यम रोजेका छन् ।अक्षय कुमारको 'लक्ष्मी बम्ब'देखि अमिताभ बच्चनको 'गुलाबो सिताबो' डिजिटल प्लेटफर्ममा प्रदर्शन हुने पक्का भइसकेको छ । लकडाउनले असर पारेको नेपाली फिल्म उद्योगमा पनि पछिल्लो समय डिजिटल प्लेटफर्मबारे गाइँगुइँ सुनिन थालेको छ । के नेपालमा डिजिटल प्लेटफर्ममा फिल्म प्रदर्शन सम्भव छ त ? 'अवश्य पनि सम्भव छ । हामीसँग डिजिटल प्लेटफर्म छ । हामी विश्व बजारमा नेपाली फिल्म लिएर जान तयार छौं । निषेधित केही देशबाहेक अन्य ठाउँमा पैसा तिरेर फिल्म हेर्न सक्ने प्लेटफर्म हाम्रो छ,' फोपीका कार्यकारी निर्देशक प्रशान्तराज कार्कीले भने, 'मेरो विचारमा अहिले फिल्मका निर्देशक/निर्माता/वितरकले यो प्लेटफर्ममा फिल्म प्रदर्शन गर्ने ठूलो आँट गर्न जरुरी छ । यस्तो भयो भने लगानी उठाउन सक्नेमा म विश्वस्त छु ।' 'फोपी' नेपाली फिल्म प्रदर्शन गर्न मिल्ने डिजिटल एप हो ।फोपीका कार्यकारी निर्देशक प्रशान्तराज कार्कीअहिले लकडाउनले अधिकांश हल बन्द छन् । केही देशहरुमा मनोरञ्जनका क्षेत्र खुले पनि हलहरु खुल्न सकेको छैन । यस्तो अवस्थामा सामाजिक दूरी कायम गरेर फिल्म हेर्न डिजिटल प्लेटफर्म नै उपयुक्त ठान्छन् प्रशान्तराज ।तर, नेपाली फिल्मका निर्माताहरु भने नेपालमा गतिलो डिजिटल माध्यम नै नरहेको तर्क गर्छन् । त्यसैले अधिकांश फिल्मकर्मीहरु अवस्था सामान्य हुने पर्खाइमा छन् । निर्माता अर्जुन कुमार भन्छन्, 'नेपालजस्तो देशमा डिजिटल प्लेटफर्मको कल्पना नगरे हुन्छ ।'त्यस्तै अर्का निर्माता सन्तोष सेनले नेपालका डिजिटल प्लेटफर्मले फिल्मको लगानी बराबरको रकम नदिएको बताउँछन् । लकडाउनले गर्दा प्रदर्शन स्थगित भएको उनको फिल्म 'प्रेमगीत ३'मा ५ करोड लगानी भएको दाबी गर्छन् सेन । भर्खरै मौलन थालेको डिजिटल प्लेटफर्ममा लगानी उठ्न समय लाग्ने प्रशान्त बताउँछन् । 'यो आफैमा परिपक्व उद्योग पनि होइन । कुनै पनि उद्योग बन्नलाई सयौं वर्ष लाग्छ । हामी सुरुवाती अवस्थामा छौं,' उनले सुनाए, 'परिपक्व नभएको उद्योगले नै लगानी उठाउनुपर्छ भन्नु चाहिँ मुर्खता हो । तर, हामीले कुनै कुरामा लगानी गरेको छ भने त्यसले कालन्तरमा रिटर्न दिने हो । यो बुझेर अहिले फिल्मकर्मीले सामुहिक रुपमा यो प्लेटफर्म प्रयोग गर्ने आँट गर्नुपर्छ ।'सन्तोष सेननेपालमा 'फोपी'बाहेक 'भिडियो पसल' र 'सिनेमा घर'जस्ता प्लेटफर्म छन् । सायद यी प्लेटफर्म सक्रिय हुँदो हो त यस्ता प्लेटफर्ममा निर्माताको विश्वास बढ्ने थियो । तर, अवस्था ठिक उल्टो छ । लकडाउनले गर्दा दर्जन फिल्मको प्रदर्शन रोकिएको छ । यस्तो अवस्थामा निर्माता डिजिटल प्लेटफर्मलाई बलियो मान्दैनन् ।'डिजिटल प्लेटफर्ममा फिल्म प्रदर्शन गर्नु राम्रो कुरा हो । तर त्यो गर्नको लागि नेटफ्लिक्स, अमाजोन प्राइमजस्ता बलियो एप्सहरु नै छैन नेपालमा । त्यसैले फिल्म प्रदर्शनको अवस्था तुरुन्तै देखिएको छैन। मेरो फिल्म त थियटर प्रदर्शन हुन्छ होला,' निर्देशक सुदर्शन थापा सुनाउँछन् ।नेपालमा यस्ता प्लेटफर्मको पकड बलियो नभएको स्वीकार्छन् फोपीका प्रशान्तराज । 'हो, हामीकहाँ फिल्म हल जतिको पहुँच भएको डिजिटल प्लेटफर्म छैन । त्यसको कारण चाहिँ इन्टरनेटको पहुँच मात्र होइन, डिजिटल लिट्रेसी पनि हो,' उनले भने, 'नेपालको डिजिटल प्लेटफर्मले अन्तर्राष्ट्रिय प्लेटफर्मसँग प्रतिस्पर्धा गर्नुपर्छ । त्यहीमाथि नेपाली फिल्मकर्मीको पुरातनवादी सोच छ, उहाँहरु डिजिटल भन्ने साथ युट्युब बुझ्नुहुन्छ । पहिला त झन लामो समयपछि मात्र डिजिटल प्रदर्शन गर्नुपर्छ भन्ने मान्यता थियो ।' डिजिटल प्लेटफर्ममा सिर्जना चोरी हुने जोखिम रहेको निर्माता सन्तोष सेन बताउँछन् ।'लक्का जवान'का निर्माता किरण केसी भन्छन्, 'डिजिटल प्लेटफर्ममा फिल्म चोरी हुने जोखिम हुन्छ । डिजिटलतिर प्रदर्शन गर्दा २२/२५ लाख आउला, त्यतिले केही हुँदैन । हाम्रो फिल्ममा त २ करोड १५ लाख खर्च भएको छ । ठीक छ नयाँ प्रविधिबाट १ करोड सामान्य तरिकाले आइहाल्ने र बाँकी रकम पछि पाउने अवस्था हुन्छ भने प्रदर्शन गर्न तयार छौं । तर यहाँ त्यस्तो अवस्था छैन । त्यसैले डिजिटल माध्यममा जाने सोचेनौं ।'किरण केसीलकडाउनले अधिकांश फिल्मकर्मीलाई डिजिटल प्रदर्शनतिर सकारात्मक बनाएको प्रशान्तराजको बुझाइ छ । पछिल्लो समय मात्रै धेरै फिल्मकर्मीले उनीसँग फोपी प्रदर्शनका लागि कुराकानी अगाडि बढाएका छन् । हल खुल्ने छैन टुङ्गो लकडाउन लम्बिँदै गएको छ । लकडाउन खुकुलो बनाउँदै लैजाने सरकारले योजना बनाइरहे पनि तत्काल सिनेमा घर भने खुलाउने पक्षमा छैन ।फिल्म प्रदर्शनको लागि लामो समय कुर्नुपर्दा निर्मातालाई घाटा हुने अर्जुनकुमार सुनाउँछन् । 'फिल्म हल चल्नलाई ६ महिनादेखि १ वर्ष त लाग्ला । चपली हाइट-३ मा मेरो लगानी त्यस्तै १ करोड ५० लाख हो,' उनले भने, '२ वर्ष यसरी डेढ करोड लगानी गरेर चुपचाप बस्दा त घाटा हुने भयो नि । समयमै फिल्म रिलिज हुन पाएको भए चपली हाइटले झैं यो फिल्मले कमाउने आशा थियो । लकडाउनले निर्माता मात्र बर्बाद भएको हो । निर्माता डुबेको हो ।'उनले विदेशमा पनि फिल्मको अधिकार बिक्री गरिसकेका थिए । अब विदेश प्रदर्शन पनि टुङ्गो नभएको उनी बताउँछन् । उनी थप्छन्, 'हामीलाई त घाटा भइसक्यो । दु:ख छ । अब संसारभर नै यो महामारी लागेको छ, दुख मानेर पनि के गर्नु ।''चपली हाइट ३' गत चैत २८ मा नै प्रदर्शन गर्ने तयारी थियो । तर लकडाउनले गर्दा फिल्मको प्रदर्शन सम्भव भएन । सरकारले लकडाउन घोषणा गर्नुअघि उनको टिम फिल्मको मिक्सिङ सक्ने तयारीमा थियो । तर, मिक्सिङको काम बाँकी रह्यो । 'लकडाउनको पहिलो पीडित हामी हौं । यो महामारीले गर्दा हाम्रो फिल्मको प्रदर्शन रोकियो ,' निर्देशक सुदर्शन अवस्था सामान्य भएपछि नै फिल्म प्रदर्शन गर्ने तयारीमा छन् । त्यस्तै तोकिएको मितिमा फिल्म प्रदर्शन गर्न नपाउँदा निर्माता सेनलाई पनि घाटा भएको छ । 'मेरो त ठूलो बजेटको फिल्म हो यो । अहिले फिल्मको ओभरसिज ठप्प भयो । विदेशको वितरकलाई पनि घाटा अनि लगानी गरिसकेपछि रिलिज हुन नपाउँदा त मलाई पनि घाटा । फिल्म जति दिन होल्ड भयो त्यति दिन घाटा हुन्छ निर्मातालाई,' उनले भने, 'चित्त बुझाउने के छ भने संसार नै अहिले यस्तो अवस्थामा छ । हामी मात्रै होइन । अहिले रोइकराई गरेर केही फाइदा छैन ।'सुदर्शन थापानिर्माता किरण केसीको फिल्म 'लक्का जवान' गत चैत २१ गते प्रदर्शन गर्ने तय भएको थियो । तर, अन्य फिल्मकर्मीका फिल्मलाई झैं उनको फिल्मलाई कोरोना लाग्यो । यस्तो अवस्थामा निर्माताले घाटा बेहोर्नु परेको उनी बताउँछन् । 'समग्रमा हामीले त घाटा बेहोर्नु पर्‍यो नि । भनेको समयमा फिल्म रिलिज भएको भए अहिले सम्म फिल्मको नाफा घाटा सबै थाहा हुन्थ्यो । अब कहिले, कसरी लाग्छ फिल्म ? लगानी गरेको पैसा त्यतिकै फ्रिज भएको छ ।' सिनेमा घर कहिले खुल्ने भन्ने नभएपछि निर्माता सन्तोष सेनले फिल्म प्रदर्शनको अर्को बाटोतिर आफ्नो पाइला चालेका छन् । नेटफ्लिक्समा 'प्रेमगीत ३' प्रदर्शन गर्ने प्रयास थालिसकेको उनी सनाउँछन् । 'नेटफ्लिक्समा प्रस्ताव पठाएका छौं । त्यहाँबाट उहाँहरुले टिजर मन पराइदिनु भएको छ, ' उनले भने, 'वानलाइनमा छलफल गर्न चाहनु भएको छ । तर वानलाइन लिएर जान पनि आवतजावत गर्न मिल्ने अवस्था हुनुपर्‍यो । त्यसैले अहिले मेरो टेक्निकल टिम पोस्टमा प्रपोजल बलियो बनाउने काम गरिरहेको छ ।'उनका अनुसार 'प्रेमगीत ३'को नेटफ्लिक्स प्रदर्शनका लागि बम्बईको एक फिल्मकर्मीले कुरा अगाडि बढाइदिएका छन् । 'हामी अन्तर्राष्ट्रिय प्लेटफर्म कुरिरहेका छौं । मिल्छ कि भन्ने आशा छ । फिल्मको अंग्रेजीमा सबटाइटलको काम भइरहेको छ । हामी ट्राइ गर्दैछौं । डिजिटल माध्यममा कसरी नेपाली फिल्म अगाडि बढाउने भन्ने तिर हाम्रो सोच गइरहेको छ,' उनले सुनाए ।उनको टिमले लकडाउनअघि चित्त नबुझेको दृश्यको रि–सुट र गीतहरुको छायांकन सकेको थियो । लकडाउनले गर्दा फिल्मको अन्तिम पोस्ट प्रोडोक्सनको काम रोकिएको उनी बताउँछन् । हुन त उनले आफ्नो फिल्म हल केन्द्रित गरेर नै निर्माण गरेका थिए । तर, दर्शकसमक्ष चलचित्र कहिले पुग्‍ने भन्ने टुङ्गो छैन । त्यसैले डिजिटल माध्यमको उपायतिर उनले आफ्नो कदम चालेका छन् । 'अब हल खुले पनि ६ महिनादेखि १ वर्षसम्म त हलमा दर्शक आउला जस्तो लाग्दैन । पहिलाको जस्तो दर्शकको भीड हलमा देख्न नपाएला,' सेनले भने, 'डिजिटलमै जाने भन्ने पक्का त होइन । तर हामीले त्यतातिर जाने कोसिस गरेका छौं । अब लगानीको नजिक पुग्यौं भने पनि डिजिटल जोखिम लिन कोसिस गरिरहेका छौं । त्यसकै प्रोसेसमा अघि बढ्ने तयारी छ । हेरौं के हुन्छ ।' 