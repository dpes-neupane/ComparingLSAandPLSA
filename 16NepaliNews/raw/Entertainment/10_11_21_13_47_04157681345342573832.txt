काठमाडौँ — अंग्रेजी नयाँ वर्षलगत्तै क्यानडाको टोरन्टोमा हुन गइरहेको पहिलो सिने स्टार अवार्डको विधागत उत्कृष्ट तीनको मनोनयन सार्वजनिक गरिएको छ । बिहीबार राजधानीमा आयोजित मनोनयन तथा प्रमाणपत्र वितरण कार्यक्रममा उत्कृष्ट फिल्मको प्रतिस्पर्धामा ‘प्रसाद’, ‘बुलबुल’ र ‘छक्का पञ्जा ३’ पर्दै अन्य विधामा पनि वर्चस्व कायम गरेका छन् ।उत्कृष्ट अभिनेतातर्फ ‘ए मेरो हजुर ३’ बाट अनमोल केसी, ‘प्रसाद’ बाट विपिन कार्की र ‘यात्रा’ बाट सलिनमान बनियाँ प्रतिस्पर्धामा रहँदा अभिनेत्रीतर्फ ‘बुलबुल’ बाट स्वस्तिमा खड्का, ‘रोमियो एन्ड मुना’ बाट सृष्टि श्रेष्ठ र ‘प्रसाद’ बाट नम्रता श्रेष्ठ रहेका छन् । यस्तै, पटकथातर्फ ‘प्रसाद’ बाट सुशील पौडेल, ‘बुलबुल’ बाट विनोद पौडेल र ‘छक्का पञ्जा ३’ बाट दीपकराज गिरी मनोनयनमा छन् भने निर्देशनतर्फ पनि ‘प्रसाद’ बाट दिनेश राउत, ‘छक्का पन्जा ३’ बाट दीपाश्री निरौला र ‘बुलबुल’ बाट विनोद पौडेल नै प्रतिस्पर्धामा छन् ।  गत वर्ष प्रदर्शनमा आएका फिल्महरूमध्येबाट निर्णायकले मूल्यांकन गरी मनोनयन निकालेको हो । फेब्रुअरी २२ मा हुने उक्त अवार्डमा १२ विधा समेटिएको छ । कार्यक्रममा बोल्दै आयोजक हिल्सा इन्टरटेन्मेन्ट प्रमुख प्रतीक बुढाथोकीले राष्ट्रका गहना मानिने कलाकार र सामाजिक अगुवाका रूपमा रहने फिल्मकर्मीलाई सम्मान गर्न पाउनु गर्वको विषय रहेको बताए । उनले नेपाली फिल्मको बजार विस्तार र अन्तर्राष्ट्रियकरण गर्न विदेशी भूमिमा हुने यस्ता अवार्डले सघाउ पुर्‍याउने बताए । अवार्डको निर्णायक समितिमा निर्देशक त्रय मोहन निरौला, रमेश बुढाथोकी र दिनेश डिसी रहेका छन् ।