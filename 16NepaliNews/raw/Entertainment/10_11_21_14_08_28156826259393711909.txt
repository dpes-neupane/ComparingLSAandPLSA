काठमाडौँ — पहिले पहिले नेपालीहरू रोजगारीका लागि अन्य मुलुक जाने प्रचलन थिएन । अहिलेजस्तो खाडी मुलुकमा श्रम अनुमति खुलेको पनि थिएन । काम खोज्दै भारत जाने लर्को भने त्यतिबेला खुबै हुन्थ्यो ।यसरी जानेहरूलाई ‘ मुग्लानवासी’ या ‘मुग्लानी’ भन्ने गरिन्थ्यो । तिनै मुग्लानीहरूको कथा टिपेर पञ्चायतकालमै भीमनिधि तिवारीले नाटक ‘टीका’ लेखेका थिए । उति बेलाको मुग्लानी कथा यति बेलाको प्रवासी व्यथाको रूपमा राजधानीमा मञ्चन भइरहेको छ । बिजुलीबजारस्थित कुञ्ज थिएटरमा नाटक मञ्चन जारी छ । आफ्नो रोजीरोटीका लागि मुलुकभित्र सम्भव नभएपछि छिमेकी भारतमा कुल्ली र दरवान बन्न जानेहरूको कथालाई उति बेला तिवारीले एकांकी नाटकमा टिपेका थिए । देश, परिवेश र समय फरक पनि अहिले प्रवासमा दुःख गर्नेहरूको कथासित नाटक ‘टीका’ ले बोकेको विषयवस्तु र पात्रहरूको संवेदना ठ्याक्कै मिल्छ । मुलुकमा रोजगारीको अभावका कारण लाखौं नेपाली प्रवासमा पसिना बगाइरहेका छन् । रेमिट्यान्सले देश चलिरहेको छ । युवा विदेश नगएको कुनै पनि गाउँ भेट्टाउन मुस्किल छ । परिवारको सुन्दर भविष्यको कल्पना गरी बिदेसिएका छोरा, छोरी, पत्नी या पतिको पर्खाइ गरिरहेको आफन्तीहरू जुनसुकै गाउँठाउँमा भेटिन्छन् । यस्तै पात्रहरूको मनोदशालाई नाटक ‘टीका’ ले प्रस्तुत गरेको छ । समित सापकोटाले निर्देशन गरेको नाटक हेर्दै गर्दा वैदेशिक रोजगारका कारण आइपर्ने सांस्कृतिक जटिलताहरू उति बेला पनि उत्तिकै थिए भन्ने महसुस हुन्छ । परिवारको एक्लो छोरो कमानसिंह रोजगारीका लागि बूढी आमा, सानो छोरा र श्रीमती छाडेर भारततिर लाग्छन् । निम्न मध्यमवर्गीय यो परिवारमा आयः आर्जन मूलस्रोत नै विदेशी भूमिको कमाइ हुन्छ । तर, पितृको श्राद्ध गर्दा छोरा चाहिने पुरानो मान्यता भए पनि कमानसिंह घरमा नभएकाले आमाले नै श्राद्धको काम गर्छिन् । नाटकमा ठुल्दाइ, झम्के, कमले, सुन्दरेजस्ता पात्रहरू पनि छन्, जो मुलुकभित्रै बेरोजगार बन्न बाध्य छन् । हरेक हिसाबले सक्षम युवा जनशक्तिसमेत मुलुकले सही रूपमा उपयोग गर्न सकेको छैन भन्ने पाटोलाई पनि नाटकले प्रस्तुत गरेको छ । घरमा लोग्ने मान्छे नहुँदा स्वास्नी मान्छेमाथि समाजले हेर्ने दृष्टिकोण, उसले गर्नुपर्ने सम्पूर्ण जिम्मेवारीलाई नाटकमा यथार्थ रूपमा प्रस्तुत गरिएका छन् ।आफन्त नहुँदा बेस्वादिलो लाग्ने चाडपर्वको रौनकदेखि विवाहित महिलामाथि पुरुषले राख्ने गिद्धे दृष्टिकोणसमेत नाटकमा देख्न पाइन्छ । दसैं आउनुपूर्वको हर्षोल्लास, दसैंका लागि खसीबोका जोहो गर्ने सन्दर्भ, गाउँघरमा खेलिने लंगुरबुर्जालगायतका दृश्यले नाटकलाई सांस्कृतिक रंग दिन्छ । एउटै कलाकारले नाटकमा घरी वयस्क, घरी बालक जस्ता फरक–फरक चरित्र निभाएका छन् । आफ्नै परिवारसँग चाडपर्वमा सँगै नहुँदाको पीडालाई नाटकमा निकै अर्थपूर्ण रूपमा प्रस्तुत गरिएको छ । जतिसुकै राम्रो अवसर भए पनि आफ्नै मुलुकमा पसिना बगाएर परिवारसँगै बस्न पाउनुपर्छ भन्ने सन्दर्भलाई नाटकले वकालत गर्न खोजेको छ । प्रत्यक्ष गीतसंगीत, मञ्चको उचित व्यवस्थापन, प्रकाश संयोजनलगायतका पक्षले पनि नाटकलाई अब्बल बनाउन सघाएको छ । भदौ ३१ गतेसम्म मञ्चन जारी रहने नाटकमा विनीता गुरुङ, श्रवण राणा मगर, राजकमल फकिर, न्हुज महर्जन, दीपेश काफ्ले, शारदा अधिकारी, सविन भट्टराई, मणिराज पौडेललयायतका कलाकारको अभिनय रहेको छ । 