मुम्बई — बलिउडका चर्चित निर्देशक सञ्जयलीला भन्साली आफ्नो नयाँ फिल्म ‘बैजू बावरा’मा अभिनेता रणवीर कपुर र दीपिका पादुकोणलाई अनुबन्धित गर्ने तयारीमा छन् ।लकडाउनको समयमा भन्सालीले फिल्मका लागि रणवीर र दीपिकासँग कुरा गरिरहेको बलिउड हंगामामा उल्लेख छ । भन्सालीले निर्माण गर्ने फिल्म १९५२ को ‘बैजू बावरा’को रिमेक हो । ‘रणवीर र दीपिकालाई जोडी बनाएर भन्साली पर्दामा जादू गर्न देखाउन चाहन्छन् । कुराकानी जारी छ । तर यी दुईले अहिलेसम्म हस्ताक्षर भने गरिसकेका छैनन्,’ ह‌ंगामाले लेखेको छ । भन्साली दीपिका र रणवीर सिंहको रियल जोडीलाई फिल्ममा लिने सोचमा छैनन् ।‘भन्साली रणवीरसँग आगामी भविष्यमा काम गर्नेछन् । तर उनी यो रियल जोडीलाई लगातार चारपटकसम्म फिल्ममा दोहोर्‍याउने छैनन्,’ हंगामाले लेखेकोछ । अभिनेता कपुरले भने भन्सालीले निर्देशन गरेको ’सावरिया’बाट बलिउडमा डेब्यू गरेका थिए । दीपिकाले यसअघि भन्सालीका तीन फिल्म ‘रामलीला’, ‘बाजिराओ मस्तानी’ र ‘पद्मावत’मा अभिनय गरेकी थिइन् ।रणवीर र दीपिकाले भने ‘बच्‍ना ये हसिनों’ र ‘य जवानी हे दिवानी’जस्ता सफल फिल्म गरेका थिए । उनी दुईको तेस्रो फिल्म ‘तमासा’ भने बक्स अफिसमा फ्लप भएको थियो । भन्साली अहिले घरबाटै अर्को निर्देशकिय फिल्म ‘गंगुबाई काथिवाडी’को काममा गर्दैछन् । फिल्ममा अभिनेत्री आलिया भट्टको प्रमुख भूमिका छ ।