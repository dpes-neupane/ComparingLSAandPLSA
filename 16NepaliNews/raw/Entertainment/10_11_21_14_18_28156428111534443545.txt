काठमाडौँ — पोखराका ती पुराना दिनहरूमा संगीतकार विक्रम गुरुङ र गायक अरुण थापा एकदम नजिक थिए । यतिसम्म कि अरुणले पहिलोपटक रेकर्ड गराएको गीतमा विक्रमले नै संगीत भरेका थिए ।लामो समयदेखि हङकङ बस्दै आएको संगीतकार विक्रम यतिबेला साथी अरुणको सम्झना गर्दै नेपालयको पलेँटी शृंखलामा प्रस्तुत भइरहेका छन् । शुक्रबार साँझदेखि सुरु तीनदिने पलेँटीमा झन्डै आधा समय विक्रम अरुणकै स्मृतिमा डुबे, उनैसँग जोडिएका गीत गाए । पोखरामा कलेज पढ्दाको समय अरुण प्रायः हिन्दी र चर्चित नेपाली गीतहरू गाउँदै हिँड्थे । विक्रमसितको भेटपछि नै उनले ‘कतै टाढा तिमीबाट भुलें भने, कल्पेर नबस्नु...’ गाए । राजधानीको कालिकास्थित आरशालामा विक्रमले यही गीतबाट आफ्नो प्रस्तुति थाले । गाउनुअघि रचनागर्भ भन्दै गर्दा विक्रम अरुण सम्झेर भावुक बन्थे । अरूणको बीसौं स्मृति दिवसको सम्झना गर्दै उनले दोस्रो गीत ‘आँखाको निद खोसिलाने...’ गीत सुनाए । यो पनि गायक अरुणकै स्वरमा सजिएको थियो । ‘यो गीतको सुरु मैले गरे पनि टुंग्याउन मुस्किल भएपछि अरूणले पनि साथ दिएका थिए,’ विक्रमले सम्झे । तेस्रो प्रस्तुति ‘जति माया आफ्नो लाग्छ, त्यति माया तिम्रो पनि...’ गीत अरुणको स्वरमा नभए पनि उनीसितै जोडिएको मर्मस्पर्शी कथाले दर्शकश्रोतालाई पनि गम्भीर बनायो । प्रकट पगेनीले लेखेको यो गीत रेकर्ड नभएका शृंखलामा रहेको गीत थियो । यो गीत विक्रमले अरूणको स्वरका निम्ति छानेका रहेछन् । ‘हङकङबाट बिदामा आएको बेला अरूणलाई खोजेर स्टुडियोमा ल्याएँ,’ उनले सुनाए, ‘अरुण त चिन्नै नसक्ने अवस्थामा पुगेछन् ।’ प्रेममा पाएको धोकाका कारण अरूण लामो समयदेखि डिप्रेसनमा थिए । उनको शारीरिक अवस्था नाजुक थियो । त्यतिबेला अरूणले गीत गाउनै सकेनन् । ‘म रेकर्डिङको काम अधुरै छोडेर हङकङ फर्कें,’ उनले भने, ‘उता पुगेको केही समयमै अरूणले संसार छोडेको खबर सुन्नुपर्‍यो ।’ पोखराबाट अध्ययनको सिलसिलामा काठमाडौं आएपछि कीर्तिपुरमा साहित्यकार सरूभक्तसँगको संगतको चर्चा गर्दै उनले कार्यक्रममा सरूभक्तकै रचनामा तयार भएका ‘एउटै मात्र सपना...’,‘थोपा थोपा...’, ‘कुरूप अनुहार...’, ‘लाहुरे हुन्छु....’, ‘एक युगपछि....’ जस्ता गीत सुनाए । उनले गाएका सरूभक्तका गीत प्रायः कीर्तिपुरकै एउटा कोठाभित्र रचना भएको गुरुङले उल्लेख गरे । ‘मीठामीठा क्षणहरू...’ र ‘मेरो भाग्य...’ गीतमा भने उनले उनका आफ्नै कलेजका दिन स्मरण गरे । यसपछि लाहुरे संस्कृतिसित जोडिएको विक्रमको गीत ‘विरह चलेजस्तो लाग्छ...’ लाई गायिका मीना निरौलाले सुनाइन् । गुरुङ गाउँका अधिकांश हट्टाकट्टा युवा लाहुरे बन्ने परिवेशलाई उनले गीतमा उतारेका थिए । 