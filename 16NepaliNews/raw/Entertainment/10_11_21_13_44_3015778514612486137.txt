(बागलुङ) — केही दिनदेखि मौसम चिसिएको छ । कतै हिउँ जमेको छ, कतै तुसारोले बसिसक्नु छैन । यही चिसो समयमा बागलुङ बजारमा भने ‘गलबन्दी च्यातियो...’ गीतले मौसम ततायो । छैटौं बागलुङ महोत्सवको अवसर छोप्दै धौलागिरि बहुमुखी क्याम्पस प्रांगणमा सयौं युवा यो गीतमा नाचे ।गायक प्रकाश सपूत आफ्नै गृह जिल्लामा अतिथि गायक बनेर झुल्केका थिए । उनले अढाइ घण्टासम्म दर्जनबढी गीत गाए । गीतमा दुई जनाको स्वर भए पनि उनले एक्लै गाउँदा सयौं तन्नेरीले साथ दिए । उनको गीतमा महिला स्वरसमेत स्थानीयले दिएका थिए । मञ्चमा उक्लन नपाउँदै दर्शकले गलबन्दीको माग गरेका थिए । तर उनले ‘बोलमाया’, ‘ब्याटल दोहोरी’, ‘चरर परर धरर’ जस्ता दर्जनबढी गीत गाए । सुरुमा ‘बोलमाया’ बाट धेरैलाई गम्भीर बनाएपछि उनले ब्याटल र ‘गलबन्दी’ मा नचाएका हुन् ।‘जाडोको मौसम भए पनि गीत संगीतले गरमागरम बनायो,’ स्थानीय मञ्जुल शाक्यले भने । गत शुक्रबारदेखि सुरु भएको महोत्सवले कलाकारहरूको जमघटको माहोल बनाएको छ ।बागलुङमै जन्मेका गायक वसन्त थापाले पनि दर्शकलाई खुब नचाए । लोकदोहोरी क्षेत्रमा सपूत र थापा चर्चामा छन् । थापाका ‘बागलुङ बजारमा, बाघको सालिक’, ‘वारि घुम्टे पारि गाजा’, ‘माछा मीठो दरम खोलाको’ जस्ता गीत चर्चामा छन् । गायक प्रकाश सपूत र थापा दुवै पञ्चेबाजाका गीतमा पनि अब्बल छन् । पञ्चेबाजा बजेपछि बागलुङे युवायुवती छमछमी नाच्छन् ।बागलुङकै श्रीकृष्ण बम मल्ल, रामकृष्ण बम मल्लजस्ता कलाकारको उपस्थितिले महोत्सव उत्सवमय बनेको छ । दिनभर खेलकुद र लोकदोहोरीमा झुम्ने बागलुङे साँझ राष्ट्रिय कलाकारको गीतसंगीतमा रमाइरहेका छन् । ‘आफ्नो गाउँमै आएर अतिथि बनेर सम्मानित हुन पाएर धेरै खुसी छु,’ सपूतले भने । जिल्लाको विकट धम्जा गाउँमा जन्मेका सपूत दुई छाक खाने र परिवारको जिम्मेवारी पूरा गर्ने अभियानमा हिँड्दा गायक बनेका थिए । बाबु बलबहादुर बिक र आमा मीना कुमारीको मिहिनेतबाट पढेका सपूत सानैदेखि लोकदोहोरी गीत भनेपछि हुरुक्कै हुन्थे ।