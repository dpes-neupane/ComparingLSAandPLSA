(पोखरा) — गुरुङ गीतको इतिहासमा पहिलोपटक यति छोटो समयमा फिल्म मैंरिमोमा समेटिएको ‘ए ङोल्स्यो...ए ङोल्स्यो...’ बोलको गीत १० लाख बढी दर्शकले हेरेको पाइएको छ । स्ट्रीम नेपालमार्फत युटुबमा २ वर्षअघि डाउनलोड गरिएको गीत दर्शकले अत्याधिक रुचाइएको मैंरिमो फिल्मका निर्देशक भोजबहादुर गुरुङले बताए ।कान्तिपुरका लमजुङ संवाददाता आश गुरुङले लेखेको उक्त गीतमा संगीत तेजेन्द्र गुरुङले भरेका छन् । मनोज गुरुङ र तारा श्रीषमगरले आवाज दिएका छन् । आइतबारसम्म उक्त गीत १० लाख २३ हजार बढीले युट्युबमा हेरिसकेका छन् ।गुरुङ गीतको इतिहासमा छोटो समयमा यति धेरैले युट्यबमा हेरेको भन्दै गीतका सर्जकलाई शनिबार साँझ पोखरामा सम्मान गरिएको छ । गुरुङ फिल्म एसोसिएसन नेपाल (जिफान) का अध्यक्ष गिरीप्रसाद गुरुङ, मैंरिमो फिल्मका निर्देशक भोजबहादुर गुरुङ लगायतले गीतकार आश गुरुङ, संगीतकार तेजेन्द्र गुरुङ र गायक मनोज गुरुङलाई गुरुङ संस्कारअनुसार फेटा गुथाएर खादा लगाई प्रमाणपत्र दिएर सम्मान गरेको थियो ।बेलायत निवासी एकेन्द्र गुरुङले रचना गरेको गीत ‘रिमै थुमै प्रे तन रोधींरी’ बोलको गीत गुरुङ समुदायमा सदाबहार बजिरहने गीतमा पर्ने निर्देशक गुरुङले बताए । ‘पछिल्लो समय ए ङोल्स्योले धेरै भ्युअर्स पाएको छ । यो हाम्रो लागि सौभाग्यको कुरा हो’ उनले भने ।गायक मनोज गुरुङले नेपालमा गुरुङको जनसंख्या साँढे ५ लाख समेत नभएको अवस्थामा दोब्बर हुने गरी गीत हेरिदिनुले भाषाभाषी फिल्म र गीतप्रतिको माया सवैको रहेको बताए । संगीतकार तेजेन्द्र गुरुङले ‘ए ङोल्स्यो....’ बोलको गीत गुरुङ समुदायमा मात्रै नभएर गैर गुरुङ समुदायमा पनि चर्चित रहेको र समुदायका कुनैपनि कार्यक्रममा उक्त गीत बज्ने गरेको बताए । ‘यही गीतबाट स्रोता दर्शकले सर्जकलाई पनि चिनेको छ । यही गीतले सर्जकलाई पनि चिनाएको छ’ उनले भने ।तेजेन्द्र गुरुङको संगीतमा अन्य गीतहरु गोविन गुरुङ, पवित्र गुरुङ, सरुन गुरुङ लगायतले स्वर भरेका छन् । अन्य २ गीत अमिर गुरुङ र प्रेम गुरुङले लेखेका छन् । फिल्का कार्यकारी निर्माता बालकाशी गुरुङ, कथाकार केयरसिंह गुरुङ, नायिका सेसुवा गुरुङ (सोनु) लगायतले गुरुङ फिल्मको इतिहासमा फिल्म मैंरिमोले छुट्टै छाप बनाएको दावी गरे । कलाकार गमन घलेले गुरुङ फिल्ममा आवद्ध भएको करीब २ दशकको अवधिमा मैंरिमोले गाउँघरको शिक्षा र गुणस्तरसम्बन्धी विषयवस्तुलाई उठान गरेको बताए । फिल्म प्रेम गुरुङ र सपना गुरुङले निर्माण गरेका हुन् । फिल्मलाई खीमबहादुर गुरुङले छायांकन गरेका छन् । उक्त फिल्म गुरुङ फिल्मकै इतिहासमा पहिलोपटक पोखराको बारही चलचित्र मन्दिरमा लगातार १ सातासम्म प्रदर्शन भएको थियो ।मुनाल फिल्मस प्रालि पोखराको ब्यानरमा निर्मित ‘मैंरिमो’ ७० प्रतिशत गुरुङ भाषामा छ । लमजुङको क्व्होलासोंथर गाउँपालिका २, मालिङको सैलुङ गाउँमा उक्त फिल्म छायांकन गरिएको थियो ।