मुम्बई — बलिउडको प्रेमीजोडी रणवीर कपुर र आलिया भट्टको विवाह आउने वर्ष हुने समाचार आएका छन् । बलिउडसम्बन्धि न्युजपोर्टलहरुका अनुसार यो जोडीले २०२० को डिसेम्बरमा भारतबाहिर सानो समारोहमा बिहे गर्ने जनाइएको छ ।समाचार पोर्टल कोइमोइका अनुसार त्यो बेलासम्म आफ्ना फिल्मको काम सकेर दुवैले एक महिनाको छुट्टी लिनेछन् । हुन त यसअघि दीपिका पादुकोण र कट्रिना कैफसँग पनि रणवीरले विवाह गर्ने समाचार आएका थिए । दीपिकाले पोहोर नै रणवीर सिंहसँग विवाह गरिसकेकी छन् । कट्रिना कैफसँग ब्रेकअपपछि रणवीरको अफेयर आलियासँग शुरु भएको हो । केही दिनअघि फिल्म समीक्षक अनुपमा चोपडाको राउन्ड टेबलमा दीपिका पादुकोणले आलियाले चाँडै बिहे गर्न लागेको बताएकी थिइन् । रणवीर र आलियाले सँगै अभिनय गरेको फिल्म ‘ब्रम्हाश्त्र’ २०२० मा आउँदैछ । यसअलावा आलियाले ‘तख्त’, ‘सडक २’ र संजयलिला भन्सालीको फिल्म ‘गंगुबाइ खतीवाडी’मा पनि मूख्य भूमिकामा अभिनय गरेकी छन् । रणवीर ‘सम्सेरा’मा पनि देखिदैछन् । 