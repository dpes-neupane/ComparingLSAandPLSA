काठमाडौँ — मन मिल्ने ४ जना साथीको पदयात्रा कथामा आधारित बलिउड सिनेमा ‘उचाई’को खुम्बु क्षेत्रमा सुटिङ सकेर अनुपम खेर, बोमन इरानी, परिणिति चोपडा, सारिक हसन लगायतका भारतीय कलाकार काठमाडौं फर्किएका छन् । खराब मौसमका कारण जहाजबाट फर्किन नसकेका उनीहरुलाई हेलिकप्टरबाट काठमाडौं ल्याइएको हो । मुख्य कलाकारसहित करिब डेढ सय जना भारतीय कलाकार र सिनेकर्मीको टोलीको अबको यात्रा मनाङतर्फ मोडिएको छ । खराब मौसमका कारण झन्डै एक साता पछाडि धकेलिएको उनीहरुको तालिकाअनुसार अबको १० दिन उपल्लो मनाङमा रहने छन् । निर्माणाधीन सिनेमा व्यवस्थापन हेरिरहेका नेपाली कम्पनी थ्री व्हिलरका संचालक सुरज आचार्यका अनुसार, मौसममा सुधार आएमा बलिउड कलाकारहरु अनुपम, बोमन, परिणिति, सारिक तारा एयरको टुइनअटर चढेर काठमाडौंबाट मनाङ जाने छन् । यदि जहाज उड्न नसक्ने मौसम भएमा उनीहरु अल्टीच्यूट एयरको हेलिकप्टरमा बिहीबार माथिल्लो मनाङ जानेछन् । अल्टीच्यूटका मार्केटिङ प्रमुख सीताराम सापकोटाका अनुसार, असोज १७ गते दिल्ली हुँदै काठमाडौं आइपुगेको यो टोली असोज २१ गते खुम्बु पुगेको थियो । स्वयम्भू, हायत होटल र त्रिभूवन अन्तर्राष्ट्रिय विमानस्थलस्थित यति एयरलायन्सको ह्यांगरमा सुटिङ सकेर खुम्बु क्षेत्र गएको यो टोलीले आइतबार खुम्बु क्षेत्रमा सुटिङ सकेको थियो ।तर, मौसम खराबी कारण मुख्य कलाकारसहितको टोली जहाजबाट फर्किन नसकेपछि सोमबार मनाङ एयरको हेलिकप्टरबाट फर्केका थिए । ‘मौसममा थोरै सुधार भएपछि तारा एयरले बुधबार ५ वटा उडानबाट लुक्लामा रोकिएका कलाकार र प्राविधिकहरुलाई काठमाडौं ल्यायो,’ आचार्यले भने, ‘बाँकी भोलि आउँदै छन् ।’ उनका अनुसार, खुम्बु क्षेत्रमा ११ दिनको सुटिङमा भरिया, नेपाली कलाकार, बलियडकर्मी र सुटिङ युनिटसहित करिब ५ सय जना थिए । उनका अनुसार, फिल्म युनिटले हालसम्म करिब १० करोड रुपैयाँ खर्च गरिसकेको छ । ‘मनाङको सुटिङ सकेर फेरि सगरमाथा आधार शिविर जानुपर्ने छ । यो सबै गरेर उचाईको टोलीले २० करोड रुपैयाँ हाराहारी नेपालमा खर्च गर्ने अनुमान गरेका छौं,’ आचार्यले भने । सुटिङ युनिटले सगरमाथा आधार शिविरमा गर्नुपर्ने छायांकनको काम अन्तिममा राखेको छ । ‘मनाङबाट फर्केपछि २५ जना जति कलाकार हेलिकप्टरमा लिएर सगरमाथा आधार शिविर जाने कार्यक्रम राखेका छौं,’ आचार्यले भने । कोराना संक्रमणले नेपालको पर्यटन र सिनेमा बजार थिलथिलो बनेका बेला नेपाल आइपुगेका कलाकारलाई सरकारको तर्फबाट स्वागत गर्न पर्यटनमन्त्री प्रेमबहादुर आलेले मंगलबार निम्तो दिएको बताउँदै आचार्यले नेपाल सरकारको निम्तोबारे मनाङबाट फर्केपछि तय हुने बताए । हाल भारतीय कलाकारहरु बौद्धस्थित हायत होटलमा बसिरहेका छन् ।तस्बिर सौजन्य : विवेक खड्का र सुरज आचार्य ।