७१ औं बर्लिन फिल्म फेस्टिभलमा रोमानियाका निर्देशक र्‍याडी जुडेस निर्देशित 'ब्याड लक ब्यांगिङ अर लुनी पोर्न'ले अन्तर्राष्ट्रिय प्रतिष्पर्धातर्फ उत्कृष्ट फिल्म घोषित भइ गोल्डेन बियर अवार्ड प्राप्त गरेको छ । त्यस्तै हंगेरीका निर्देशक डिनेस नागले 'नेचुरल लाइट'बाट उत्कृष्ट निर्देशकको सिल्भर बियर प्राप्त गरेका छन् । पछिल्लो सात वर्ष बर्लिनमा उत्कृष्ट फिल्मको गोल्डेन बियर जितेका फिल्मका निर्देशकहरु सम्मिलित जुरीले यो फिल्मको सट, निर्देशन र न्यारेसनको तारिफ गरेको छ । भर्चुअल रुपमा भएको फेस्टिभलमा 'ह्वील अफ फर्चुन एण्ड फेन्टासी'बाट युसुके हामागुचेसले सिल्भर ग्रान्ड जुरी अवार्ड पाउँदा मरिया स्पेथ्सले 'मिस्टर बाकम्यान एण्ड हिज क्लास'बाट सिल्भर जुरी अवार्ड प्राप्त गरिन् । मान इगर्टले लिडिङ पर्फमेन्सका लागि 'आइएम योर म्यान'बाट सिल्भर बियर पाइन् भने, लिल्ला किस्लिंगरले बेस्ट सपोर्टिङ पर्फमेन्सको सिल्भर बियर उचालिन् । उनले 'फरेस्ट-आइ सि यु एभ्रीह्वेर'बाट यो अवार्ड उचालेकी हुन् । त्यस्तै हङ्ग सेङसुले 'इन्ट्रोडक्सन'बाट पटकथामा सिल्भर बियर पाए । जिब्रान अस्वादले 'अ कप मुभी'बाट सम्पादनका लागि सिल्भर बियर प्राप्त गरे ।संसारका ठूला तीन फेस्टिभलमा पर्ने बर्लिनले यस वर्षदेखि अभिनयतर्फ 'जेन्डर न्युट्रल' अवार्ड सुरु गरेको छ । उत्कृष्ट अभिनता र अभिनेतृ तथा सहअभिनेता र सहअभिनेतृको अवार्डको साटो बर्लिनले मुख्य भूमिका र सहायक भूमिकामा मात्रै अवार्ड दिन थालेको हो । 