काठमाडौँ — 'कफी विथ करण' सोमा राष्ट्रपतिको नाम गलत लिएपछि बलिउड अभिनेत्री आलिया भट्टमाथि व्यापक ट्रोल आक्रमण भएको थियो । यो सन् २०१४ को कुरा हो । 'स्टुडेन्ट अफ दि इयर'का दुई अभिनेता वरुण धवन र सिद्धार्थ मल्होत्रा पनि सोमा उपस्थित थिए । करणले सामान्य ज्ञानको प्रश्न सोधेका थिए, भारतको राष्ट्रपति को हो? आलियाले जवाफमा पृथ्वीराज चौहानको नाम लिइन् । त्यसपछि उनीमाथि थुप्रै जोक्सहरु बने । हालै अभिनेत्री पूजा शर्मा पनि यस्तै ट्रोलको शिकार बनिन् । एक टेलिभिजन अन्तर्वार्तामा उनलाई सोधियो, 'नेपालमा कति जिल्ला छन् ।' पूजाको जवाफ थियो- १४ वटा । पूजाले गलत उत्तर दिएपछि सबैले उनको बौद्धिकतामाथि प्रश्न गरे । सामान्य ज्ञानसमेत नजानेको अभिनेत्रीका रुपमा मजाकमा उडाए । हुन त यसपछि पनि पूजा र प्रकाशबीच अर्को विवाद चुलियो । दुईबीच सहमति पनि भइसक्यो । करिब १ महिनाअघि गायक दुर्गेश थापा पनि मिमहरुमा छाए । एक टिभी अन्तर्वार्तामा नारायणगोपालको गीत गाउन लगाउँदा उनले भक्तराज आचार्यको गीत गुन्गुनाए । गीतको बोल थियो, 'मुटु जलिरहेछ' । संगीत क्षेत्रमा रहेर स्वरसम्राटकै गीत याद नभएको भनेर उनलाई धेरैले मजाक उडाए । त्यतिमात्र होइन कार्यक्रममा उनले यम बरालको गीत भन्दै रामकृष्ण ढकालको 'ओराली लागेको'बोलको गीतको नाम लिए । उक्त भिडियो क्लिप राखेर थुप्रै जोक्स र ट्रोल बने । उनको स्वर पनि हासोको विषय बन्यो । जताततै ट्रोलको शिकार भएपछि बलिउड अभिनेत्री आलिया के गरिन् त ? उनले 'एआइबी'सँग मिलेर उक्त कार्यक्रमपछि आफूलाई परेको असर, जोक्सलाई लिएर भिडियो बनाइन् । भिडियोमा सामान्यज्ञानदेखि आफ्नो 'आइक्यु' बढाउन गरेको अभ्यास देखाइएको छ । साथै, करणको सोमै गएर उनले सम्पूर्ण सामान्य ज्ञानको उत्तर दिएको देखाइएको छ । त्यसपछि बिस्तारै अभिनेत्री भट्टको यो कुरा मिडियामा सेलाउन थाल्यो । हुन त उनी पुग्ने कार्यक्रमममा यो पक्षलाई उठाएर अझै प्रश्न सोध्ने गरिन्छ । अभिनेत्री भट्ट आफै पनि यस विषय उठाएर दर्शक हसाउने गर्छिन् । पछिल्लो समय फिल्म 'गली व्बाई'को प्रचारमा उनले स्टेजमा उक्लेर भनेकी थिइन्, 'ममा र्‍याप गाउने प्रतिभा छैन । एउटा प्रतिभा छ, मलाई राष्ट्रपतिको नाम थाहा छैन ।'गायक दुर्गेश थापाले पनि आफू ट्रोलको शिकार भएको कुरा जोडेर नयाँ गीत निकालेका छन् । गीतको बोल, 'आलुजस्तो गायक' । आफ्नो सुरतालका विषयलाई जोड्दै गाएका छन्,'कहाँबाट सिक्नु मैले सुरताला, नगर सवाल'आफूले प्रकृतिबाट गाउन सिकेको कुरा गीतमार्फत भन्न खोजेका छन् । बिहीबारको फेसबुक लाइभमा समेत उनले यो कुरा समावेश गरेका थिए ।'वास्तवमा म गाउँमा हुर्केको गाउँले ठिटो । न मेरो आमाले स्कूल देखेको न मेरो बाउले गीत लेखेको । गाउँमा कसरी सुरताल सिक्नु । काठमाडौंमा आएर म मोडलिङमा लागें, गीत संगीत सिक्ने मौका मिलेन,' उनले भनेका छन्, 'पहिलो गीत निकाले । धेरै दर्शकले रुचाइदिनु भयो । अर्को गीत गाउने हौसला मिल्यो । ल्याएको गीतहरु सबैलाई दर्शकले मन पराइदिनु भयो त्यसपछि अझै गाउने आँट आयो ।' गीतमार्फत आफैंलाई व्यंग्य गरेका छन् दुर्गेशले-'कहिलेकाहीँ सुरसाधक पर्छन् होला चितआलुजस्तो गायक पनि हुँदो रहेछ हिट'युट्युबको ट्रेन्डिङको पाँचौं स्थानमा रहेको यो गीतबारे फेसबुकमा दुर्गेशले लेखेका छन्- 'जीवनमा मैले गरेका कुनै पनि काम प्रशिक्षण लिएर गरेको छैन, न त अभिनय नै सिके न नृत्य न संगीत नै । जे जति गरे अनुभवको आधारमा गरे सबैले माया दिनु भो हौसला दिनु भो । तर पढेर सिकेका भन्दा परेर सिकेका धेरै अनुभवले मलाई स्टेज पर्फम सिकायो र बिकायो पनि मलाई संगीत नजानेकोमा पछुतो छ पनि, छैन पनि तर मैले आफुलाई कसरी बेस्ट प्रस्तुत गर्ने भन्ने मात्र ध्यान दिएको हुन्छु । आलु जस्तो गायकमा त्यस्तो केही मात्र वास्तविकता र स्वीकारोक्ति छ ।' आफूमाथि मिम, जोक्स बनाउने र आफूमाथि हाँस्नेहरुलाई गीतमार्फत उनले जवाफ दिएका छन् । उनले आफूले गायनका लागि कुनै प्रशिक्षण नलिएको कुरा गीतमा समावेश गरेका छन् । फेसबुकबाट लाइभमा उनले यो घट्नाबाट केही सिकेर आउनुपर्ने लागेको उल्लेख गरेका छन् । 'मानिस सिकेर कि त परेर आएको हुन्छ । बीचमा मेरो ट्रोल र हरेक कुरा भयो । म क्षमा माग्न चाहन्छु । सबै कुराको जानकारी मलाई भएन । त्यो दिन म तनावमा पनि थिएँ,' उनले भनेका छन्, 'केही कुरा सिकेर पनि आउनुपर्छजस्तो लागेको छ मलाई । भर्खर भर्खर पाइला चाल्दैछु । दर्शकको मायाको आवश्यकता छ । तपाईँले नै बनाउनु भएको गायक हो म ।'गीतलाई आफ्नो रहर मात्र रहेको उनी स्वीकार्छन् । 'व्यक्तिबाट गल्ती हुन्छ । यो गल्ती मैले स्वीकारेको पनि छु । गायक भन्दा पनि म आफूलाई मोडल भन्न रुचाउँछु । गीत भनेको मेरो रहर हो । मैले एउटा गीत मनपरेपछि दर्शकले मन पराइदिनु भयो । मैले त्यसपछि गीत गाउन थालें,' उनले भने ।