काठमाडौँ — सरकारले लकडाउन घोषणा गरेदेखि सबै मानिससँग घरभित्रै थुनिएर बस्नुको विकल्प भएन । फिल्महल, नाटकघर सबै ठप्प । बाहिर निस्किहाले कोरोना लाग्ने डर । संकटको बेलामा रंगमञ्च दर्शकसँग नजिक हुनुपर्ने तर टा‍ढा हुन पुग्यो । नाटकघर बन्द भएपछि नाटक मञ्चन कसरी सम्भव होला, के हुनसक्छ त विकल्प ? थियटर मलका रंगकर्मी केदार श्रेष्ठको दिमाग घुम्‍न थाल्यो । केहि समय घोत्लिएपछि विकल्प निस्कियो । भर्चुअल माध्यम(भिडियो)बाट नाटक देखाउने ।'फिल्महरु त हामी लकडाउनको अवधिमा पनि हेरिरहेका छौं । लकडाउनको समयमा भर्चुअल माध्यम त हामीले नि प्रयोग गर्न सक्छौं, केदारले सोचे, 'उति राम्रो त नहोला तर अहिले कम्तिमा पनि रंगमञ्च दर्शकहरुसँग नजिक त हुन्छ । क्वारेन्टाइनमा दर्शकलाई साथ दिन पनि मिल्छ ।'त्यसपछि विश्व रंगमञ्च दिवस(मार्च २७)को अवसर पारेर 'क्वारेन्टाइन अभियान नाट्य महोत्सव' सुरु गर्ने उनले योजना बनाए । केही रंगकर्मी साथिहरुलाई यसबारे सुनाए पनि । 'कहाँ यस्तो बेलामा फेस्टिभल गर्ने सोचेको' भन्दै साथीहरुले उनको कुरालाई ठट्टामा उडाइदिए । केदारले फेसबुक लाइभबाट भर्चुअल मिडियामा जाने सोचेका थिए । उनका साथीहरुले घरमा बसेर अथवा थियटरमा जम्मा भएर नाटक हेर्ने सोचेका रहेछन् ।केदारले केही घण्टामै अवधारणा पत्र तयार पारे । अवधारणाले प्रस्ट पार्‍यो, नाटक फेसबुकबाट देखाइने । यसरी त भीड जम्मा नभइ नाटक हेर्ने वातारण मिल्यो । लाइभ भिडियो लामो समयसम्म देखिँदैन पनि । त्यसपछि उनलाई साथिहरुले साथ दिए । काइदाको योजना ल्याएपछि त नाटकप्रेमी दर्शक स्वत: खुशी हुने नै भए ।त्यसपछि सुरु भयो भर्चुअल नाटक महोत्सव । चैत १४ गतेदेखि हरेक साँझ पाँच बजे थियटर मलको पेजबाट नाटक मञ्चन हुँदै आएको छ । दई सातादेखि यो महोत्सव चलिरहेको छ ।०००अनुप न्यौपाने(थियटर कलाकार)लाई गाउँमा भएका साथीहरुले भनिरहन्थे, 'तेरो नाटक युट्युबमा हाल्दे न । हेर्नुपर्‍यो ।' विदेशमा भएका साथीहरु पनि त्यस्तै कुरा गर्थे । काठमाडौंमा भएका साथीहरुले त नाटकघरमा गएर उनको नाटक हेर्थे । तर, गाउँमा अनि विदेशमा भएका साथीहरुकहाँ उनले आफ्नो नाटक देखाउन पाएका थिएनन् । तर, भर्चुअल नाटक महोत्सवले उनको नाटक गाउँ अनि विदेशमा भएका साथीबीच पुर्‍याइदियो । उनी अभिनित 'शकुन्तलाको औंठी' नाटक पनि यो महोत्सवमा मञ्चन भयो ।अनुप न्यौपाने । 'गाउँमा, विदेशमा भएका साथिहरुले मेरो नाटक हेर्न पाएका थिएनन् । उनीहरुले पनि मेरो नाटक हेरे,' अनुपले आफ्नो अनुभव सुनाए,'अब नाटक घरमा गएर नाटक हेरेको खास अनुभव त हुँदैन । थियटरमा बसेर हेर्नुको मज्जा त आउँदैन रहेछ । तर पनि नाटक गर्दाको समय भने आफैलाई पुर्‍याउँदो रहेछ ।' भर्चुअल महोत्सवको विषयमा सुरुमा सुन्दा उनलाई अनौठो लागेको थियो । तर क्वारेन्टाइनमा समय बिताउन यो गजब्बको उपाय रहेको अनुपलाई अनुभव भएको छ । त्यस्तै अर्का रंगकर्मी इँगिहोपो कोइँच सुनुवारले यो महोत्सवमा आफ्नै नाटक 'दयालु रुख' हेर्ने अवसर पाए । थियटरमा नाटक मञ्चन हुँदा त आफै मञ्चमा हुन्थे । आफ्नो नाटक भिडियोमा हेर्दा रमाइलो अनुभव भएको उनी सुनाउँछन् । 'आफ्नै नाटक भिडियोमा हेर्दाखेरी रमाइलो पनि लाग्दो रहेछ ।इँगिहोपो कोइँच सुनुवारराम्रो पक्ष र कमी कमजोरी औंल्याउने बाटो पाइँदो रहेछ । पहिला गरेको र अहिले गरेको अभिनयमा भिन्नता पाइरहेको छु, 'उनले सुनाए, 'म त नाटकमा आफै खेल्ने कलाकार भएकोले यसरी मिडियाको माध्यमबाट हर्न चाहिँ गाह्रै हुँदो रहेछ ।नाटकघरभित्र आएर नाटक हेर्न नपाउनु भएको, काठमाडौं बाहिर भएको दर्शकबाट प्रतिक्रियाहरु राम्रै पाइरहेको छु । खुशी लागेको छ ।'000नाटक भर्चुअल माध्यम होइन । तर, आफूसँग अन्य विकल्प नभएका कारण यो माध्यमको प्रयोग गरेको केदार स्वीकार्छन् । 'हाम्रो भनाइ नाटक प्रत्यक्ष रुपमा रंगमञ्चमा गएर हेर्ने कुरा हो । भिडियोमा हर्ने होइन । अहिलेको अवस्थामा चाहिँ अरु बिकल्प नभएर यो बिकल्प हामीले रोजेका हौं' उनले भने ।महोत्सवको पहिलो दिन केदारकै निर्देशनमा मञ्चन भएको नाटक 'मान भर्सेस मती' देखाइयो । दर्शकबाट राम्रै प्रतिक्रिया पाए । कतिले उत्कृष्ट नाटक रहेको भन्दै केदारलाई मेसेज पठाए । यो महोत्सवले सबैलाई डकुमेन्टेसनमा अझै मिहिनेत गर्न प्रेरित गरेको केदार बताउँछन् ।'थियटर मलको सन्धर्वमा चाहिँ हामीले गरेका नाटकको भिडियोहरु केवल डकुमेन्टेसनको लागि मात्र खिचेका थियौं । एउटै क्यामेरा एन्गलमा सरर खिचिएको थियो । तर खिचाईको हिसाबले त्यति गतिलो थिएन । हामीलाई पनि उक्त भिडियो देखाउँदा त नदेखाएको भए पनि हुन्थ्यो भन्ने भएको थियो,' उनले सुनाए,'अहिलेको हिसाबमा डकुमेन्टसन पनि महत्वपूर्ण हुने रहेछ भन्ने लागेको छ । हामीलगायत अन्य नाटकघरलाई पनि डकुमेन्टेसन राम्रो गर्नुपर्ने रहेछ भन्ने भएको छ । दुईतीन वटा क्यामेरा प्रयोग गर्दा खर्च पनि बढी लाग्छ । नाटक गर्नै खर्च पुग्दैन कहिले ।' महोत्सवले नाटक नहेर्ने दर्शकसम्म पुगेको छ । यसअर्थमा कति हदसम्म महोत्सवको उदेश्य पूरा भएको सुनाउँछन् केदार । महोत्सवले नाटकको दर्शक फैलिएको उनी बताउँछन् । कति दर्शकले त अब नाटकघरमै नाटक हेर्ने वाचासमेत गरेका छन् ।चुनौती यसरी नाटक मञ्चन गर्दा प्राविधिक समस्या चुनौती बनेको केदारको अनुभवले भन्छ । नाटकलाई नै भर्चुअल रुपमा प्रस्तुत गर्नु नै उप्टयाङ दुस्साहस हो । यसले नाटकको धर्म मार्छ । त्यसैले अन्य समय यस्तो अभ्यास हुँदैन । अहिले क्वारेन्टाइनमा भएका दर्शक कहाँ नाटक यसरी प्रस्तुत हुँदा रंगमञ्चको आफ्नै माध्यम बचाउन पनि गाह्रो भएको उनी बताउँछन् । 'नाटकको मर्म, बिम्वात्मक रुपले जसरी नाटक देखाइन्छ त्यो भिडियोमा हेर्दा आउँदैन । त्यो आउन सिनिमेटिक तरिकाले खिच्नुपर्‍यो । त्यसरी सिनिमेटिक खिचेपछि त्यो नाटक हुँदैन । त्यो त फिल्म बन्छ, नाटक भन्द फरक अरु नै कुरा बनिसक्छ नि त,'उनले भने, 'एक हिसाबले रंगमञ्चको आफ्नै माध्यमको बचावट/संरक्षण कसरी गर्ने भन्ने त समस्या भइरहेको छ ।'त्यससँगै भिडियो भनेपछि सम्पादन, राम्रो इन्टर्नेटको अभावजस्ता प्राविधिक समस्या यो महोत्सवले खेपेको उनको अनुभव छ । तर उनको टिमले सक्दो मिहिनेत गरेर दर्शकबीच नाटक प्रस्तुत गर्दै आएका छन् । विदेशी नाटकमा सबटाइटल राख्नेसम्मको मिहिनेत गर्न लागि पर्छन् । केदार नाटकको ओपनिङ र क्लोजिङ आफैं गर्छन् । पेप्सिकोलामा रहको एकजना साथिले भिडियो प्रशारणका तयार पारिदिन्छन् । लाभ स्ट्रिमिङ गरिदिने साथिले त्यो तयार भिडियोलाई स्ट्रिमिङ गरिदिन्छन् ।अर्को समया त देखाउन खोजेको नाटक देखाउन पाएका छैनन् । यो अवस्थामा कति निर्देशक काठमाडौं बाहिर छन् । ल्यापटप र हार्ड डाइभ भने काठमाडौंमै । त्यसैले कति निर्देशकले चाहँदा चाहँदै पनि आफ्नो देखाउन पाएनन् । अहिले पूरा नाटक लाइभ हेर्ने दर्शकको संख्या एक हजार छ । दयाहाङ निर्देशित 'जालिनी मञ्चन' हुँदा २० हजारसम्म भ्यूज प्राप्त भएको थियो । 'टोटल भ्यूज त ३० हजार हुने गर्छ । अनि रिच चाहिँ ५० हजार नै हुन्छ । अनि इन्गेज्मेन्ट त्यही २० हजारको हिसाबले भइरहेको छ' दंग पर्दै सुनाए ।सबै दर्शक घरभित्रै क्वारेन्टाइनमा बसेका कारण यति संख्यामा दर्शक पाएको केदार सुनाउँछन् । यो महोत्सवले थियटरको दर्शक बढ्नेमा आशावादी देखिन्छन् केदार ।सरकारले लकडाउन दोस्रो हप्ता बढाएसँगै केदारले पनि महोत्सवको समय लम्बाएका थिए । आज यो महोत्सवको अन्तिम दोस्रो दिन । अन्तिम दिन नजिकिँदै गएसँगै नाटक मञ्चन हुने समय पनि लम्बिएको छ । शुक्रबार मात्रै तीनवटा नाटक स्ट्रिमिङ भए । महोत्सवलाई लिएर रंगकर्मीहरुले पनि तारिफ गरेका छन् ।