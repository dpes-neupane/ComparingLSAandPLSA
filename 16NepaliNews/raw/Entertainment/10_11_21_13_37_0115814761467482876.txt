काठमाडौँ — बालबालिकाले बालबालिकाका लागि आफ्नै विषयवस्तुमा आधारित रही तयार पारेका नाटक अनि दर्शक पनि बालबालिका नै । एक सातादेखि राजधानीको रसियन कल्चर सेन्टरमा शैली थिएटरले आयोजना गरेको राष्ट्रिय बाल नाटक महोत्सवमा यस्तै माहोल देखिँदै आएको छ । बुधबार ११ औं संस्करणको उक्त महोत्सवले ६ विधामा विजयी घोषणा गर्दै बिट मार्दै छ ।‘प्रायः नाटक वयस्कका लागि मात्रै हुन्छन् । तन्नेरीले नै खेल्छन् अनि दर्शक पनि यही उमेर समूहका नै बढी देखिएका हुन्छन्,’ शैली थिएटरका अध्यक्ष नवराज बुढाथोकीले कान्तिपुरसँग भने, ‘तर बालबालिकाका लागि नाटक खोई त भन्ने मनमा लागेपछि हामीले यो महोत्सवको सुरुवात गरेका हौं । भाइबहिनीहरूको सहभागिता देख्दा हाम्रो प्रयास सफल भइरहेको ठानेका छौं ।’ यसपटक महोत्सवमा १६ वटा विद्यालयका भाइबहिनीले नाटक प्रस्तुत गरे । मंगलबार गोल्डेन सुनगाभा स्कुलको ‘ड्याड भर्सेस मम’, ब्राइट जोन स्कुलको ‘बहुलाकाजीको सपना’ र एम्बेसडर एकेडेमीको ‘साँचो बोल्नुपर्छ’ मञ्चन गरिए । ‘ड्याड भर्सेस मम’ ले आमा र बाबुबीच सम्बन्ध नराम्रो हुँदै सम्बन्धविच्छेदको अवस्थामा पुग्दा सन्तान कुन मनोदशाबाट गुज्रन्छ र उसको पढाइमा कस्तो असर पर्छ भन्ने देखाउन खोजेको थियो भने बाँकी दुई नाटकले पनि बालबालिकाका विषयलाई नै सम्बोधन गरेका थिए । दर्शकदीर्घामा रहेका बालबालिका आफ्नै सहकर्मीको अभिनयमा घरी भावुक भइरहेका हुन्थे भने ठट्यौली प्रस्तुतिमा जोडतोडले हाँसिरहेका हुन्थे । नाटक हेरिसकेपछि एक विद्यार्थीले खुसी हुँदै भनिन्, ‘फिल्महरू त खुब हेर्छु । तर यस्तो नाटक पहिलो पटक हेर्न पाएँ । एकदम रमाइलो हुने रहेछ ।’ उनले बालबालिकाकै बारेका नाटक हेर्न र बुझ्न सजिलो भएकाले पनि बढी रमाइलो लागेको प्रतिक्रिया दिइन् ।महोत्सव संयोजक नारायण न्यौपाने नाटक मञ्चनको अघिपछि सहभागी बालबालिकासँग अन्तरक्रिया गरिरहेका हुन्थे । न्यौपानेले थप सक्रिय बनाउन बालबालिकालाई उनीहरूका क्षमताअनुरूप गीत गाउनदेखि अन्य गतिविधिका लागि फ्लोर उपलब्ध गराएर माहोल रोचक बनाइरहेका हुन्थे । महोत्सवमा शैली थिएटर आफैंले पनि नाटक ‘सुनौलो माछा’ अप्रतियोगीका रूपमा उद्घाटन सत्रमा मञ्चन गरिएको थियो । त्यसपछि राराहिल मेमोरियल स्कुलले बालबालिकालाई विभिन्न तरकारीका चरित्रमा मञ्चमा उतारेर ‘करेसा कन्सर्ट’ गरेको थियो । नाटकका निर्देशक केदार श्रेष्ठले नाटकमार्फत बालबालिकालाई तरकारी, फलफूलका महत्त्व दर्साएका थिए ।त्यस्तै, महोत्सवमा जेन्युन स्कुलको ‘निष्कासन’ ले विद्यालयमा शिक्षकबाटै छात्रामाथि हुने दुर्व्यवहारका बारेमा आवाज उठाएको थियो भने क्रिएटिभ एकेडेमीको ‘अनमाया’, प्रज्ञा सदनको ‘डर’ र विनायक स्कुलको ‘काँडा कि फूल’ ले पनि विद्यार्थीकै समस्यालाई उठाएको थियो । रिलायन्स स्कुलको ‘ड्रग्स एब्युज’ मा खराब साथीको संगतले बालबालिका कसरी कुलतमा फस्दै जान्छन् र वृहस्पति विद्यासदनको ‘एक १’ ले अक्षरहरूसँग तर्सने समस्या भोगिरहेको एक विद्यार्थीले पछि कसरी पढ्न थाल्छ भन्ने कुरा रोचक ढंगले प्रस्तुत गरेको थियो ।त्यसैगरी, लिभरपुल स्कुलको ‘टीका’, तारा सदन स्कुलको ‘वृन्दा’ नाटकले पनि दर्शकको मन जितेको थियो । महोत्सवमा उत्कृष्ट अभिनयका लागि दुई जनालाई १० हजार रुपैयाँका साथै उत्कृष्ट निर्देशक र नाटकलाई पनि ७–७ हजार रुपैयाँ तथा दुई जनालाई प्रोत्सहान पुरस्कार र पब्लिक च्वाइसमा ५ हजार रुपैयाँ पुरस्कारको व्यवस्था गरिएको छ । शैलीका अध्यक्ष बुढाथोकी महोत्सवलाई प्रतियोगितात्मक बनाउँदा भाइबहिनीहरूमा झन् राम्रो गर्नुपर्छ भन्ने सोचको विकास भएको आफूले पाएको सुनाए । उनले यस्तो महोत्सव गर्दा स्कुले बालबालिकाले रंगमञ्चको बारेमा आफैं सहभागी भई बुझ्न पाउने भएकाले भोलिको नेपाली रंगमञ्चमा फाइदा पुग्ने विश्वास व्यक्त गरे ।