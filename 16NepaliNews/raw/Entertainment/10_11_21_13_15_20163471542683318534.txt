काठमाडौँ — गीतकार जावेद अख्तरले बलिउडले 'हाई प्रोफाइल'कै कारण मूल्य चुकाउनु परिरहेको धारणा राखेका छन् । लागूऔषध मुद्दामा बलिउड अभिनेता शाहरुख खानका छोरा आर्यन खानलाई प्रहरीले प्रकाउ गरेको विषयमाथि बोल्दै जावेदले उक्त धारणा राखेका हुन् । यतिखेर सामाजिक सञ्जालमा आर्यनको मुद्दाबाट बलिउडलाई लक्षित गर्दै प्रहार गर्न खोजिएको भन्ने आवाजहरु उठ्न थालेका छन् । आर्यनको विषय चेन्जमेकर्स किताबको विमोचनको पत्रकार सम्मेलनमा उठ्दा जावेदले भनेका थिए,'यो बलिउडले 'हाई प्रोफाइल' भएका कारण मूल्य चुकाएको हो । तिमी हाई प्रोफाइलका हौ भने तिम्रो खुट्टा तान्न तिमीलाई तल पार्न मानिसहरुलाई मज्जा लाग्छ । यदि तिमी कोही होइनौँ भने तिमीलाई ढुंगा हान्ने कसको फूर्सद ?' अक्टोबर ३ मा आर्यनलाई भारतको नार्कोटिक्स कन्ट्रोल ब्युरो(एनसीबी)ले क्रुज सिपमा लागूऔषध सेवन गरेको अवस्थामा पक्राउ गरेको थियो । अख्तरले अधिकतम लागूऔषध ओसारपोसार गर्ने भन्दा हाई प्रोफाइल पात्रहरुलाई मिडियाले बढी ध्यान दिने गरेको पनि उल्लेख गरेका छन् ।'बन्दरगाहमा एक बिलियन डलरको कोकिन भेटिन्छ । अर्कोतर्फ १२ सय मानिसहरुबीच १ लाख ३० हजारको गाँजा भेटिन्छ । गाँजाको समाचार बन्छ तर कोकिनको समाचार बनेको देखिँदैन,'अख्तरले थपे । आर्यनलाई अहिले भारतको आर्थर रोड जेलमा राखिएको छ । विशेष अदालतले गत हप्ता उनको तर्फबाट जमानतका लागि निवेदन दिएको थियो । 