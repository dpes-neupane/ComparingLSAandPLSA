काठमाडौँ — 'भद्रगोल'बाट चर्चामा आएका कुमार कट्टेल (जिग्री)ले करिब २ वर्षअघि फिल्म 'फनफनी' बनाउने घोषणा गरेका थिए ।सामाजिक सञ्जाल फेसबुकबाट अनौपचारिक घोषणा गरेर फिल्मको लागि निर्देशकमा निश्चल बस्नेतसमेत अनुबन्धित गरिसकेका थिए ।  तर, बीचमै निश्चलले यो प्रोजेक्टबाट हात झिके । त्यसपछि फिल्मको निर्माण रोकियो । 'फनफनी'का लेखकसमेत रहेका जिग्रीले फिल्म चाँडै फ्लोरमा जाने कुरा गरेर टारिरहे । तर, घोषणा भएको २ वर्ष नाघ्न लाग्दा पनि यो फिल्म बन्ने नबन्ने टुङ्गो छैन । कुमारका दाइ सिताराम कट्टेल (धुर्मुस)ले त्यसपछि घोषणा गरेको फिल्म पनि बनिसक्यो । प्रदर्शनको तयारीमा छ 'सेन्टी भाइरस'।  जिग्री भने आफ्नै व्यस्ताताले यो फिल्म अघि बढ्न नसकेको बताउँछन् । 'अब हाम्रो व्यस्ताताले पनि यो फिल्मपछि धकेलिएको हो । बीचमा निश्चलजीले पनि फिल्म छोडनुभो, अर्को प्रोजेक्टमा जोडिनुभयो । अहिले हामी तयारी गर्दैछौं । अब माघमा हामी औपचारिक घोषणा गर्छौं । फिल्म चाहिँ बन्छ,' उनले भने 'सेन्टी भाइरस'को प्रदर्शनपछि यो फिल्म फ्लोरमा जान्छ' ।  निश्चलले नै छोडेर रोकिएको हो फिल्म ?  उनले जवाफमा भने, 'निश्चलले छोडनु नै प्रोजेक्ट रोकिनुको कारण होइन । हाम्रो पनि तयारी अपुग थियो । अरु प्रोजेक्टमा हामी व्यस्त भयौं । टाइम म्यानेजमेन्टको कुरा पनि आउँदो रहेछ । अब चाहिँ हामी यसमा फोकस हुन्छौं ।' कमेडी जनरामा बन्ने भनिएको फिल्ममा अभिनेता विपिन कार्की, अर्जुन घिमिरे (पाँडे) कलाकारमा फाइनल भइसकेका छन् । अभिनेत्रीसँगै अन्य कलाकार फाइनल हुन बाँकी छ । विशेष त फिल्मको लागि निर्देशकको खोजीमा छन् जिग्री ।  उनले 'सेन्टी भाइरस' निर्देशन गरेका रामबाबु गुरुङसँग 'फनफनी'का लागि कुरा गरिसकेका छन् । लगभग उनी नै फिल्मको लागि निर्देशकमा फाइनल भइसकेको जिग्री बताउँछन् । 'सेन्टी भाइरस'को काम सकिएपछि उनले यो फिल्म निर्देशन गर्ने पक्कापक्की भएको छ । अब हेरौं 'भद्रगोल' अवस्थामा रहेको जिग्रीको 'फनफनी' बन्छ, बन्दैन। 