काठमाडौँ — अभिनेत्री सुरक्षा पन्त नयाँ-नयाँ चरित्रमा अभिनय गर्न रुचाउँछिन् । तर पछिल्ला फिल्महरुमा उनी गृहणीकै बढी देखिएकी छन् । प्रदर्शनको तयारीमा रहेको फिल्म 'आमा'मा पनि उनी गृहणीकै भूमिकामा छन् ।उनलाई भने फरक चरित्रमा अभिनय गर्ने रहर छ । 'आमामा पनि त्यस्तै गृहणीकै भूमिकामा देखिन्छु । त्यस्तो चरित्र गर्नु नयाँ कुरा होइन । महिलाहरु समाजमा फरकफरक स्वरुपमा छन् । मलाई अलि फरक चरित्रमा अभिनय गर्ने मन छ,' उनले सुनाइन् ।उनी ग्ल्यामरमै सिमित चरित्रमा अभिनय गर्न मन पराउँदिनन् । 'ग्ल्यामरमा सिमित भएको भूमिका चाहिँदैन । १० मिनेटको रोल होस् तर सशक्त हुनुपर्‍यो, अर्थपूर्ण हुनुपर्‍यो । कथामा त्यो पात्रको महत्व हुनुपर्‍यो,' उनले भनिन् । उनको आगामि फिल्म 'आमा' महिलाका कथा वरपर घुमेको छ । सुरक्षा महिलाको कथामा महिलाको भावना समेटिनुपर्ने धारणा राख्छिन् । पुरुषले लेखेको कथामा महिलाको शतप्रतिशत भावना नरहने उनको तर्क छ । उनकै फिल्म 'आमा'का निर्देशक दीपेन्द्र के खनाल हुन् । दीपेन्द्रले पनि फिल्ममा सय प्रतिशत महिला भावना समेट्न नसकेको उनको दाबी छ । 'अरुभन्दा दीपेन्द्र के खनालले महिलाको विषय बुझ्नुभएको छ । सय प्रतिशतमा ६०/७० प्रतिशत भावना उहाँले बुझ्नुहुन्छजस्तो लाग्छ,' उनले कान्तिपुरसित कुराकानीमा भनिन् । 