काठमाडौँ — लामो समयदेखि नेपाल र भारतको सीमाक्षेत्र विवादित छ । कहिले सुस्ता, महेशपुर त कहिले कालापानी । यही सीमा क्षेत्रमा हुने आपराधिक घटनामा आधारित फिल्म ‘दी कर्मा’ ले भने माघ १७ लाई आफ्नो रिलिज डेट तय गरेको छ । अफिसियल पोस्टर रिलिज गर्दै फिल्म युनिटले रिलिज मिति तोकेको हो ।देवकुमार श्रेष्ठले निर्देशन गरेको फिल्ममा भारतीय कलाकारले पनि अभिनय गरेका छन् । जय मिडिया म्यानेजमेन्ट र श्रीत मिडिया एन्ड इन्टरटेन्मेन्टको ब्यानरमा बनेको फिल्म जयराज राय, श्रीदेव बीएल र निशा खतिवडाले निर्माण गरेका हुन् । शारदा खड्का अर्याल सह–निर्माताका रूपमा छन् । रामेश्वर कार्कीले छायांकन रहेको फिल्म नेपालको तराई क्षेत्रमा खिचिएको हो ।भारतका मोडल तथा कलाकार करण बर्माको समेत अभिनय रहेको चलचित्रमा निता ढुंगाना, परमिता राज्यलक्ष्मी राणा, बुद्धि तामाङ, देवकुमार श्रेष्ठ, अनुप सक्सेना, संगीता नापितलगायतको अभिनय छ । चलचित्रको पटकथा तथा संवाद सुशील पोखरेलले लेखेका हुन् ।