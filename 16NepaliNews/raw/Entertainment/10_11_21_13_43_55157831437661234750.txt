काठमाडौँ — ५० कटेपछि बिहे गरेका अभिनेता राजेश हमाल दिनप्रतिदिन आफूलाई जवान अनुभव गर्छन् । कतै उमेरको कुरा उठिहाले आफू २५ लागेको बताउँछन् हमाल । विशेषत: जन्मदिनमा उनलाई अधिकांशले उमेरबारे सोध्छन् । यस्तो प्रश्नमा उनको रेडिमेड जवाफ हुन्छ- '२५ लागें' । बुढ्यौलीले छुँदै जाँदा पनि हमालले आफूलाई २५ लागेको बताउन भने छाडेका छैनन् । उनको उमेर २५ बाट कहिल्यै बढ्दैन पनि । न उनी २६ का हुन्छन् न २७ का !हालै, नेपाल प्राविधिक संघको अवार्ड घोषणा कार्यक्रममा भने उनको मुखबाट अनायासै फुस्कियो, 'फिल्म क्षेत्रमा लागेको ३०-३२ वर्ष भयो ।' यसो भन्ने बित्तिकै सायद उनले आफू उमेरको हिसाबमा चिप्लिएको अनुमान गरे । त्यसैले थपिहाले, 'तर, मेरो उमेरचाहिँ मात्र २५ हो है !'बुढो हुन वा देखिन कसले पो रुचाउँछ र ? त्यसमाथि फिल्मको हिरो ! बुढो हुन त के चाहन्थे र ? हलिउड बलिउडमा सिल्भेस्टर स्टालोन वा अमिताभ बच्चनजस्ता अभिनेताहरु बाबु-हजुरबुबाको भूमिकामा देखिए पनि हिरो नै छन् ! हिरो हुन उमेरले कहाँ छेक्छ र ! 