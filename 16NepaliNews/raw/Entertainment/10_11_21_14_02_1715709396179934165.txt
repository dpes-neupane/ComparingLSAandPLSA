काठमाडौँ — मसलेदार सूत्रबद्ध फिल्मका लागि कुख्यात बलिउड पछिल्ला वर्षमा विषयवस्तुको खोजमा लागेको छ । नवीन विषयमा बनेका साना बजेटका मध्यम कलाकारका फिल्मले नै पनि बक्सअफिसमा राम्रो कमाइ र समीक्षा गतिलो बटुल्न थालेका छन् । यस्ता फिल्मको बागडोर नवाजुद्दिन सिद्दिकीदेखि आयुष्मान खुराना, राजकुमार रावहरूले सम्हालिरहेका छन् । पछिल्लो पटक महिला भेषमा फिल्म ‘ड्रिमगर्ल’ मा देखिएका अभिनेता खुराना अब फेरि नयाँ कथावस्तु र भेषसहित फिल्म ‘बाला’ मा देखिँदै छन् । वयस्कमा नै तालुखुइले हुँदा समस्या भोग्नुपरेको एक युवकको भूमिकामा रहेका खुरानालाई यतिबेला अर्को तनाव थपिएको छ । तालुखुइले युवककै समस्यालाई मुख्य विषयवस्तु बनाइएको अर्को फिल्म ‘उजडा चमन’ पनि सँगसँगै रिलिज हुने भएको छ । ‘कात्तिक ८ मा ‘उडता चमन’ रिलिज हुने तय भएपछि ‘बाला’ ले पूर्ववत् आफ्नो रिलिज मिति मंसिर ६ बाट एक महिनाअघि सारिएको हो । उस्तै कथावस्तुको ‘उजडा चमन’ अघि नै आउने भएपछि ‘बाला’ का निर्माताले पनि फिल्मलाई अपरझट अघि सारेका हुन् ।‘बाला’ ले रिलिज मिति हठात् रूपमा अघि सार्दै आफ्नो फिल्मभन्दा एक दिनअघि रिलिज गर्न लागेपछि ‘उडता चमन’ निर्देशक अभिषेक पाठकले रोष व्यक्त गरेका छन् । पाठकले अन्तिम समयमा आएर यसरी रिलिज मिति सार्नुलाई गैरकानुनी भन्दै ‘बाला’ निर्माताविरुद्ध कानुनी लडाइँ लड्ने बताएका छन् । ‘हाम्रो फिल्मको रिलिजभन्दा एक दिनअघि नै एकाएक ‘बाला’ ल्याउनु यो एकदमै गैरकानुनी हर्कत हो,’ पाठकले भनेका छन्, ‘के उनीहरू हामीदेखि तर्सिएका हुन् ? जब कि उनीहरूको फिल्ममा त आयुष्मानजस्ता ठूला कलाकार पनि छन् । यसै पनि रिलिज अगावै उनीहरूको हात हाम्रो भन्दा माथि नै छ । तैपनि उनीहरू दलदलमाथि उभिएको जस्तो अनुभव किन गरिरहेका छन् ?’ मलायालम फिल्म ‘ओन्डु मोत्तेया काते’ को आधिकारिक रिमेक ‘उडता चमन’ को शीर्ष भूमिकामा सनी सिंह अभिनीत छन् । ‘उडता चमन’ को ट्रेलर सार्वजनिक भएपछि समान कथावस्तु भएकोले झस्किएका ‘बाला’ निर्मातालाई त्यसको ट्रेलर प्रतिक्रियाले तर्साएपछि रातारात रिलिज मिति अघि सारिएको अड्कल काटिएको छ । तर यतिबेला यी दुई फिल्मको रिलिज लडाइँको चपेटामा भने अर्को फिल्म ‘मरजावा’ पनि परेको छ । सिद्धार्थ मल्होत्रा, रितेश देशमुख स्टारर ‘मरजावा’ पहिले मंसिर ६ मा नै रिलिज हुने तय थियो । तर सोही मितिमा ‘बाला’ आउने भएपछि अघि सर्दै कात्तिक ८ लाई निश्चित गर्‍यो । अब फेरि ‘बाला’ पनि सरेर एक दिनअघि नै रिलिज हुने भएपछि ‘मरजावा’ बिलखबन्दमा परेको हो । अन्तत: उक्त फिल्मले सम्भावित भिडन्तलाई टार्दै नयाँ मिति कात्तिक २९ लाई नयाँ मिति तय गरेको छ ।– एजेन्सी