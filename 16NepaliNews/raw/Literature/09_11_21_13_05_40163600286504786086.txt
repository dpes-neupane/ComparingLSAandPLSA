काँकडभिट्टा — ऐतिहासिक पात्र बिसे नगर्चीको नाममा झापामा पुरस्कार दिइने भएको छ । गोरखा राज्य एकीकरण अभियानमा नगर्चीको भूमिका उल्लेख्य मानिन्छ । उनलाई पृथ्वीनारायण शाहको आर्थिक सल्लाहकारको रुपमा पनि लिइन्छ । झापाको गोर्खा फाउण्डेसनले अक्षय कोष निर्माण गरी आगामी पुसदेखि पुरस्कार वितरण गर्ने जनाएको छ । गोर्खा फाउन्डेसनका संस्थापक वीरबहादुर दर्नाल (बीरु) ले देश तथा विदेश रहेका विभिन्न विधामा योगदान पुऱ्याएका प्रतिष्ठित नेपालीलाई पुरस्कार प्रदान गरिने बताए ।पुरस्कारका लागि अलग्गै मापदण्डसहितको कार्यविधि निर्माण गर्ने र छनोट समितिसमेत गठन गरिने जनाइएको छ । पुरस्कृतलाई नगद पुरस्कारसहित बिसे नगर्चीको चित्र अंकित तक्मा प्रदान योजना रहेको दर्नालले जानकारी दिए ।गोर्खा फाउन्डेसन मुख्य आयोजक र झापाका १५ वटै पालिकाहरु सह आयोजक रहने छन् । दुई वर्ष अघि नै कार्यक्रम आयोजना गरिने तय भए पनि कोभिडका कारण स्थगन गरिएको थियो । २०७५ सालमा गोरखा जिल्लाको गितार डाँडामा नगर्चीको सालिक स्थापना गरिएको छ । नगरपालिकाको सहयोगमा पार्कसमेत निर्माण गरिएको छ । सम्बन्धित समाचार