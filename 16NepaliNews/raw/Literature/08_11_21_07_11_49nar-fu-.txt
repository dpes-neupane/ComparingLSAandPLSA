नार-फू भाषाको फिल्डवर्कमा आधारित छ यो संस्मरण । नेपाल, अमेरिका र बेलायतका विश्वविद्यालयबाट भाषाविज्ञान र भूगोलका शोधार्थी सहभागी थियौँ फिल्डवर्कमा । त्रिभुवन विश्वविद्यालयबाट म, क्याम्ब्रिज विश्वविद्यालयबाट जो पेरी, युनिभर्सिटी अफ गिल्फोर्डबाट ओलिभर बोन्ड र युनिभर्सिटी अफ साउदर्न इलिन्वाइबाट क्रिस्टिन हिल्डेब्रान्ड्ट, सन फु हु, र त्यसै विश्वविद्यालयका विद्यार्थी कन्चन कार्की र यशा मल्ल अनि नार गाउँ बासिन्दा लाक्पा दाइ सहभागी थियौँ ।अरू सहयोगी पनि थिए हामीसँग । अहिले नेपालको संघीय सरकारले जनगणना २०७८ को तयारी गर्दै गरेको सुनेको छु । मेरो चासो चाहिँ भाषाका सूचीकरणमा हो । २०११ देखि २०१४ सम्म संयुक्तराज्य अमेरिकाको युनिभर्सिटी अफ साउदर्न इलिन्वाइसँगको सहकार्यमा मनाङ जिल्लामा बोलिने भाषाहरूको अभिलेखीकरण गर्ने कार्यक्रम अन्तर्गत हामी नार गाउँ र निस्याङ् उपत्यका (उपल्लो मनाङ)को फिल्डवर्कमा सहभागी थियौँ । दुर्गम बस्तीमा बोलिने भाषाको सूचीकरणमा विद्यमान समस्या आँकलन गर्ने पनि यसको उद्देश्य हो ।मनाङलाई हिमाल पारिको जिल्ला भनिन्छ । मनाङ जिल्लाभित्रै पनि साविकका नार र फू गाविस (हालको नार-फू गाउँपालिका) लाई हिमाल पारिका गाउँ भनेर चिनिन्छ । नारबासी हाम्रा दाइ लाक्पा लामाले भनेअनुसार यी गाउँहरू अस्तित्वमा छन् भनेर नेपाल सरकारलाई निकै ढिलोमात्र थाहा भएको थियो रे १ नार खोलाले बगाएर ल्याएका कपडाका झुत्रा लुगाफाटा चामे आसपासमा देखेपछि मात्र त्यहाँका बासिन्दाले चामेभन्दा माथि पनि बस्ती हुनसक्छन् भनेर ती गाउँको खोजी भएको  कुरा उनले सुनाए ।  त्यसमा जुन तहको सत्यता भए पनि नार र फू गाउँ मनाङ जिल्लाको भौगोलिक पहुँचबाट टाढा भएकामा शङ्का गर्ने ठाउँ चाहिँ छैन ।यातायातका दृष्टिकोणबाट अहिले मनाङ फरक भएको छ । हामीले पहिलो वर्षको फिल्डवर्क गर्दा सन् २०११ मा च्योम्चेसम्म गाडिमा गएका थियौँ । २०१२ सम्ममा त हामी चामेसम्मै जिपमा पुग्यौँ । बाटो भने निकै डरलाग्दो । मनाङ जिल्लाको प्रवेशद्वार ताल गाउँपारिको कालो भिरको बाटोले शरीर नै सिरिङ्ग बनायो । लमजुङ् जिल्लाबाट मनाङ प्रवेश गर्दा ताल पहिलो गाउँ थियो मोटर बाटो नपुग्दासम्म । अहिले यो गाउँको पारीबाट मनाङ जाने बाटो निर्माण भएको छ । बाटो पार गर्दा ओलिभरले बाटोका बारेमा कुरै सुन्दा डराए र कानमा हेडफोन राखे डरलाग्दा कुरा सुन्नु पर्छ भनेर । मैले अनुभव गरेको सवैभन्दा डरलाग्दो बाटो हो । त्यसैले हामी नारगाउँबाट फर्कँदा च्योम्चेसम्म पैदल हिँडेरै आयौँ । त्यो बाटो जिपमा यात्रा गर्दा मैले धेरै पटक घर सम्झेँ ।कोतो (चामे) मेताहामी मनाङ जिल्लाको सदरमुकामको करिव १० मिनेटको दूरीमा रहेको कोतोबाट पहिलो दिन मेता पुग्‍नका लागि विहानको खाजा खाएर हिँड्यौँ । नार खोलाको शिरलाई पछ्याउँदै  भीमकाय चट्टानकाबिचको गल्छी छिचोल्दै खोँच पछ्याउँदै खोलाको किनारै किनार माथितिर लाग्यौँ । ओलिभर बोन्ड केही बिरामी परे, खुट्टा लतार्दै हिँडे । हुलाकी ओढार (चामे र मेताको बिचमा पर्ने ओढार) पुगेर उमालेका चिसा अण्डा र खानेकुरा खायौँ । दिनभरको यात्रामा एक कप चिया समेत पाइएन । नार खोला सुस्साइरहेको थियो । गाउँको कुनै चहलपहल थिएन । अनकन्टार खोँचको बाटो छ । धेरै ठाउँमा कडा चट्टान खोपेर बनाएको साँघुरो बाटो काट्दै थियौँ हामी । साँझ पर्नै लाग्दा हामी धर्मशाला पुग्यौँ । हुलाकी ओढार आसपास पुग्दा चाहिँ लेक लागेर बेहोस भएका एकजना पदयात्रीलाई हस्याङफस्याङ गर्दै एक हुल मान्छेले तलतिर झारेको भेटेका थियौँ । घोडा चढेर चामे जाने र आउने निकै थोरै मान्छे भने भेटिएका थिए बिचबिचमा ।धर्मशालाबाट मेता पुग्‍ने बेला उकालोमा दश मिनेटको अन्तरालमा बिसाउँदै हिँड्दै गर्‍यौँ । हामी सुस्केरा हाल्दै थकित शरीर लिएर साँझमा मेता पुग्यौँ । स्थानीय भाषामा मेता (मेःता) को अर्थ तलको ठाउँ भन्ने हुन्छ । नार गाउँबाट तल हेर्दा यो ठाउँ समथर देखिन्छ । यही गाउँबाट नार र फू गाउँ जानका लागि बाटा छुट्टिन्छन् । समथर बस्ती भएकाले मेतामा केही वर्ष पहिलासम्म खेती गरिन्थ्यो रे नारगाउँबाट आएर । कोतोबाट पहिलो दिनको बास बस्‍न यहाँ पुग्‍नु पर्ने थियो, पुग्यौँ । मेता गाउँ नार र फू गाउँबाट बगेर आएका दुई खोलाको सिरानमा छ ।मेता-नारमेताको बासपछि हामी भोलिपल्ट नारको यात्रामा लाग्यौँ । गाउँलेहरू भन्दै थिए( अहिले त बाटो चौडा छ नार पुग्‍ने । बाटोको सुविधाले दैनिक उपभोग्य सामानको समेत सुलभता छ केही मात्रामा भएपनि । नार गाउँमा १(२ दिन मान्छे रहने थाहा पाएपछि नार गाउँको काम सक्‍ने र फर्किने तारतम्य बनायौँ । मेतामा २(३ ओटा होटलमात्र थिए । डाँडाहरू हिउँले ढाकिएका देखिन्थे । विहानै हेर्दा सूर्यको किरणले हिउँले ढाढेको हिमालको शिर पहेँलो देखिन्थ्यो ।मुस्किलले साँझको खाना खाने व्यवस्था भयो । विहान उठ्दा चाहिँ त्यहाँको चहलपहल अलग्गै लाग्थ्यो । हाम्रो योजना चाहिँ नार र फू गाउँको भाषिक स्थितिका बारेमा तथ्याङ्क सङ्कलन गर्ने थियो । मेता पुग्दा थाहा भयो कि फू गाउँका मानिस कोही पनि गाउँमा छैनन् । सबै यार्सा गुम्बा टिप्‍न लेकमा पुगिसके । स्थानीय बोलिचालिको भाषामा चाहिँ यार्सागुम्बालाई किरा भन्दा रहेछन् । हाम्रो फिल्डवर्कको योजना पनि बदलियो ।अघिल्लो दिनको थकाइले गर्दा हामीले दोस्रो दिन नारगाउँको फेँदीमा रहेको गुम्बामा गएर बस्यौँ । मेताबाट नारगाउँ जाने गल्छी पुग्‍ने बेलामा पुरानो किल्ला (गोलो घर जस्तो संरचना) देख्‍न सकिन्छ । लाक्पा दाइले त्यसको एउटा छुट्टै कथा सुनाएका थिए । मेता र नारफेँदी जोड्ने ठाउँमा ठुलो गल्छी छ । स्थानीयहरूले यसलाई पोखराको महेन्द्रपुलसँग तुलना गरेर महेन्द्रपुल भन्छन् । हेर्दा रिङ्गटा लाग्‍ने गल्छीमा पुरानो काठको पुल बनाउन त्यो पहरोमा कसरी मान्छे पुग्‍न सके होलान् भन्ने जिज्ञासा उत्पन्‍न भयो मलाई ।लाक्पा दाइले यस गल्छीमा धेरै मानिसहरू झुक्किएर ज्यान गुमाएको कुरा सुनाए । यो खोला दामोदर कुण्डको आसपासबाट उत्पत्ति हुन्छ । नार र फू खोलाको सङ्गम हेर्दा यी दुई खोलाबाट प्रवाह हुने पानीको रङ पनि फरक छ- नार खोलाको पानी सङ्लो छ, फू को चाहिँ दुध जस्तै सेतो । पुरानो पुलको स्थिति हेर्दामात्र पनि मानिस कसरी आफ्नो गाउँलाई औधी माया गर्छन् भन्‍ने कुरा व्यक्‍त हुन्छ । साँघुरो बाटोमा याकको हुल दौडिँदै आउँदा कसरी जोगिने भन्‍नेकुराले सातोपुत्लो उड्यो महेन्द्र पुलनेर पुग्दा ।नार फेदीमा निर्मित सते गुम्बामा हामीले त्यो दिनको बास बस्यौँ। लाक्पा दाइले त्यस ठाउँमा धेरै वर्ष पहिला कसरी गुम्बा निर्माण हुन पुग्यो भन्‍ने कुरा बताए । त्यस सेरोफेरोमा कार्मा ठिलेन लामाले जम्मा १०८ गुम्बा बनाएका थिए रे । अन्तिम गुम्बा चाहिँ फू गाउँमा बनाएका थिए रे । त्यति दुर्गम भूभागमा पनि त्यति राम्रा गुम्बा निर्माण गर्ने कहाँबाट कसरी रकम जुट्यो भन्ने उत्पन्‍न भयो मलाई । तिनै लामाको नाउँबाट यस फेँदीको नामकरण गरिएको हो भनेर सुनाए । सेतेमा बास बसेपछि अर्को दिन १,२ घण्टामै नार गाउँ पुग्न सकिन्छ भन्थे स्थानीय बासिन्दाले । हामीलाई चाहिँ एक बिहान पूरै लाग्यो त्यहाँ पुग्‍न ।नार गाउँको उकालोतेस्रो दिन बिहान नारगाउँ पुग्‍नका लागि हामी उकालो लाग्यौँ । केही समय उकालो हिँड्दा नार गाउँ (उपत्यका) पुग्दा वरिपरिको दृश्य मनोरम हुँदै र खुल्दै गयो । उकालो कटिसक्दा चाहिँ समथर भूभाग आयो । बायाँपट्टि पिसाङ चुचुरो, दायाँतिर फू र नार खोला । हिमालका चुचुरामा हिउँ देखिन्थ्यो । बाटोमा थोर्चेनका लस्कार देकिन्थे । बिहानको ३ घण्टा जति उकालो हिँडेपछि हामी नारको समथर ठाउँ पुग्यौँ ।नार गाउँ प्रवेश गर्ने बेलामा प्रवेशद्वार छ । यस प्रवेशद्वारबाट गाईबस्तु सजिलै बाहिर निस्कन पाउँदैनन् । नार गाउँको पारि पाखामा भेडाबाख्रा छापिएका थिए । हेर्दा लाग्थ्यो नारगाउँको आफ्नै संसार छ प्रसासनीक र आधुनिक सुविधाबाट टाढा रहे पनि । निर्माण सामग्री, दैनिक उपभोग्य बस्तुको उपलब्धताको असहजताबिच पनि मानिसहरू यहाँ रमाइरहेका छन् । जन्मभूमिको मायाले, आर्थिक अभावले वा दुवैले किन हो यति दुर्गम भूगोलमा पनि बस्तीमा रमाइरहेका छन् स्थानीय बासिन्दा । रमणीय नार गाउँनारलाई स्थानीय भाषामा छुप्रुङ् भन्छन् र गाउँलेलाई नार्तेन् । नार खोलाको माथि समथर भूभागमा रहेको यो गाउँको नार गाउँको बसोबासका बारेमा एउटा लोकोक्‍ति छ । धेरै पुस्ता अगाडि मुस्ताङ्बाट एकजना सिकारी सिकार खेल्दै मृग लखेट्दै नार गाउँमा पुग्यो । उसलाई यो ठाउँमा खेती राम्रो हुन्छ कि हुँदैन भनेर आफ्नो गोजीमा राखेको जौ रोप्यो । खेती भएमा यस ठाउँमा बस्ती बसाल्ने कुरा सोच्यो । मुस्ताङ पुगेर अर्को वर्ष फेरि यो ठाउँमा फर्कँदा त्यहाँ जौ पाकि सकेको थियो । यसरी उसले त्यस ठाउँमा बस्ती बसाल्यो । उसले तिब्बतको चाकु बासिन्दा एउटी केटीसँग विवाह गर्‍यो र त्यहाँबाट नार गाउँमा बसाइ सरेर बस्न थालेको कथा छ नारगाउँको बसोबासका बारेमा ।हिमाली भेगका घरहरू जस्तै नार गाउँमा पनि एउटा घर अर्को घरसँग जोडिएर बनेका छन् र गुचुमुच्‍च परेका छन् । माटोको छानो छ सबै घरमा । गाउँको तल पुछारबाट सेम्ताङ खोला उत्तरतिर बग्दछ । जाडोयाममा धाराको पानि जम्दछ र खोलाबाट पानी बोक्छन् दैनिक प्रयोगका लागि । अलि परपट्टि जिम्मु उम्रिने ठाउँ देखाइन छिमी लामाले । धर्मशाला नजिकको जङ्गलबाट काठ ल्याएर घर निर्माण गर्नु पर्ने भएकाले घर निर्माण सजिलो छैन नार गाउँमा ।स्थानीय बासिन्दा बाहेक नारगाउँमा फाट्टफुट्ट मात्र बाहिरी मान्छे पुग्छन् । भ्रमणका लागि जाने पर्यटक चाहिँ मनाङबाट काङ्ला पास गर्ने नार पुगेर फु गाउँसम्म जान्छन् र फर्कन्छन् । ४१२० मिटरमा रहेको यो नार गाउँ ट्रेकिङमा जाने पर्यटकहरू भित्र्याउने प्रसस्तै सम्भावना बोकेको छ । त्यसकारण पर्यटकलाई लक्षित गरेर यहाँ २-४ वटा होटलहरू बनेका छन् आजकल । बेमौसमी फिल्डवर्कहामी लामो यात्राको तानाबाना बुन्दै नार गाउँ पुगेका थियौँ । हाइ अल्टिच्युडका कारणले हामीलाई सुत्‍न असहज महसुस भएको थियो । औषधीको जोसो गरेका हुनाले हामीलाई धेरै गाह्रो चाहिँ भएन ।हामी गार गाउँ पुग्दा पुरै गाउँ भने यार्सागुम्बा टिप्‍ने तयारीमा जुटेको रहेछ । हामीलाई २ दिनको मात्र समय थियो तथ्याङ्क सङ्कलन गर्ने । हामी पुगेको तेस्रो दिन चाहिँ सिङ्गो गाउँ यार्सा टिप्‍न यहाँ माथिका लेकमा जाने तयारीमा थियो । त्यस वर्ष यार्सा टिप्‍ने शुल्कबाट करिव डेढ करोड रूपैयाँ सङ्कलन भएको थियो । लेक अनुसारको शुल्‍क तिरेर किरा टिप्‍न जान पाइने रहेछ ।यसै बिचमा २ दिनमा काम सक्यौँ तथ्याङ्क सङकलन गर्ने। यार्सागुम्बा टिप्‍नको लागि गाउँको भेला पनि त्यही समयमा डाकिएको थियो । नारबासीहरू यार्सागुम्बा टिप्‍न जानका लागि केही दिनको खानाको बन्दोबस्त, लुगाहरूको चाँजोपाँजो मिलाउँदै  थिए । यार्साका लागि खुला गरेको सूचनापछि म्याराथुन दौडमा जस्तै मानिसहरूले यात्रा सुरु गरेको देखिन्थ्यो । कुनै एक महिलाको पिठ्युँमा बच्चा थियो यार्सा टिप्‍न जाँदा र बच्चाले सानो कुटो बोकेको समेत देखियो ।यार्सा टिप्‍ने अनुमति पाए पछि कसैले बच्चाबोकेर त कोही आफ्‍नै धुनमा लेकतिर लागेको देखियो । विद्यार्थी कन्चन कार्कीले आफ्नो शोधपत्रका लागि सूचना सङ्कलन गरिन् । त्यहाँबाट सङ्कलित सामग्री विश्‍लेषण गरिएको सामग्री डिजिटल आर्काइभमा सुरक्षित गरिएको छ । हामीहरूले यार्सा टिप्‍न जानेको लस्कर हेर्‍यौँ । हामी भाषाका विशेषता खोज्दै नार पुगेका थियौँ, नारभाषीहरू यार्साको खोजीमा लेकतिर लागे । हामी पनि अर्को दिन त्यहाँबाट फिर्ता भयौँ ।  नार-फू कि तामाङरुनार भाषामा विदेशी विद्वानहरूले अनुसन्धानका प्रारम्भिक काम गरे पनि थोरै नेपालीको मात्र यसमा ध्यान पुगेको छ । माइकल नुनन र उनकी विद्यार्थी (हालकी प्राध्यापक) क्रिस्टिन हिल्डेब्रान्ड्टले गरेको अनुसन्धानलाई मात्र आधार मान्दा पनि यो अलग्गै भाषा हो ।मनाङे र गुरूङ अनि तामाङसँग पनि यसका केही विशेषता मिल्छन् । नार र फू गाउँमा बोलिने भाषामा केही भेद देखिए पनि यी दुई गाउँका भाषालाई समष्टिमा नार(फू भाषा भनेर चिनिन्छ । शब्दभण्डारमा चाहिँ नारमा बोलिने भाषा तामाङी समूहका भाषामा जस्तो विशेषता र फू गाउँमा बोलिने भाषामा चाहिँ तिब्बती भाषा निकटका विशेषता रहेको पाउन सकिन्छ ।दुर्भाग्यवस नेपाल सरकारको खर्च हुने अनुदानबाट यो भाषाको काम शून्य छ । समुदाय लाभान्वित हुने सामग्री कत्ति पनि तयार भएका छैनन् । यो समूह न त आदिवासी जनजातिको सूचीमा सूचीकृत छ न त यहाँको भाषा अलग्गै रूपमा सूचीकृत छ । भौगोलिक हिसावले दुर्गम भएका कारणले हुन सक्छ नेपाल सरकार मार्फत गर्ने गराउने काममा समेत यस भाषाको अध्ययन हुन सकेको छैन ।विगतको जनगणनामा यस ठाउँको भाषालाई तामाङ भाषा भनेर सूचीकृत गरिएको छ । हामीले लिएको तथ्याङ्कमा चाहिँ नारगाउँका बासिन्दाले आफ्‍नो भाषलाई नार(फू (वा नार) मात्र भनेका छन्। त्यस गाउँका भाषालाई तामाङ भाषा भनेर भन्दै भनिँदैन । तर जनगणनाको सूचीकरणमा चाहिँ अर्कै छ । जनगणनाका गणकहरू गाउँमै नपुगी विवरण त सङ्कलन गर्देनन् भन्‍ने आशङ्का यहाँनेर आउँछ । विडम्बना भन्‍नुपर्छ ( कतै हुँदै नभएका भाषा सूचीकरणमा परेका छन् । अर्कातिर भौगोलिक दृष्टिकोणले विकट गाउँबस्तीका भाषाको खोजखवर हुन बाँकी छ । आगामी तथ्याङ सङ्कलनमा चाहिँ यस समस्याबाट मुक्त हुनुपर्छ ।नेपालमा कति भाषा बोलिन्छन् ? हामीसँग यसको निश्चित उत्तर छैन, अनुमान मात्र छन् । विद्वानले यति भन्छन् भनेर अरूका विचारबाट निर्देशित छौँ अहिलेसम्म । नेपालमा गरिएका प्रयासले यो प्रश्‍नको उत्तर दिने गरि नतिजामूखी प्रयास हुन सकेका छैनन् । फेरि एकपटक सोच्‍ने बेला आएको छ ( हामीले अरूका विचारमा मात्रै भाषाको सङ्ख्या र नाम दिँदै जाने कि व्यवस्थित सर्वेक्षण मार्फत नेपालका भाषाको वस्‍तुगत विवरण उजागर गर्ने ? यसकारण आगामी जनगणनामा भाषासम्बन्धी सूचना सङ्कलन गर्दा नार(फू जस्ता भाषाहरू बहिष्करणमा नपरून् भन्‍ने हो । अब गरिने अनुसन्धानका काम सजिला र सुगम क्षेत्रमा बोलिने भाषाबाट नभई सङ्कटमा परेका, बहिष्करणमा परेका काठमाण्डौँमा हुने गोष्ठी र अनुदान अनि राष्ट्रिय जनगणनामा समेत नसमेटिएका सुरु गर्ने बेला आएको छ ।# त्रिभुवन विश्वविद्यालय