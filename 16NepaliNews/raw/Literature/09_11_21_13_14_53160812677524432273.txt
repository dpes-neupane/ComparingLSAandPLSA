काठमाडौँ — प्रसिद्ध साहित्यकार लीलबहादुर क्षत्रीलाई ‘भानु प्रज्ञा अन्तरदेशीय नेपाली साहित्य पुरस्कार’ दिइने भएको छ । नेपाल प्रज्ञा–प्रतिष्ठानको प्राज्ञ सभाको ३५ औं बैठकले उक्त निर्णय गरेको हो ।साहित्यकार क्षेत्री भारतको आसाम निवासी स्रष्टा हुन् । क्षत्रीको ‘बसाई’, ‘ब्रहमपुत्रको छेउछाउ’ लगायत उपन्यास चर्चित छन् । पुरस्कारको राशि २ लाख रुपैयाँ रहेको छ ।त्यसैगरी सभाले प्रा. बीरेन्द्रप्रसाद मिश्रलाई ‘नेपाल प्रज्ञा सामाजिकशास्त्र पुरस्कार’ र प्रा. तेजरत्न कंसाकारलाई ‘नेपाल प्रज्ञा भाषा पुरस्कार’ प्रदान गर्ने निर्णय गरेको छ । त्यस्तै ‘नेपाल प्रज्ञा अनुवाद पुरस्कार’ कृष्णप्रकाश श्रेष्ठलाई दिइने भएको छ । पुरस्कारको राशि जनही दुई लाख रुपैयाँ रहेको छ ।विदेशी नागरिकलाई प्रदान गरिने ‘नेपाल प्रज्ञालंकार सम्मान’ चीनका प्राध्यापक वाङ हङवेईलाई दिने निर्णय भएको छ । सम्मानको राशि ३ हजार अमेरिकी डलरको रहेको छ ।साहित्यकार हरिहर खनाल र रविमान लम्जेललाई एक लाख रुपैयाँ राशिको प्रज्ञा नेपाली साहित्य पुरस्कार दिइने भएको छ । त्यस्तै, हिमाल, पहाड र तराईमा बोलिने मातृभाषा साहित्यतर्फ पूर्ण वैद्य, इन्द्रबहादुर गुरुङ, चतुर्भुजलाल दास केवरत र हंसावती कुर्मीलाई प्रदान गरिने भएको छ । पुरस्कार राशि जनही एक लाख रुपैयाँ रहेको छ ।साथै, प्राज्ञ सभाले इतिहासविद् डा. महेशराज पन्त र बेलायतमा कार्यरत प्रा.डा. सूर्यप्रसाद सुवेदीलाई प्रज्ञा–प्रतिष्ठानको मानार्थ सदस्यता प्रदान गर्ने निर्णय गरेको छ । साथै साहित्यकार आनन्ददेव भट्टलाई आजीवन सदस्यता प्रदान गर्ने निर्णय गरेको प्रतिष्ठानका सञ्चार विभाग प्रमुख प्राज्ञ शशी लुमुम्बुले जनाएका छन् ।