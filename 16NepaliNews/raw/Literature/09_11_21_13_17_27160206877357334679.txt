काठमाडौँ — आख्यानकार गगनसिंह थापाको उपन्यास कृति ‘महाप्रलय’सार्वजनिक भएको छ । नेपाल प्रज्ञा प्रतिष्ठानका कुलपति गंगाप्रसाद उप्रेतीले उपन्यासको भर्चुवल विमोचन गरेका छन् ।कुलपति उप्रेतीले ‘कर्णाली जीवनको पहिचान र सुसंस्कृत खस सभ्यताका बारेमा’ महाप्रलयले संकेतमा धेरै कुरा बोलेको टिप्पणी गरेका थिए । ‘कर्णालीमा बाँचिने जीवन र बहुसांस्कृतिक भूगोलको झलक यो कृतिले दिएको छ,’कुलपति उप्रेतीले भने,‘महाप्रलयबाट जोगिन प्रेम र सद्भावको बिकल्प रहन्न भन्ने अर्थपूर्ण सन्देश यस आख्यानमा पाउन सकिन्छ ।’समिक्षक रजनी ढकालले आख्यानकार थापाको यो उपन्यासलाई साहित्यकार मदनमणि दीक्षितको ‘माधवी’ सँग तुलना गर्दै लेखाइमा शब्दशिल्पी भर्ने खुबी आख्यानकारमा रहेको र यसमा मनग्ये स्वैरकल्पना रहेको टिप्पणी गरिन् । ‘कर्णालीको सेरोफेरोबाट सुरु भएको यो आख्यानको भावभूमी विश्वको फन्को मार्दै फेरि कर्णालीमै आएर टुंगिन्छ,’ढकालले भनिन्,‘हिन्दू धर्म र वैदिक आर्य सभ्यताको गहन अध्ययन र खोजमूलक साधनापछि महाप्रलय लेखिएको स्पष्ट हुन्छ ।’ कृतिमा शक्ति राष्ट्रहरुको दम्भ र अहम्ताका माझ महाप्रलय भएको र यही कारण संसारको विनाश देखिएको सार उनले सुनाएकी थिइन् । नेपाल प्रज्ञा प्रतिष्ठानका सदस्य–सचिव जगतप्रसाद उपाध्यायले ‘महाप्रलय’ कृतिमा हिमालय (जाड क्षेत्र) र पर्वतीय (खसान क्षेत्र) भू-भाग समेटिएको कर्णालीको जडान र खसान सभ्यताबीचको सम्बन्धका विविध पाटाहरुलाई यो कृतिले उजागर गरेको बताए ।‘कर्णाली क्षेत्र असंख्य सभ्यताहरुको उद्गम थलो हो । खस, आर्य, शैव, बैष्णव र बोन सभ्यताको यो उद्गमथलोको सिरान(मानसरोबर)मै बौद्ध दर्शनको विकास भएको थियो,’उपाध्यायले भने—‘यो कृति आख्यानभन्दा पनि महाख्यानका रुपमा नेपाली साहित्यमा आएको छ ।’ नियात्राकार जीवा लामिछानेले ‘आख्यानकार थापाले आफ्नो कृति महाप्रलयमा आन्चलिकतासँगै कर्णाली किनारका सुदुर वस्तीको जनजीवनका पाटाहरुलाई सरल तरिकाले प्रस्तुत गरेको’ टिप्पणी गरेका थिए ।प्राध्यापक हेमनाथ पौडेलले नेपालको इतिहास, संस्कृति र सभ्यताको समग्र चिन्तन ‘महाप्रलय’मा पाउन सकिने धारणा राखेका थिए । उक्त भर्चुवल समारोहमा नेपाल–अफ्रिका साहित्य समाजका अध्यक्ष हिक्मत थापा, साहित्यकार महेशबिक्रम शाह, पत्रकार रमेश पौडेल, संघीय सांसद रामबहादुर बिष्ट, आख्यानकार थापासहितले मन्तव्य राखेका थिए ।२००५ सालमा अछामको दर्नामा जन्मिएका आख्यानकार थापाका ‘कर्णालीको छेउछाउ’, ‘मधुशाला’, ‘उज्जली’ लगायतका आख्यान कृतिहरु प्रकाशित छन् । ‘महाप्रलय’ सांग्रिला बुक्सले प्रकाशित गरेको छ । 