काठमाडौं– संस्कार समाज नेपालकी अध्यक्ष तथा समाजसेवी पशुपति गुरुङद्धारा लिखित ‘असल संस्कार, समृद्धिको आधार’ नामक कृतिको विमोचन गरिएको छ । प्राध्यापक उषा ठाकुर, पूर्व राज्यमन्त्री तथा साहित्यकार भद्रा कुमारी घले, तोयानाथ पौडेल, कृष्णप्रसाद पौडेल, खेम तिवारीलगायतले उक्त पुस्तक संयुक्त रुपमा विमोचन हुन । कार्यक्रममा प्रा. उषा ठाकुरले साहित्य र संस्कार संस्कृृतिबीच अन्योन्याश्रित सम्बन्ध रहने बताइन् । कार्यक्रममा पूर्व राज्यमन्त्री तथा वरिष्ठ साहित्यकार भद्रा कुमारी घलेले साहित्यमा लोकजीवनको कथावस्तु समेटिनुपर्ने धारणा राखेकी छिन् ।कार्यक्रममा कृतिकार गुरुङलाई कक्षा १० सम्म पढाएका शिक्षक तोयानाथ पौडेलले आफूले शिक्षा दिएको विद्यार्थीले पुस्तक लेखेर आफैलाई विमोचन कार्यक्रममा बोलाउँदाको खुशी शब्दमा व्यक्त गर्न नसकिने बताए । त्यस्तै अर्का शिक्षक कृष्ण प्रसाद पौडेलले मुलुकको विकास र समृद्धिको आधारस्तम्भका रुपमा आफूलाई उभ्याएको कृतिकार गुरुङलाई धन्यवाद ज्ञापन गरे । कार्यक्रममा काठमाडौं महानगरपालिका वडा नम्बर २६ का वडा अध्यक्ष खेमराज तिवारीले छोटो समयमा संस्कार समाज नेपालले समाजमा ठूलो महत्व राख्न सफल भएको बताए । कृतिका कृतिकार पशुपति गुरुङले पुस्तकमा आफूले जीवन–भोगाइ र समाजका दृश्यहरु समावेश गरेको सुनाइन् ।   