मकवानपुर — यस वर्षको बिजुलीमाया वन: श्रेष्ठ राष्ट्रिय संगीत पुरस्कार दार्जिलिङकी गायिका दाबा ग्याल्मोलाई प्रदान गरिने भएको छ । भीम विराग संगीत साहित्य कला प्रतिष्ठान हेटौंडाले ६६ वर्षीया ग्याल्मोलाई एक लाख रुपैयाँ राशिको उक्त पुरस्कार प्रदान गर्ने निर्णय गरेको हो ।प्रतिष्ठानले आगामी माघ १७ गते उक्त पुरस्कार हस्तान्तरण गर्ने पत्रकार सम्मेलनमा बताइयो । प्रतिष्ठानका अध्यक्ष हयग्रीव आचार्यका अनुसार संगीत क्षेत्रमा योगदान गरिरहेकाहरूलाई वरिष्ठताको आधारमा यो पुरस्कार दिइँदै आएको छ । व्यवसायी कह्नैयाकृष्ण श्रेष्ठले आफ्नी आमा बिजुलीमायाका नाममा २०६४ सालमा उक्त पुरस्कार स्थापना गरेका हुन् । स्थापनाको वर्ष गीतकार अम्बर गुरुङलाई उक्त पुरस्कार प्रदान गरिएको थियो ।गायिका ग्याल्मोले ५ वटाभन्दा बढी गीति एल्बम निकालेकी छन् । त्यस्तै २० हजार रुपैयाँ राशिको भीम विराग संगीत युवा पुरस्कार हार्मोनी महिला समूह पोखरालाई प्रदान गरिने पनि अध्यक्ष आचार्यले बताए ।