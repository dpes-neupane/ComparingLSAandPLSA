एक बिहान तरकारी किन्न बाहिर निस्किएको थिएँ । मोटरसाइकल चढेर अनुगमनमा खटिएका प्रहरी उर्दी जारी गर्दै रहेछन्- '९ बजे सबै पसल बन्द गर्ने ! १ मिनेट बढी भयो भने राम्रो हुँदैन है, म फेरि आउँछु नि ।'  यो उनी धम्की दिइरहेछन् कि सावधानी गराइरहेछन् ? या त त्रासको थुप्रोमा अर्को त्रास थपेर जाँदै छन् ?द्वन्द्वकालमा माओवादी वा शान्तिकालमा विप्लव-कार्यकर्ताको शैलीमा 'बन्द… बन्द…' आवाज आएपछि तरकारी पसले दिदी सतर्क हुन्छिन् । र, तत्काल नाकको डाँडीमा चौरऔंला र बूढीऔंलाले च्यापेर यकिन गर्छिन्- कतै मास्क लाउन बिर्सेको त छैन ?धन्न मैलिइसकेको निलो मास्कले आफ्नो धर्म छाडेन र उनी जोगिइन् । नत्र कि सय रुपैयाँ जरिवाना तिर्नुपर्थ्यो या त प्रहरीको मुडअनुसार उनले उठबस गर्नुपर्ने पनि हुन सक्थ्यो ।प्रहरी आफ्नो भूमिका निर्वाह गरेर त्यहाँबाट कमलपोखरीतिर लाग्छन् । कोरोना महाव्याधिमा प्रहरी र स्वास्थ्यकर्मी बढी जोखिममा छन्, तैपनि आफ्नो कर्तव्य पालना गर्न भुलेका छैनन् । विडम्बना, 'फ्रन्टलाइन'मा खटिने उनीहरुका लागि सरकारले घोषणा गरेको जोखिम भत्ता चैतयता पाएका छैनन् । यस्तो अवस्थामा कुन मनोबलले काम गरिरहेका होलान् ? सोच्न थाल्छु म । प्रहरी गइसकेपछि दिदी ढुक्कको श्वास फेर्छिन् । 'कैले बिहान खोल्नु भन्छन् कैले बेलुका… कैलेसम्म हो यो अन्योल ?' उनी आफैंलाई प्रश्न गरिरहेकी छन् । उनलाई यो बेला पेट भर्ने सवाल सबैभन्दा ठूलो छ । बिहान ४ बजे उठेर बल्खु वा कालीमाटी पुग्नुछ, तरकारी लिन ।अन्योल र डर त ती प्रहरीमा पनि होला- कहिले, कहाँ, कतिबेला संक्रमित भइने हो !विज्ञान र विज्ञसमेत अन्योलमा रहेको यो समय सर्वसाधारण झन् अनिश्चयको भूमरीमा रुमल्लिनु अनौठो होइन । यतिबेला मलाई स्वास्थ्यविज्ञको याद आउँछ । सुरुमा उनीहरुले भनेका थिए- 'फिल्टरवाला मास्क उपयुक्त हुन्छ ।' यस्तो दाबी पेस गर्ने विज्ञहरु नै भन्दै छन्- 'फिल्टरवाला मास्क खराब हो, प्रयोग नगर्नुहोला ।' आखिर निश्चितता नै केमा रहेछ र !उपत्यकामा निषेधाज्ञा सुरु हुँदै गर्दा यहाँका केही विज्ञले भनेका थिए, 'दुई सातामा संक्रमण नियन्त्रणमा आउँछ ।' यो लेखिरहँदा बिहीबार देशभर १ हजार १ सय ११ थप संक्रमित फेला परे भने उपत्यकामा ३ सय ७७ । यो दुवै तथ्यांकले आजसम्मको रेकर्ड ब्रेक गरेको छ । दिनहुँ करिब १० जनाले प्राण त्याग गरिरहेका छन् । र, फेरि पनि सरकारसँग त एउटै विकल्प छ, कोरोना नियन्त्रणमा लकडाउन या निषेधाज्ञा ! विज्ञहरुको दाबीसहित आएको समाचार अंश कसैले 'स्क्रिन सट' गरेर सामाजिक सञ्जालमा राख्न भ्याइसकेको रहेछ । विज्ञको विज्ञताले समेत फेल खाने कस्तो महाव्याधि हो यो ?यही अनिश्चयको बन्दी समयका बीच म लखरलखर हिँड्छु बागबजारतिर । विशेष कामले एक व्यवसायी साथीलाई भेट्नुछ । चिन्ताग्रस्त मुडमा रहेका उनी चुरोट सल्काउँछन् र बट्टा मतिर तेर्स्याउँछन् । म पनि उनलाई साथ दिन्छु ।'केही हप्ताबीचमा मैले चिनैकै ४/५ जना मरे यार,' सायद उनी अघिदेखि मृत्यु चिन्तनमा घोत्लिएका थिए ।अन्तिम सत्य नै मृत्यु हो । अस्वाभाविक के छ र ! कोही चाँडो, कोही ढिलो । तर उनी स्वाभाविक मृत्युबारे कुरा गरिरहेका थिएनन् । अघिल्लो दिनसम्म मजाले फोनमा कुरा भएका एक व्यवसायीको नराम्रो खबर उनीसम्म आइपुगेछ । उनी आफैंले मृत्यु रोजेको अपत्यारिलो खबर !'नजिकै बस्ने एउटा भाइ अलि बिरामीजस्तो थियो । अचानक छटपटिएरै यत्तिकै प्राण त्यागेछ,' उनी विवरण सुनाउँदै छन् । अरुअरुका अकाल अन्त्यका खबर मलाई फरवार्ड गरिरहेका छन् । कोरोना कहरको प्रभावले निम्त्याएको बेचैनी र मानसिक असरमाथि उनी लगालग प्रवचन दिन थाले । 'मैले चिनेका धेरैको व्यवसाय चौपट भयो । कैयौंको रोजगारी छिनियो । जो जसरी गर्दै छन् म जस्तै खराब अवस्थामा छन् । के हाम्रो यस्तो पीडा सत्तामा रहेकाहरुलाई थाहा होला ?' यो उनको प्रतिनिधि आवाज थियो, व्यवसायमा लागेका आम युवाहरुको ।जताततै छटपटी र हैरानी छ । निरीह बनेर कैदखानामा बसिरहेको समयले हार खाँदै अन्तिम नि:श्वास छाड्यो भने !५ महिनाभन्दा लामो लकडाउन (व्यापार/ व्यवसाय नचल्दा त्यो अघोषित लकडाउनसरह हुन्छ) ले सहर शान्त छ । शान्त होइन यहाँ 'मुर्दाशान्ति' छाएको छ । बेलाबेला त्यही शान्ति भंग गर्दै हुइँकिने प्रहरीको भ्यान र एम्बुलेन्सको साइरनले तिखो तीर हानेझैं मुटु घोच्न थाल्छ । सडकपेटीमा ख्याङख्याङ गर्दै कुकुरहरु भोकको आक्रोश पोखिरहेका छन् । बन्द सटरमा धुलोले छोपेको छ । सटरमुनि लहरै खिया लागेका ताल्चा छन् । ती ताल्चा सोच्दा हुन्- असमयमै खिया लाग्नुपर्ने यो कस्तो नियति ?कोरोनाले कुँजो बनेको अर्थतन्त्र तंग्रिन कति वर्ष लाग्ने हो ? बन्द व्यापार उकास्न के गर्ने ? जनजीविकामा अबको विकल्प के ? रोजगारी गुमाएका मजदुरहरुको व्यवस्थापन कसरी गर्ने ? के यसमा सरकारबाट आशालाग्दो सम्बोधन आउनुपर्ने होइन र ? अस्पतालहरुमा उपकरण र जनशक्ति थप्नुपर्ने अवस्थामा खबर आइरहेका छन्, 'सम्धी' नियुक्तिको । सामाजिक सञ्जालको भित्तामा आलोचना भइरहेको छ । तर यसमा आश्चर्य मान्नुपर्ने के छ र ? 'सम्धीय गणतन्त्र'मा यो भइरहेकै छ । भइरहनेछ ।समय चिसोमा ढक्क जमेको हिमनदीझैं बनेको छ । घडीको काँटाको टिकटिक मात्रै समय होइन रहेछ । बल्ल बुझ्दै छु । घाम उदाउनु र अस्ताउनु मात्रै पनि 'दिन' होइन । भोको पेटमा रात बिताउनेहरुका लागि त्यो चौबीस घन्टा दिन होइन कहर हो कहर । समय त आशालाग्दो किरण लिएर उदाउनुपर्छ र भोलिको अर्को आशा बोकेर निदाउनुपर्छ । समयले आफ्नो अस्तित्व कायम राख्न उत्पादनशील हुनुपर्ने रहेछ । जीवन आफ्नै लिकमा अघि बढ्नुपर्ने रहेछ । समय र मानिसको दैनिकीबीच तालमेल मिल्यो भनेमात्रै समय खास समय बन्दो रहेछ । खै मलाई किन यस्तो लाग्छ- चैतदेखि समय जहाँको त्यहीँ छ टक्क रोकिएको छ । भित्तामा नफेरिएको उही पुरानो क्यालेन्डरले आफैलाई जिस्काइरहेझैं लाग्छ। नयाँ सालको आधा वर्ष पुग्नै लाग्दा पनि मैलो अनुहार लिएर चैतको पाना भित्ताबाट चिहाइरहेको छ । वर्तमान समयको यो कस्तो विडम्बना !महिनौं लामो लकडाउन लागू गरे पनि सत्तामा बसेकाहरुलाई त्यो पीडाको अनुभव कदापि हुनेछैन । उनीहरु सत्ता टिकाउने खेलमा रमाइरहन्छन् । पदको बार्गेनिङ, राजनीतिक नियुक्तिको लेनदेन, असहमतिभित्र 'भद्र सहमति'मै व्यस्त हुन्छन् । यता कोरोना संक्रमण र मृत्युको ग्राफ उकाले चढेको चढ्यै छ । स्वास्थ्य मन्त्रालयका प्रवक्ता दिनहुँ मृत्युको लगत उतारिरहेका छन् । राजनीतिक दलहरु चुनावी झल्को दिनेगरी गाउँगाउँमा पार्टी प्रवेशको कार्यक्रम र भोज गरिरहेका छन् । मानिस मरिरहेका छन्, रोगले मात्र होइन भोकले पनि । गतसाल मण्डला थिएटरमा हेरेको थिएँ नाटक 'महाभोज' । आफ्नो स्वार्थमा जनतालाई गोटी बनाउने र तिनैको लासमाथि कुरुप राजनीतिको खेलमा व्यस्त नेताहरु । गरिब निमुखाको सपनालाई मजाकमा उडाउने नेता र तिनका भरौटेहरु । नाटकको दृश्यभन्दा फरक म यहाँ देखिरहेको छैन । यहाँ रोगभन्दा अजंग भएर त भोक उभिएको छ । भोकको आगो भयानक आगो रहेछ । 'जहाँ पातलो त्यहीँ भ्वाङ' भनेझैं यो आगोको लप्का विपन्न, मजदुर र बेरोजगारहरुको पेटमा सल्किइसकेको छ ।जब लकडाउन भयो, राज्य कमिसन-सत्तामोह-जुट्ने-फुट्ने खेलमै लाग्यो। अहिले निषेधाज्ञा छ । यो बेला 'मास टेस्टिङ' विस्तार हुनुपर्ने हो । अस्पतालमा जनशक्ति व्यवस्थापन र उपकरण थप गर्नुपर्ने हो । यहाँ त अस्पताल नै स्वाब लिने नाममा लुट मच्चाइरहेका छन् । सरकार तोक्छ ५५ सय । निजी अस्पतालले ७५ सयसम्म असुलिरहेका छन् । कसले अनुगमन गर्ने ? कारबाही गर्न कसलाई चासो ?राजधानीमात्रै होइन अब सहरहरु बढी जोखिममा हुनेछन् । भुसको आगोझैं सल्किइसकेको यो संक्रमण हरेक घर पस्ने लगभग निश्चित छ । संक्रमण बढ्यो लकडाउन, जब घटेजस्तो भयो खुला । उहिले केटाकेटी हुँदा दर्केपानी पर्थ्यो, हामी खुर्र घरभित्र पस्थ्यौं । केहीबेरमा चर्को घाम लाग्थ्यो, उसैगरी खुसीसाथ बाहिर निस्कन्थ्यौं । लकडाउनको यसखाले सरकारी लुकामारी कहिलेसम्म चल्ने हो ? सायद सरकार आफैसँग यसको जवाफ छैन ।बन्दी समयको एक भोक्ता म । म यो गतिहीन समय भोगिरहेको छु । बन्द कोठाभित्र बसेर नियालिरहेको छु । समयले भने इतिहासमा अनेक कालखण्ड भोग्यो । विश्वयुद्ध, भूकम्प, सुनामी, ठूल्ठुला हत्याकाण्ड, अनेक महामारी भोगेर अघि बढेको समय आज आएर थला परिसकेको छ । बिफर, प्लेग, भिरिंगी, स्पेनिस फ्लु, एचआईभी एड्स, एसियन फ्लु, हङकङ फ्लु, स्वाइन फ्लु, पोलियो, इबोला जितेको समयलाई अहिले विश्वभर कतै चैन छैन । जताततै छटपटी र हैरानी छ । निरीह बनेर कैदखानामा बसिरहेको समयले हार खाँदै अन्तिम नि:श्वास छाड्यो भने !