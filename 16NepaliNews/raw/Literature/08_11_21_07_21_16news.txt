-कल्पना खड्का १   फाटेको कपडाले कहिल्यै धर पाएन  कुन बर्खा, कुन हिउँद केही असर पाएन  तीन–तीन तहमा सरकार बनेर के भो र ? गाउँका गरिब बस्तीले कसैको नजर पाएन ।२ कलियुगमा दुष्टहरूकै फलिफाप हुन्छ रे ग्रहशान्ति सुधार्नलाई पूजा पाठ हुन्छ रे विदुरहरूले जोडी बाँधिन मिल्ने यही समाजमा विधवाहरूले विवाह गरे महापाप हुन्छ रे ।३ घिउ पारी बेच्छन्, कहिले तेल पेली बेच्छन्  खानै नपुगेर होला सारा नालिबेली बेच्छन्  व्यापारीको उद्देश्य नाफा कमाउनु हो आखिर  त्यसैले कोठीहरूमा लगि आफ्नै छोरीचेली बेच्छन् ।४ आँसु र पसिनाले भिजेको मुहार राम्रो देखिन्छ । गरिरहनु नै पर्दैन सोह्र शृङ्गार राम्रो देखिन्छ  अरूको काँधमा चढेर रमाउनेहरूले बुझिराख्नु आफ्नै खुट्टामा उभिएर हेर्दा संसार राम्रो देखिन्छ ।५ पसिनाको कमाइ कहिल्यै अति भएन कुकर्ममा लागेर कमाउने मति भएन । साथीहरू सोध्छन् अवस्था किन बिग्रिएको ? हाँस्दै भन्छु सोझो पाराले प्रगति भएन ।महालक्ष्मी न.पा.४ धनकुटा  हाल : काठमाडौँ  