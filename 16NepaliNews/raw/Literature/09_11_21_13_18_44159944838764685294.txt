दार्जिलिङ — केही वर्षअघि इन्द्रबहादुर राईले कथासंग्रह ‘कठपुतलीको मन’ मा लीला देख्ने एउटा युक्ति समाइएको बताएका थिए  । भनेका थिए, ‘अरू पनि बाटो खोज्नेहरूले झिक्ने नै हुन्  । दार्जिलिङका दुई युवा लेखक निमा निची शेर्पा र सतिश क्षत्रीले आफूहरूले लीलाको अरू बाटो खोजेको घोषणा गर्दै ‘उत्तर लीलालेखन’ अवधारणा सार्वजनिक गरेका छन् ।‘तेस्रो आयामबाट इन्द्रबहादुर राई लीलालेखनमा गए, त्यही लीलालेखनले समेट्न बाँकी राखेका युक्तिहरू टिपेर हामीले उत्तर लीलालेखन अवधारणा अघि सारेका हौं,’ शेर्पाले भने । उत्तर लीलालेखनको अवधारणा पत्रिका जसरी डिजिटल स्वरूपमा सार्वजनिक गरिएको छ । खरसाङका कवि जसयोञ्जन प्यासीले सोसल मिडियामा पत्रिकाको लोकार्पण गरे । शेर्पा र क्षत्रीको प्रस्तावनालाई प्यासीले ‘नितान्त भारतीय नेपाली साहित्य अवधारणामा सिद्धान्तीकरण गरिएको’ बताएका छन् ।‘नेपालबाट यसलाई पुस्तकका रूपमा प्रकाशित गर्ने प्रस्ताव पनि आएको छ,’ शेर्पाले भने, ‘अहिले डिजिटल रूपमा नै सार्वजनिक गरियो । कोरोना महामारी साम्य बनेपछि पुस्तकाकार रूप पनि लिनेछ ।’ शेर्पा र क्षत्रीको उत्तर लीलालेखनको प्रस्तावनामा १४ वटा युक्ति उल्लेख छन् ।