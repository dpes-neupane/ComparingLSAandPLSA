-सूचना तिमल्सिना जब आफूबाट छुट्कारा पाउन छतको साहरा लिएर शान्त छाउनीमा बसेर स्वयम्भूसँग आँखा मिलाउँछु ।  अमूर्तवादी बन्दै स्वयम्भूको आँखामा कैद भएको इतिहासलाई केलाउन खोज्छु ।  पाँचौँ शताब्दीबाट अहिलेसम्म आउँदा अनगिन्ति मानिस अटाएको नजर हेरी शून्यताबीच  हराउँछु ।  आफ्नो क्रियाकलाप पनि स्वयम्भूको इतिहासको नजरमा कैद भइरहेको भन्ने भान हुँदा खङ्ग्रङ्ग हुन्छु ।  मेरो र जापनिज केटो हिरोकी इतु बीचको प्रेम प्रत्यक्षदर्शी भएको विचरणमा रङ्गोलिँदा शरममा पर्छु ।   हिरोकीको एकहोरो हेराई र निहुरिँदै नजिकिएको अनुहारबाट छेलिन खोज्दा, अप्ठ्यारो मान्दा भागेर पर पुगेर फेरि फर्की आएको घटनाको साक्षी रुख र बाँदर मात्र थिए भनेर सान्त्वना दिएको पल सम्झन्छु ।  के मैले चाहेको मायामा किसको आश मिसिएको थिएन र ? हेर्दै गरेको जापानिज फिल्मले मलाई जापनिज हिरोइन जस्तो बन्न उक्साएको थिएन र ? प्रेममा परेपछि एक अन्जान व्यक्तिलाई कतिसम्म नजिक बनाउन सकिँदो रहेछ ! एक हुल बाँदरले मेरो ध्यान भङ्ग गर्छन् ।  नत्र त छाउनी यति शान्त छ कि आफ्नो एक्लोपन आफैले नतोडेसम्म एकान्तमा रमाइरहन  सक्छु ।  बाटोमा हिँडेको केटो गेटमा उभिएर घरतर्फ हेरिरहन्छ ।  उसको गतिविधिलाई लुकेर हेर्छु ।  वरिपरिका घर सबै शान्त छन ।  छ त केवल रुखमा बसिरहेका चरा ।  पल्लो घरमा र तारमा खेलिरहेका बाँदर ।  जे हुँदा पनि शान्त भएर हेरिरहने स्वयम्भूका आँखा ।  त्यो केटोलाई हेर्न किन गाह्रो पर्यो र ?  निर्धक्क भएर उठेर हेर्छु ।  ओहो ! ऊ त हिरोकीको छिमेकी रहेछ ।  त्यही केटो जसलाई मैले हिरोकीसँग तुलना गरेकी थिएँ ।  हिरोकीको गोरो हुँदै रातो भएको छालासँग उसको गहुँगोरो छाला मिसाएर जाँचेकी थिएँ ।  अनि बेपर्वाहसाथ हिरोकीसँग टाँसिएर आफ्नो  परिचय दिएकी थिएँ ।  रसहिन उसका आँखा आश्चर्यचकित बन्दा घृणायुक्त नजर फ्याँकेकी थिएँ ।  उसलाई उदाहरण बनाएर नेपालीको सोच जापनिज जस्तो हुन सक्दैन भनी हिरोकीलाई बुझाएको थिएँ ।  त्यही केटो मेरो गेट अघि छ र मुस्कान लिएर यताउता हेरिरहेछ ।  “त्यो बुद्धु केटोलाई गेट बाहिर घन्टी झुण्डिएको छ भनेर थाहा छैन ? फेरि कोही नभएको बेलामा कसको लागि मुस्कान छोड्छ त्यो ?” उभिएर ध्यानमाग्न भएर हेर्छ ।  गेट खोल्छ ।  यताउता हेर्छ ।  फोन गर्छ ।  अन्तमा पत्रिका राख्ने ठाउँमा केही कागज अड्डाउछ र गेट खोलेर बाहिर जान्छ ।  गेट बाहिर गएर उभिरहन्छ ।  फोन गर्छ । फोन मेरो मोबाइलमा बज्छ ।  भन्छ, “तपाईंका लागि हिरोकी सरले पठाएको उपहार छ ।”बाहिर पुग्दा पुलकित आँखाहरू मतिर मोडिन्छन् ।  परिचय बोकेर केटो मेरो अघि उभिन्छ ।  “अस्ति  मैले नाम भन्न भुलेछु ।  मेरो नाम समय हो ।” उसको व्यवहारभन्दा बढी म उपहारमा आकर्षित हुन्छु ।  उपहार खोलेर हेर्छु ।  उपहार चित्र रहेछ ।  चित्रमा स्वयम्भू खडा छ ।  स्वयम्भूको एक आँखामा म छु, अर्को आँखामा हिरोकी छ ।  प्रश्नवाचक चिन्हको सट्टा मायाको चिन्ह पानको पातको आकार छ ।  समय मेरो भाव नियाल्न थाल्छ ।  यो चित्रमा आधारित रहेर हामी मान्गा (चित्रसहित लेखिने कथा, उपन्यास) बनाउँदैछौँ । उपहार बोकेर हिरोकीले किन समयलाई पठायो ? भेटेको बखत आफै पनि दिन त सक्थ्यो ।  कहिले कहिले मलाई हिरोकी जापानी साम्राज्यको विस्तार गर्न कोरिया आफ्नो हातमा लिएर, चीनलाई तर्साउँदै, मङ्गोलिया भएर रसिया जित्न हिँडेको एक सैनिकझैँ लाग्छ ।   जब ऊ होक्काइडोमा रहेकी आमा र उनको सुसी रेस्टुरेन्टबारे खुल्न थाल्छ ।  एक लाख आफन्त एक क्षणमा गुमाएको दुखित प्राणीझैँ लाग्छ ।   जति चित्रको गहिराइमा डुब्छु ।  उति हिरोकीलाई मन्जुश्री बनाएर हेर्न खोज्छु ।  आफू भने स्वयम्भू उत्पत्ति गर्ने कमलको फूल बन्न खोज्छु ।  मन्जुश्रीले चोभारको डाँडो काट्दा, तालको पानी सुक्दा, कमलको फूल विलय भएको देख्छु ।  अन्ततः डाँडो उपहार स्वरूप ठानी नियालिरन्छु ।  काल्पनिकतालाई छाडिदिने हो भने मेरो हातमा हिरोकीले दिएको चित्र छ ।  अझ यथार्थमा बहने हो भने हिरोकीले देखाउने मायाको नवीनता छ ।  त्यो नवीनता कहिले चित्र बनेर आइपुग्छ, कहिले मान्गामा उत्रित भइदिन्छ त कहिले जापानिज तरहको रोमान्स भएर छाइदिन्छ ।  म्यासेन्जर बजेको आवाजपछि ध्यान मोबाइलमा केन्द्रित गर्छु ।  हिरोकी, उसले पठाएको चित्र र मेरो खुशीबीचको सम्बन्ध बारे बयान खोज्छ ।  चित्रसँग खुशी जोडिनुपर्ने थियो ।  तर चित्रको रचयितामा समयको सहभागिता जोडिएकाले शङ्का जोडिन्छ ।  कलाकारिता छ, त्यति न हो, बाँकी त स्वयम्भू मेरो आफ्नै थियो ।  उसको अफिसमा बोलाउँछ ।  स्कुटर तयार पार्छु ।  सीतापाइलातिर लाग्छु ।  ढोकामा समय मुस्काइरहेको भेट्छु ।  भित्र छिर्न खोज्छु ।  ऊ मलाई अलमल्याउँछ ।  समय मलाई मन पराउँछ ? या ऊ त्यतिकै आफ्नो समय मजाक गरेर व्यतित गर्न चाहन्छ ।  उसका चम्किला आँखा किन मसामु आइपुग्दा लोलाइत बन्छन् ? साँच्ची त हिरोकीले मलाई यहाँ बोलाउनु नै रहेछ त अघि किन चित्र घरमा पठाएको ? म प्रश्न लिएर, रिसाएको भान भएको अनुहार बनाएर, समयलाई एकहोरो हेरिरहेको रहेछु ।  चाल पाएपछि सहज बन्छु ।  हिरोकी भित्र बोलाउँछ ।  समय मुस्काउँदै बाहिर निस्कन्छ ।  सजिएको कोठा र बेलुन देखेर के हुन लाग्दैछ भन्ने जान्न गाह्रो पर्दैन ।  मधुर सङ्गीत बज्छ ।  हिरोकी मेरो दुवै हात समाएर उभिन्छ ।  हिरोकीका सबै शब्दहरू ध्यान दिन सक्दिनँ ।  हिरोकी घुँडा मारेर बस्छ ।  हातमा रिङ लिएर माधुर्यसहित बोल्छ ।   वाताशीवा केक्कोन सिते कुदासाइ ? (के तिमी मसँग विवाह गर्छौ ?)  एक्कासि आएको प्रश्नमा अड्किन्छु ।  प्रेम नभएको होइन तर पनि तर्किन खोज्छु ।  थाहा छ उत्तर दिनुपर्छ हेराइमा मात्र सीमित पार्छु ।  नाइँ, हुँदैन मेरो उत्तर होइन ।  फेरि ल हुन्छ भन्न सक्दिनँ । त्यसैले बोल्ने शब्द पाउदिनँ ।  हिरोकीको हातबाट आफ्नो हात तान्छु ।  हिरोकी मेरो नाम क्रिस्टल भन्दै बोलाइरहन्छ ।  अन्जानमा भनौँ वा जानी बुझी भनौँ मेरा पाइलाहरू पर पर सर्दै गएको पाउँछु ।  ट्याम्पो समातेपछि स्कुटर छुटेको चाल पाउँछु ।  मेरो व्यवहार हेर्न स्वयम्भू अझ अग्लिएझैँ लाग्छ ।  स्वयम्भूको आँखा विछ्याइएको बाटो तीव्र गतिमा काट्न खोज्छु तर ट्याम्पो आफ्नो गतिमा  हिँडिरहन्छ ।  ट्याम्पोबाट स्वयम्भूपछिको वनमा ओर्लन्छु ।  जङ्गल फर्केर हेर्दा आफूलाई एक इतिहासको पात्रको रूपमा चित्रित गर्छु ।  सुल्तान सामसुद्दीनको अत्याचारमा परी जङ्गलतिर भागिरहेको मानिस जस्तै ठान्छु ।  बङ्गालबाट आएको सामसुद्दीनले बीस हजार जति सैनिक बोकेर पशुपतिनाथको मन्दिरलाई तीन टुक्रा पारेर, उपत्यकामा जनतामाथि आतङ्क मच्चाएर, स्वयम्भूमा आगो लगाई डडाएकाले  मानिसहरू जङ्गलतर्फ आफ्नो जिउज्यान जोगाउन भागेका थिए ।  अनि म ?  माया पाउन भाग्दैछु कि गुमाउन भाग्दैछु ? हिरोकीदेखि भाग्दैछु कि आफैदेखि ?  प्रश्नहरू थन्काएर चुपचाप बस्न खोज्छु ।  तर मनलाई बहसमा पार्न सक्दिनँ ।  हिरोकीको प्रस्तावमा रुकावट ल्याउने भाग परिवारप्रतिको माया थियो भनेर टालौँ भन्ने लाग्छ ।  आफ्नो तार्किकता आफैलाई बच्चापन लाग्छ ।  जापानिज ज्वाइँ पाउँदा परिवार खुशी नै हुन्छ होला नि ! फेरि परिवारमा मेरो निर्णय नै सर्वोपरी छ ।  हिरोकीले जापान बारे सुनाइरहँदा माउन्ट फुजीको दृश्यावलोकन गर्ने, हाकुने माची सहर घुमेर युमोतो गई स्टेक खाने, नागासाकीको शान्ति पार्कमा बसेर आराम गर्ने, बुलेट ट्रेन चढेर टोक्यो धाउने, टोक्यो टावर चढेर सहरको झिलिमिली दृश्यमा रमाउने सपना बोकेर हिँडेको थिएँ ।  त्यति मात्र होइन यसपालिको विश्वकप फुटबल चलिरहँदा बेल्जियमसँग जापानले हार्दा, जापनिजहरूको  रुवाइमा आफ्नो आँशु झर्दा, जापानप्रतिको लगाव गाडा भएछ भन्दै हिरोकीलाई सुनाएको थिएँ ।  साँझ पर्छ ।  स्वयम्भू पार्कमा एक एक गर्दै बत्ति बल्दै जान्छ ।  बसेको बेन्चको छेउमा रहेको मानिस आफ्नै छायाको आकारसँग खेलिरहन्छ ।  म त्यतै ध्यान मोड्छु ।  छायाँबाट विस्तार नजर ऊतिर मोड्छु ।  अँ झसङ्ग बन्दै बोल्छु ।  ऊ त समय रहेछ ।  मलाई प्रश्न गरिरहन मन लाग्दैन ।  त्यसै पनि त म थकित छु ।  बरु उसको छायासँगको खेलमा सहभागी बन्छु ।  साँझ ढल्किँदै जान्छ ।  समय उठेर जान्छ ।    ऊ फर्केर आउँछ ।  हातमा दुई कप चिया बोकेर ल्याउँछ ।  एउटा कप मतिर अगाडि बढाउँछ ।  चिया दिएर हिरोकीले पठाएको खुलासा गर्छ ।  ऊ बोल्दै गर्दा मलाई दिदी भनि सम्बोधन गर्छ ।  पहिलो पटक सुनेको दिदी शब्द कता कता पाच्य लाग्दैन ।  “हिरोकी सर सधैं तपाईंको बयान गर्नुहुन्छ ।  लाग्छ, असाध्यै माया गर्नुहुन्छ ।  लाग्दैन कि तपाईंको भविष्यमाथि खेलवाड गर्नुहुनेछ ।  हिरोकी सरको म असिस्टेन्ट राइटर भएको छु ।  अब म हिरोकी सरसँग रहनेछु ।  फेरि केही पर्दा त म त साथमा हुनेछु ।  मतलब म तपाईंको माइती बन्नेछु ।” ऊ मपट्टि फर्केर मुस्काउँछ ।  आफूले गरेको पहिलेको व्यवहार सम्झी लज्जित बन्छु ।  मानिसलाई बाहिर हेरेर बुझ्न सकिँदैन भनिएको कुरा सही लाग्छ ।  यो मोडमा, यो समयमा दाजुभाइ हुनुमा पाउने सुरक्षा अनुभव गर्छु ।  खै मैले खोजेको ढाडस यही पो थियो कि ! हलुङ्गो बनेको महशुस गर्छु ।  उसको मुस्काएको मुहार गम्भीरतामा परिवर्तन हुन्छ । “पृथ्वी एक प्रयोगशाला हो ।  मानिस यसको एक परिणाम ।  विवाह समाज विकासको प्रयोगात्मक परीक्षा ।  हेर्दा केके न जस्तो लाग्छ ।  किनकि केके न जस्तो बनाइएको छ ।  वास्तविकतामा ठ्याक्कै यस्तै भन्ने केही छैन ।  त्यसैले आफ्नो तौरतरिकाबाट जिउँदा हुन्छ ।” अजीव लाग्ने उसका कुराले आफू झन् खुकुलो भएको पाउँछु । ढोका ढकढक्याउँछु ।  ढोका खुल्दैन ।  अफिसबाट हिरोकी गइसकेछ ।  फोन उठाउँदैन ।  हिरोकीले चित्त दुखायो होला ।  यो समयको दौडानमा कति कुरा खेल्यो होला ।  म निराश बन्छु ।  हिरोकीको फोन आउँछ ।  माथि छतमा रहेको जानकारी गराउँछ ।  ‘गोमेनासाइ (माफ गर)” उसलाई देख्नेसाथ बोल्छु ।  ऊ चुपचाप अँगालो मार्छ र कानमा फुस्फुसाउछ । “वातासी वा आनाता गा तोतेमो दाइसुकिदेस (म तिमीलाई धेरै माया गर्छु । )”उसका शब्दमा पग्लिन्छु । मानौ मैले पहिलो पटक सुनेको हुँ ।  मानाँै धेरै चाहपछि सुन्न पाएको छु ।  अघि किन भागेको प्रश्नको सट्टा माया गर्छु सुन्दा भावुक बन्छु ।  ऊ बेस्कन अँगालोमा कस्दै जापानिज भाषामा भन्छ । “वास्तवमा मैले मान्गामा यही भाग लेख्न र कोर्न सकिरहेको थिइनँ ।  तिमीले गर्दा अनुभूत गर्दै लेख्न सकेँ ।”  उसको अँगालोबाट पर सर्छु ।  यी कलाकारहरू बडो धूर्त हुन्छन् ।  कहिले आमाको भावुकता चोर्छन, कहिले गर्लफ्रेन्डको समय साथ चोर्छन्, जीवनमा जे पर्छ, त्यसैलाइ भरपुर सदुपयोग गर्छन् । ऊ मेरो हात समात्छ ।  स्वयम्भूतर्फ देखाउँछ ।  उसको काँधमा अडिँदै स्वयम्भूतिर हेर्छु ।  रातको लोभलाग्दो दृश्यमा हराउँछु ।  स्वम्भूको आँखामा आँखा मिलाउँछु ।  आज ती आँखा रोमाञ्चित बन्दै चञ्चल बनेको देख्छु ।  शान्त वातावरणमा कहिले हिरोकीको मान्गा पात्र बनी विलिन हुन खोज्छु । कहिले स्वयम्भूको इतिहासको पात्र बन्दैछु भनी गर्वित हुन्छु ।  “अँ साँच्ची यी स्वयम्भूका आँखाले कहिलेसम्म मानव इतिहास हेर्छन् होला ?” मैले बोलेको नेपाली भाषा हिरोकी बुझ्दैन ।  तर केही छैन ऊ स्वयम्भूको आँखा बुझ्न सक्छ ।   त्योभन्दा बढी ऊ मेरो आँखाको भाषा पढ्न सक्छ ।   