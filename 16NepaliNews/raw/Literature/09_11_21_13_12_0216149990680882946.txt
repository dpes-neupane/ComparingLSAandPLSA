काठमाडौँ — दुई वर्षअघि हेलिकप्टर दुर्घटनामा ज्यान गुमाएका तत्कालीन संस्कृति, पर्यटन तथा नागरिक उड्डयनमन्त्री रवीन्द्र अधिकारीको स्मृतिग्रन्थ ‘स्मृतिमा रवीन्द्र अधिकारी’ सार्वजनिक गरिएको छ । अधिकारीको दोस्रो स्मृति दिवसका अवसरमा शुक्रबार नेपाल प्रज्ञा प्रतिष्ठानका कुलपति गंगाप्रसाद उप्रेती, अधिकारीकी श्रीमती विद्या भट्टराई, आमा लक्ष्मी अधिकारी, बुबा इन्द्रप्रसाद अधिकारीलगायतले स्मृतिग्रन्थ लोकार्पण गरेका थिए ।रवीन्द्र अधिकारी स्मृति प्रतिष्ठानले प्रकाशन गरेको स्मृतिग्रन्थमा १ सय २२ जनाको संस्मरण समावेश छ । संस्मरणलाई राजनीतिक, प्राज्ञिक/सामाजिक र पारिवारिक गरी तीन भागमा छुट्याएर प्रस्तुत गरिएको छ । पुस्तकको अन्त्यमा अधिकारीका मन्तव्य र अन्तर्वार्ता, उनका हस्तलिखित डायरी, शोक विज्ञप्ति, शोक पुस्तिका, श्रद्धाञ्जली, समवेदना र तस्बिर समावेश छन् ।लोकार्पण कार्यक्रममा प्रतिष्ठानका सल्लाहकार प्राध्यापक हेमनाथ पौडेलले स्मृतिग्रन्थ पहिलो वार्षिकीमा नै प्रकाशन गर्ने प्रयत्न भए पनि लेखरचना उपलब्ध नभएकाले ढिला भएको बताए । नेता लेखनाथ न्यौपानेले विद्यार्थीलाई यातायातमा छुट दिलाउने लगायतका कामले अधिकारीलाई कसैले बिर्सन नसक्ने बताए । सांसद विन्दा पाण्डेले अधिकारीसँग पहिलो संविधानसभामा काम गर्दाको क्षण सम्झिइन् ।तेह्रथुमको चुहानडाँडामा विमानस्थल निर्माण गर्ने सन्दर्भमा निरीक्षण गर्न पुगेका बेला ताप्लेजुङको पाथीभराबाट काठमाडौं फर्कने क्रममा अधिकारी सवार हेलिकप्टर दुर्घटनामा परेको थियो ।