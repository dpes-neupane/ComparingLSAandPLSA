
९ पुस, पोखरा । साहित्यकार कुन्ता शर्माको ‘पोथी बास्नुहुँदैन’ शीर्षकको कवितांश हो यो-‘महिलाहरुले उन्मुक्त हाँसो हाँस्नुहँुदैन/ पोथी बास्नुहुँदैन….!
यो कवितामार्फत शर्माले पुरुषवादी सोचमाथि प्रहारमात्रै गरेकी छैनन्, मौनता साँधेर बस्ने महिलालाई प्रतिरोधको स्वर निकाल्न आहृवानसमेत पनि गरेकी छन् ।
०४२ सालमै प्रकाशित यो कवितापछि नेपालमा थुप्रै महिला आन्दोलन भए । राजनीतिक परिवर्तन र अधिकारको लडाईं चल्यो । देश संघीयतामा गइसकेपछि अहिले सबै स्थानीय तह र प्रदेशमा महिलाको सीट सुरक्षित भएको छ । तर, ‘पोथी बास्नुहुँदैन’ व्यंग्यात्मक र विद्रोही कविता लेखेकी शर्मा अब झन् धेरै लेख्ने र बोल्ने बेला आएको बताउँछिन् ।
अहिले देशका विभिन्न तहमा महिलालाई सुरक्षित गरिएको ठाउँप्रति असन्तुष्टि जनाउँदै कुन्ता शर्मा भन्छिन्, ‘अहिले जताततै पोथीहरु बासिरहेका छन् । तर, जति पनि पोथीहरु बासिरहेका छन्, ती पुरुषकै अन्डरमा बासिरहेका छन् ।’
स्थानीय तहका सबै ठाउँमा महिलालाई उपमेयर, प्रदेशमा महिलालाई नै उपसभामुख त्यो माथि पुरुष नै राखिएको शर्माको भनाइ थियो । ‘सर्वोच्च पद राष्ट्रपतिमा महिला छिन्, तर कार्यकारी छैनन्,’ उनले थपिन् ।
पोखरामा जारी पोखरा लिटरेचर फिस्टिभलको तेस्रो दिन सोमबार एउटा सत्रमा पुरषसत्तावादी सोच भएको समाज र राज्यसत्ताप्रति यस्तै प्रतिरोधी स्वर सुनिए ।
‘प्रतिरोध’ शीर्षकमा भएको यो सत्रको वक्ता थिए, पूर्वसांसदसमेत रहेकी कवि शर्मासँगै कार्टुनमार्फत राज्यसत्ता र विसंगतिबिरुद्ध प्रतिरोध गरिरहेका वरिष्ठ कार्टुनिस्ट दुर्गा बराल वात्स्यायन र सिर्जनशील अराजक आन्दोलनका अभियान्ता कवि उपेन्द्र सुब्बा ।
पत्रकार वसन्त बस्नेतले उनीहरुको प्रतिरोधी आवाजलाई दर्शक सामु निकाले ।
कवि कुन्ता शर्माले महिला अझै खतरामुक्त हुन नसकेको बताइन् । कुन्ताले हिजो परिवारिक जीवनमा भोगेका पीडादेखि कविता लेखनमा खेपेका पुरुषवादी सोचलाई सतहमा ल्याइन् ।
आफूले हिजो पाइला-पाइलामा सेन्सरसीप खेप्नुपरेको उनले बताइन् । गलत सोच भएका त्यस्ता व्यक्तिलाई बहिस्कारसमेत गरेको र त्यो कुरा अबको किताबमा उल्लेख गरेको कुन्ताको भनाइ छ । उनले कविता भनेको प्रतिपक्षी हुनुपर्ने, नत्र भजन हुने बताइन् ।
प्रज्ञामा जस्तो हली, गोरु !
कुन्ताले प्रज्ञा प्रतिष्ठानमा चयन गरिने कुलपति तथा प्राज्ञहरुप्रति पनि ब्यंग्य गरिन् । आफू नपरेको गुनासो नभएको र पदका लागि पहिल्यै राजनीति नगरेको उनले बताइन् । ‘मैले चाहेको भए डिप्लोमा सकेर बसेकी थिएँ, पञ्चायतकालमै हुन सक्थें, हामी त अप्ठेरो-अप्ठेरो खोजेर हिँड्ने मान्छे हौं,’ कुन्ताले भनिन्, ‘प्रज्ञा प्रतिष्ठानको सवालमा के हुन्छ भने जस्तो हली हुन्छ, उस्तै गोरु छान्ने त हो नि ।’
उठाउनुपर्ने बन्दुक थियो, कायर भएर कविता लेखेंः उपेन्द्र
कवि उपेन्द्र सुब्बाले कवितामार्फत पहिचान खोजिरहेका छन् । देशमा विभिन्न आन्दोलन र शासन प्रणाली आए पनि पहिचान दिने काम नभएको उनी बताउँछन् । ‘देशमा संघीयता आएपछि लेखनमा तरिका फेरिन्छ कि भन्ने थियो फेरि पनि उही फेर्किएर उही अवस्था आइरहेको छ,’ उपेन्द्रले भने, ‘हाम्रो पहिचानका मुद्दा जहाँका त्यहीँ भए ।’
सिर्जनशील अराजक अभियन्ता उपेन्द्रले परिवर्तनको आशामा विभिन्न समयमा विभिन्न पार्टीलाई भोट हाले पनि केही नभएको सुनाए । ‘उठाउनु पर्ने त बन्दुक नै रहेछ, आफू कायर भएर कविता लेखियो,’ उपेन्द्रले भने, ‘नत्र हामीलाई पनि रहर छैन जहिले पनि उस्तै अधिकार माग्ने कविता लेखिरहन ।’
ज्ञानेन्द्रले सत्ता हातमा लिँदा फाँसी दिने चर्चा सुनेंः वात्स्यायन
प्रतिरोधमा अर्का वक्ता वात्स्यायनले आफूले कार्टुन बनाउँदाका सुखदुख र रोचक कुरा सुनाए । ज्ञानेन्द्रले सत्ता हातमा लिएको बखत रहेछ, वात्स्यायनले कार्टुन बनाउँदा मिडियामै फाँसीको चर्चा सुनेछन् ।
वात्स्यायनले फाँसी चर्चाबारे यसरी सुनाए, ‘ज्ञानेन्द्रले सत्ता हातमा लिएपछि सेन्सरसीप हुन थाल्यो । मरेको घोडालाई मैले त्योबेला ‘संवैधानिक राजतन्त्र’ बोकेर हिँडेको पार्टीलाई व्यंग्य गरें । यतिसम्म कि बेलायतमा कार्टुन राजाको व्यंग्य बनाउनेलाई फाँसीको सजाय भएजस्तो यसलाई पनि त्यस्तै सजायँ हुनुपर्छ भन्नेसम्म सुनें ।’
वात्स्यायनले जहिले पनि कार्टुन प्रतिरोधी र प्रतिपक्षी नै हुने जिकिर गरे । पेन्टिङसमेत निरन्तर गरिरहेका वात्स्यायनले आˆना कुरा प्रस्तुत गर्न पेन्टिङ र जनभावना प्रस्तुत गर्न कार्टुन उपयुक्त भएको सुनाए । ‘कार्टुन बनाउन जनभावना बुझ्नुपर्छ तर पेन्टिङ बनाउन आफूलाई बुझे पुग्छ,’ वात्स्यायनले भने, ‘कार्टुन बनाउँदा लाखौं पाठकसम्म पुर्‍याउन सकिन्छ, तर पेन्टिङमा त्यस्तो हुँदैन ।’
