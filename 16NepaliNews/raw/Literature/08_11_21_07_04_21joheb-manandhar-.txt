 घर त्यही हो, जहाँ जीवनको सुरुवात हुन्छ । आफ्नाहरुले चिन्छन् । हरेक भित्ता, हरेक झ्याल, ढोका सानैदेखि चिनेको महसुस हुन्छ । यस्तो लाग्छ, सायद यही घर नै आफू जन्मन योग्य थियो ।बुबाले कहिले पनि बेच्न नचाहेको त्यो घर, हामी सधैँ बेच्नमा नै जोड दिन्थ्यो । पुरानै भए पनि एक दुई परिवार बहालमा बस्थ्यो । जे होस् बुबा खुसी हुनुहुन्थ्यो घर बेच्नु नपरेकामा । त्यसबाट आउने पैसाले हामीलाई केही गर्न पुग्ने त हैन तैपनि त्यो एउटा घर हेरविचार गर्ने मानिस त्यहाँ भएकामा बुबा खास खुसी हुनुहुन्थ्यो ।मलाई सम्झना छ, हामीले जब नयाँ घर बनाउन सुरु गरेको थियौँ, बुबाबाहेक सबै धेरै खुसी थिए । सानो म, मेरी दिदी अनि आमा, विशेष म र दिदी नयाँ घरमा आफ्नो आफ्नो छुट्टै कोठा सिँगार्ने सपना बुन्थ्याँै । आमा आफ्ना नातागोतासामु आफ्नो रवाफ जमाउने सपनामा मस्त थियो ।तर बुबा आफ्नो पुख्र्यौली घर कसरी छोड्ने भनेपछि सधैँ अलि बढी चिन्तित र दुःखी जस्तो देखिनुहुन्थ्यो । आफू जन्मे, हुर्के, खेलेको घर, विवाह गरेर आमालाई भित्र्याउनुभएको । त्यो घरसँग बुबाको सबै सन्तानलाई जन्म दिएको एउटा ठूलो सम्झना र घनिष्टता थियो । त्यस घरमा जिन्दगीका ५० औँ वर्ष काटिसकेको बुबालाई सायद अहिले उमेरको उत्तरार्द्धमा छाडेर जाने मन सायद थिएन । तैपनि सन्तानको खुसी, श्रीमतीको ढिपी र नयाँ घर सबैको चाहना, त्यो विवशताले बुबा चुप नै रहनु हुन्थ्यो ।हुन त हामी पनि त्यही घरमा जन्मेको थियौँ । तर बुबाको जस्तो लामो समय त्यहाँ बिताएका थिएनौँ ।नयाँ घर हाम्रो चाहना थियो, सपना थियो र शान थियो । त्यसैले हामी निकै दङ्ग थियौँ । आमा पनि खुशी हुनुहुन्थ्यो ।तर बुबा नयाँ घरमा आइसक्दा पनि बढी समय पुरानो घरको देखभालमा नै बिताउनुहुन्थ्यो । ठूलो झरी होस् वा आँधीबेहरी, बुबालाई पुरानो घरको चिन्ताले नै बढी सताउँथ्यो ।‘कतै छानो उडायो कि, कतै पर्खाल भत्कियो कि ?’यस्तै यस्तै चिन्तामा बुबाको रात काट्थ्यो ।सुरुमा सर्ने बेलामा पुरानो घरमा बस्ने कोही भएन । बहालमा बस्ने मान्छे भेटिसकेको थिएन । दिनभरि बुबा अफिस, हामी नयाँ घरमा बसे पनि बेलुका पुरानो घर कुर्न र हेरचाह गर्न बुबा जानुहुन्थ्यो ।हामीले जानु पर्दैन भन्दा बुबा मान्नु हुन्नथ्यो । घर खालि राख्नुहुन्न भन्नुहुन्थ्यो । पछि घर बहालमा लिने मान्छे आइसकेपछि जान छोड्नुभयो ।जसरी एउटा परदेशमा कर्म थलो बनाई घरजम गर्नेलाई सधैँ आफ्नै देशको माटो र सम्झनाले सताइरहन्छ । त्यस्तै जीवनको अन्तिम समय मात्र भए पनि आफ्नै देशमा बिताउने सोच हुन्छ । परदेशमा नै जन्मेका आफ्ना सन्तानमा त्यो चाह र त्यो तृष्णा हुँदैन । किनभने उनीहरुका लागि आफ्नो जन्मस्थान र बाल्यकाल बिताएको ठाउँ नै प्यारो हुन्छ । उनीहरुलाई त्यहीँको बढी माया हुन्छ । आफ्नो बुबा जन्मेको ठाउँ र देशको हँुदैन ।हाम्रो घरपरिवारमा पनि त्यही भइरहेको थियो । हामी नयाँ घरको कोठा, आँगन, सजाउनमा, सिँगार्नमा व्यस्त थियौँ । हाम्रो खुसीको सिमाना थिएन । तर बुबामा त्यस्तो खुसी खासै झल्किएको देखिन्नथ्यो ।यस्तै तरिकाले दिन बित्दै गए । बुबा पुरानो घर गइराख्नु हुन्थ्यो । त्यहीँको वातावरणमा हराइराख्नुहुन्थ्यो । सधैँ पुराना दिन सम्झेर खुसी हुन्थ्यो । त्यहाँ बहालमा बस्नेहरुसित पुराना कुरा गरिराख्नु हुन्थ्यो । जति जति बुढेसकाल नजिक आउँछ त्यति त्यति बाल्यकालको सम्झना निकै चहकिलो भएर आँखा अगाडि आउँछ भन्दै बुबा पुरानो सम्झनामा हराउनुहुन्थ्यो । आहा ! यो टोल, यो ठाउँ कति स्वच्छ थियो त्यतिबेला । हामी दगुर्ने, खेल्ने, सुकुलमा बसेर भोगटे साँधेर खाने, नुहाएर टाउको मा तेल लगाएर घाममा बस्ने, सबै छिमेकी आफ्नै जस्तो, सबैमा माया स्नेह उत्तिकै, कहिले कसको घर गएको छ कहिले कसको । मकै भटमास र गुन्द्रुकको त्यो स्वाद, कति ठूलाठूला रूखहरु, कति शीतल हावा चल्थ्यो । गाडी निकै कम गुड्थे सो बाटोमा खेल्न केही कठिनाइ थिएन । बुबा सधैँ भनिराख्नु हुन्थ्यो । जीवनको यो घडीमा अतीत मात्र हाम्रो जिउने आधार हुन्छ, अरू केही हुन्न भन्नु हुन्थ्यो ।जबकि आमा र हामी यतै खुसी र व्यस्त थियौँ । कतिचोटि घर किन्ने मान्छे आए । बुबाले मान्नु भएन । कहिले आमा र हामी निक्कै जोड दिन्थ्याँै । मेरो शेषपछि जेसुकै गर तिमीहरु तर म बाँचुन्जेल पुर्खाको नासो बेच्दिनँ ।बुबाको यो जवाफले हामी चुप हुन्थ्यौँ । समय बित्दै गयो । बुबा बित्नु भयो । आमा बूढी हुनुभयो । हामी पनि सबै विवाहित भयौँ, सन्तान भए । सबैको सल्लाहअनुसार त्यो घर बेच्ने कुरा भयो– निकै पुरानो र ढलमलिएको अवस्थामा रहेको घर, बुबाको प्राणप्रिय घर, बुबाको पुर्खाको घर !तर बुबा हुँदाजस्तो गाह्रो भएन बेच्ने बेलामा, हामीलाई बेच्यौँ । राम्रो दाम आयो । सबै खुसी थियाँै ।समय बित्दै गयो । उमेर ढल्किँदै गयो । छोराछोरी हुर्किंदै गयो । थाहै नपाई समयले फड्को मार्यो । अहिले उनीहरुलाई यो घर पुरानो भयो रे ! बेचेर नयाँ घर जाने भनेर ढिपी गर्दैछन् दिनहुँ जस्तो । श्रीमती पनि यही जिद्दी गछिन् । एउटा नयाँ घर त लिनैपर्छ सब नातागोता हाउजिङतिर छन् । सुविधा सम्पन्न, हामी भने सधैँ यही पुरानो घरमा !आजभोलि मन कताकता दुःखी छ । त्यही पुरानो कुरा फेरि एक पटक दोहोरिरहेको भान भइरहेको छ । हिजो जुन ठाउँमा बुबा हुनुहुन्थ्यो, आज त्यही ठाउँमा म छु । पुरानो घरको महत्त्व आज मैले बल्ल बुझेँ । किन मन मानिरहेको छैन । कसरी सम्झाउने यिनीहरुलाई आफ्नो जीवन व्यतित गरेको ठाउँ छोड्न कति गाह्रो हुन्छ ? आफ्नो सम्झनालाई छोडेर जान कति असहज हुन्छ ?बुबाका प्रत्येक कुरा आज महसुस गरिरहेको छु ।जीवनमा कति कुरा सोच्दै नसोची पाइराखेको हुन्छ । त्यसको हामीलाई खासै अर्थ हुन्न । जब त्यो गुमाउने अवस्था हुन्छ तब त्यो कुराको महत्त्व थाहा हुन्छ भन्ने बुझ्छौ ।मैले अहिले के पनि बुझेको छु भने जीवनमा अगाडि नबढी पुरानो कुराको महत्त्व हुन्न । सम्झना बनाउन ती कुरा अतीत बनाउन जरुरी छ ।सायद जीवनको नाम त्यही हो, जहाँ आफ्नाहरुको खुसीका लागि आफ्ना कयौँ खुसीको तिलाञ्जली दिनुपर्ने । एकएक गरी जोड्दै गएका कुरा, एक एक गरी फेरि बिस्तारै छोड्दै पनि जानुपरेन । नयाँ कुरालाई आत्मसात गर्नुपर्ने हुनाले नै हामीले पुराना कुरा छोड्नुपर्ने भएको होला । यो नै जीवनको रीत रहेछ । सधैँ चलायमान रहने ... । त्यही बुबाले गर्नुभएको रहेछ ।र म पनि त्यही गर्ने छु ।तर नयाँ घर पुगेर पनि मेरो माया, मेरो सम्झना, खुसी, मेरो नाता तिम्रो साथमा नै रहनेछ सधैँ सधैँ । 