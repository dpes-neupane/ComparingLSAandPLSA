काठमाडौँ । कथाकार तथा आख्यानकार सबु सुवेदीद्वारा लिखित उपन्यास ‘मञ्जूषा’ शनिबार राजधानीमा एक कार्यक्रमकाबिच लोकार्पण गरिएको छ ।  वरिष्ठ कवि तथा आख्यानकार भुवनहरि सिग्देल, आख्यानकार अमर न्यौपाने, पत्रकार फूलमान वन, समीक्षक सचिन घिमिरे, चलचित्र लेखक प्रदीप भारद्वज र लेखक सबु सुवेदीले संयुक्त रूपमा उपन्यासको विमोचना गरे ।   पुस्तक लोकार्पण कार्यक्रम पहिलो र दोस्रो चरणमा भएको थियो । पहिलो चरणमा पुस्तकको लोकार्पण गरियो भने दोस्रो चरमा पुस्तकमाथि अन्तरक्रिया गरियो । अन्तरक्रिया कार्यक्रमको नेतृत्व समीक्षक सचिन घिमिरेले गरेका थिए । उनले लेखक सबु सुवेदी, आख्यानकार अमर न्यौपाने र पत्रकार फूलमान वनलाई प्रश्न सोधेर उपन्यासको बलियो तथा कमजोर पक्षमा टिप्पणी गराएका थिए ।    लोकार्पणपछि पहिलो चरणको कार्यक्रममा बोल्दै वरिष्ठ साहित्यकार भुवनहरि सिग्देलले सबु सुवेदी नयाँ लेखक नभएर साहित्यिक जगतको क्षमतावान लेखकका रूपमा उपस्थित भएको बताए ।  अर्का वक्ता चलचित्र लेखक प्रदीप भारद्वजले यस उपन्याले आफूलाई पनि लेख्न प्रेरित गरेको बताए ।  दोस्रो चरणको अन्तरक्रिया कार्यक्रमा आख्यानकार अमर न्यौपानेले उपन्यासको परिकल्पना र सरल प्रस्तुति रहेको बताए । उनले भने, ‘उपन्यासको भाषा सरल रहेको छ । यसमा समाजको यथार्थ कथावस्तुलाई समावेश गरेको छ । लेखकले परिकल्पना गरेको यस उपन्यासको परिकल्पना नै राम्रो छ ।’  पुस्तकका बारेमा बोल्दै अर्का वक्ता फूलमान वनले नयाँ लेखक भएर पनि सबु सुवेदीको लेखनमा परिपक्वता भेटिने बताए ।  पुस्तकमाथि बोल्दै उक्त उपन्यासकी लेखक सुवेदीले प्रेमको नयाँ परिभाषा गरेको भन्दै बाँकी पाठकको जिम्मा रहेको बताइन् । उक्त उपन्यास ‘मञ्जूषा’ शिखा बुक्सले प्रकाशन गरेको हो । जसको मूल्य रु. ३७५– रहेको छ ।   