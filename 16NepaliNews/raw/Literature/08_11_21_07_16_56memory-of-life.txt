–दिलिप वान्तावाआज दिनभरी निक्कै ठूलो हुरी चल्यो । काममा एकाग्र हुनुपर्ने भएकाले बाहिर चिहाउनसमेत फुर्सद भएन । तर हावाको झोँक्का भने महशुस भइरह्यो । सोचेँ, उता गाउँमा पनि यतिखेर चैते हुरी यसैगरी चल्दै होला । मेरो घर अगाडिको बाँस झ्याङमा बाँसहरु कड्किने गरी हावाले हानिरहेको होला । हिजो अस्तिसम्म हरियो देखिने बाँसघारी हावाले पात उडाइदिएपछि डाँडाभाटा गर्दै गरेको घरको धुरीजस्तै देखिएको होला । तल्लो घरको घुर्यानमा भएको केराघारीमा भर्खरै फक्रिँदै गरेको केराको कलिलो पात सबै लुछेर भागिरहेको हुरी पल्लो गाउँको भित्तामा ठोक्किँदा कति ठूलो आवाज आइरहेको होला ।बेलुकी, क्रमशः हावाको तागत मत्थर हुँदै जान लाग्यो । मेरो काम पनि बिट मार्दै थिएँ ।  कम्पनीभन्दा अलि तलको पार्कमा दिनभर हुरी ठोक्किएर हल्ला गरिरहेको झ्याम्म परेको रूख त्यतिबेला चकमन्नै थियो । गोधुली साँझले छोप्दै गरेको आकाश चिहाएँ, टुक्राटाक्री बादलहरु आफ्नो हुल भेट्न दौडिरहेझैँ देखिन्थे । त्यतिबेला सम्झेँ, घर अगाडिको त्यो बाँस झ्याङमा कैयौँ दिनको मिहिनेतले बनाएको आफ्नो गुँड दिनभरीको हुरीले तहसनहस बनाएपछि साँझ बटुलिएका रुप्पीहरुको हुल अबेला रातिसम्म हल्ला गरिरहे होलान् । ठीक यतिबेला अस्ति बारा, पर्सामा हुरीले मच्चाएको बितण्डापछि बेघर भएका नेपालीहरुप्रति समवेदनाको बाँध फुटेर आयो ।कामबाट कोठातिर फर्कंदै थिएँ, त्यतिबेला मात्रै सम्झिएँ, ‘साँच्ची त मैले कपडा धोएर सुकाएथेँ नि ।’ अनि हतार हतार कपडा सुकाएतिर लम्किएँ । सुकाएका कपडा हावाले क्लिप खुस्काएर जथाभावी फालिदिएछ । कुनै रेलिङतिर, कुनै भित्तातिर त कुनै पर कुनामा थुप्रिएको भेटेँ । तर एउटा रातो ‘क्याप’ भने त्यहाँ थिएन । भए जति सम्भावित ठाउँमा खोजेँ तर कहीँ थिएन । कोठामा गएँ, लाइट लिएर खोज्न निस्किएँ । हावा बहने दिशातिर हेर्दै गएँ । एउटा सानो फूलबारी छ, त्योभन्दा पर केही ठूला रूखहरु छन् ।अझ हेर्दै अघि गएँ, सानो एउटा साकुराको बिरुवा छ । ढकमक्क फुलेर बैँसालु भएको त्यो साकुराले मेरो क्याप हावाबाट खोसेर राखिदिएछ । यदि त्यो साकुराको बोट हुँदैनथ्यो भने नजिकै खोला थियो । खोला र साकुराको बीचमा कुनै भौतिक चीज थिएन । जसले मेरो क्यापको रक्षा गर्न सक्दथ्यो । यदि मेरो क्याप खोलामा पुगेर बगेको भए ! बाफ्रे, यतिबेला पो झल्यास्स भएँ । अहिलेसम्म खास नठानेको मेरो त्यो क्याप झन्डै हराएर बगेपछि भने त्यसको महत्त्वको बारेमा घोत्लिन थालेँ यतिखेर । टोपी लगाइरहनुपर्ने मेरो टाउकोमा यो क्याप बेलाबेलामा चढिरहन्छ तर अमिल्दो (निक्कै सानो) छ । त्यसैले खासै लगाउँदिनँ । तर त्यहाँ भएको नेपालको राष्ट्रिय झण्डा र गणतन्त्र कोरियाको झण्डाको माध्यमबाट मैत्रीपूर्ण सम्बन्ध देखाइएको छ । त्यहाँ राखिएको चन्द्र सूर्य अङ्कित त्यो सानो  झण्डा हेरेरै सही म आफ्नो देशसँगै छु भन्ने आभास हुन्छ । त्यसैले अब त्यो सानो साकुराको बोट केवल एउटा बिरुवा मात्र होइन, मेरा लागि त दसगजा मिचेर जङ्गपिल्लर नेपालतिर सारिरहने छिमेकीहरुसँग भिडेरै भए पनि सिमानाको रक्षा गर्ने देवनारायण यादव जत्तिकै प्रिय लाग्यो । तपाईंलाई यहाँनिर अचम्म लाग्ला, त्यो जाबो थोत्रो र रङ्ग उडिसकेको एउटा क्यापको बारेमा किन यतिभाँती गलफत्ती ! हो, त्यो रातो क्याप थियो पहिला । पहिलो चोटि निक्कै राम्ररी धुन खोज्दा रङ्ग बगेर गयो र केही फुस्रो देखिन्छ आजकल । त्यसैले आज भने अलि बिस्तारै भरसक रङ्ग नजाओस् भनेर सावधानी अपनाउँदै धोएथेँ । हो, त्यो क्याप त्यहीँ क्याप हो जुन ईपीएस कार्यालयले रोजगारीका लागि कोरिया आउँदै गर्दा बिदाइ गरेर चिनारीका लागि एउटा ज्याकेट, एउटा परिचयपत्रसहित उपलब्ध गराएको थियो । यो क्याप त्यसकारण महत्त्वपूर्ण छ, जसमा मेरो देशको झण्डा छ । झण्डा त अर्को किनेर वा आफै बनाएर नि राख्न सकिन्छ नि !हो, सकिन्छ तर यो क्यापमा राखिएको झण्डा त्यो हो जुन मलाई मेरो देशले दिएर पठाएको छ । क्याप त यो भन्दा पनि दामी र स्टायलिस किन्न पाइन्छ नि तर म यो क्याप कुनै पनि बहुमूल्य वा सुन्दर र स्टायलिस क्यापसँग दाँज्न सक्दिनँ । किनकि यो क्याप मलाई मेरो देशले दिएर पठाएको हो । भलै यो क्याप अठार वर्षदेखि उनान्चालीस वर्ष बीचका उमेर समूहका युवा युवतीहरुका लागि बनाइएको भए पनि दस बाह्र वर्षका केटाकेटीको टाउकोमा मिल्ने गरी बनाइएको होस् । तर यो मेरो देशले मलाई दिएको उपहार हो, त्यसैले यसलाई मैले जतन गर्नुपर्छ र गरिरहेको छु जसरी आफूलाई मन पर्ने मान्छे र प्रिय मायालुले दिएको कुनै चिनो जस्तै, जो अति सामान्य नै किन नहोस् । त्यसैले यो चिनो वा उपहार भन्ने कुराको तुलना त्यो वस्तुको आर्थिक वा भौतिक मूल्य वा महत्वसँग नहुने रहेछ । त्यो त हाम्रो समवेदना र भावनासँग गाँसिएको हुने रहेछ । ईपीएस कार्यालयले क्याप बनाउने ठेक्कापट्टामा तलमाथि, दायाँबाँया वा अनियमितता गरेर, खेलाँची गरेर यस्तो अमिल्दो क्याप बनाउँछ भन्ने गुनासो होइन मेरो, किनभने हरेक तह र तप्कामा अनियमितता र कमिसनतन्त्रले जर्जर भएको हाम्रो देशमा ईपीएस कार्यालय चाहिँ यी सबैबाट विशुद्ध नभई हुँदैन भनेर कहीँ पनि लेखिएको छैन सायद । त्यसैले यसलाई पनि अन्यझैँ सामान्य नै लिइनुपर्ला । हुन त एउटा रङ उडिसकेको क्यापभित्र यति धेरै राष्ट्रियताको कुरा किन, भन्ने सवाल पनि आउँछ तर यही एउटा क्याप नै हाम्रो वर्तमानको एउटा सजीव प्रतिविम्ब हो । आफ्नो ऊर्वर र मिहिनेती उमेर र समय बेच्न जान लागेका युवाहरुलाई उपलब्ध गराइने एउटा क्यापसमेत सही नापमा बनाएर नदिने हाम्रो सत्ताप्रति युवाहरुको रूझान कस्तो बन्ला ? मजदुरीको पसिनाले छपक्कै भिजेका बेला आफ्नो देशको राष्ट्रिय झण्डा मात्रै देख्दा पनि छाती ढक्क फुलेर आउँछ ।त्यो झण्डा आफ्नो शरीरमा राखेर लगाएर वा देखाएर हिँड्न पाउँदा एकाएक गर्वले शिर अग्लिएझैँ हुन्छ । कोरिया बसाइको तीन वर्ष वा थपिएको एक वर्ष दस महिना गरी चार वर्ष दस महिनाको अवधिभर समय समयमा  प्रयोग गर्न सकिने नाप र गुणस्तरको क्याप बनाइदिए के बिग्रन्थ्यो होला र ? भन्ने चाहिँ लागिरहन्छ । तर हाम्रो देशको गलत राजनीतिले हरबखत पच्छ्याइरहन्छ र कदम कदममा झस्काइरहन्छ । हामी भन्छौँ आफ्नो देशप्रति गर्व गर्नुपर्छ तर कोरियामा रहेका प्रवासी मजदुरहरु आफ्नो पसिनाको कमाइ वैधानिक बाटो (बैङ्क, रेमिट्यान्स) बाट नपठाई अवैधानिक बाटो (हुण्डी) बाट पठाउन लालयित हुन्छन् । उनीहरुको तर्क छ, ‘हामीले तिरेको कर भ्रष्टाचार गरेर सिध्याइन्छ, हर क्षेत्र र तहमा कमिसनखोर र घुसखोरहरुको जगजगी छ । ठूला ठूला औद्योगिक घरानाहरु कर छलेर सरकारकै किचनमा डकार्दै सुत्छन् । हाम्रो करको सदुपयोग हुन्न भने हामीले किन तिरिरहने ?’ सायद एउटा पाटोबाट यो तर्कलाई पनि गलत मान्न सकिन्न । तर मुख्य कुरा के हो भने, सरकारी पहल र माध्यमबाट नै कोरियाली रोजगारको सम्भावना साकार भएको हो त्यसैले हामीले आफ्नो कर्तव्य बिर्सन मिल्दैन । जन्मदिने आमा र पाइला टेकाउने देश अर्को भेट्न सकिन्न                            