काठमाडौँ — करिब २६ हजार वर्षअघि । फ्रान्सको दक्षिणी क्षेत्रमा नदीले कटान गरेको गल्छीमा बनेको एक गुफा (हाल सोभे गुफाको नामले चर्चित) । करिब आठ/दस वर्षको फुच्चे केटो खेल्दाखेल्दै वा योजना बनाएर ओढारको मुखैमा पुग्यो । उसको हातमा सल्लाको अगुल्टो थियो । भित्र चुक घोप्टेझैँ अँध्यारो थियो । ऊ एक छिन टक्क अडियो ।निष्पट्ट अँध्यारो छाएको आँखामा बल्ल मधुरो दृश्य देखिन थाल्यो । गुफाभित्र थुप्रै च्याम्बर थिए । ऊ सरासर भित्र पस्यो । भुइँभरि भालुलगायत अन्य प्राणीका हाडखोर छरिएका थिए । ऊ बिस्तारै अगाडि बढ्यो । अगुल्टो माथि उचाल्दै त्यसैको धिपधिपे उज्यालोमा ऊ गुफाको भित्तामा टोलाएर हेर्न थाल्यो । वरिपरि भित्ताभरि गुमनाम चित्रकारहरूको सामूहिक चित्रकला प्रदर्शनी चलेझैँ थियो । गुफाको भित्तामा ती चित्रहरूको गुमनाम प्रदर्शनी ऊ त्यहाँ पुग्नुभन्दा बाह्र हजार वर्षअघिदेखि चलिरहेको थियो । चित्रहरू रातो माटो र अँगारले कोरिएका थिए । चित्रमा खिपिएका थिए– गैंडा, हात्ती, भालुजस्ता ठूलठूला तेह्रभन्दा बढी जनावरका आकृति । अक्षरको आविष्कार अझै निकै सुदूर भविष्यमा थियो । सायद कलामा आफ्नो स्वामित्व देखाउन हो, भित्तामा कलाकारले आफ्ना पञ्जाको छाप छाडेका छन् । यथार्थको दुरुस्त प्रतिविम्बनको आधारमा यी चित्र अद्भुत छन् । ‘रिप्रेजेन्टेसनल आर्ट’ को यो सर्वप्राचीन अद्वितीय नमुना हो ।आधुनिक मानवको आधुनिक चेतनाकै आरम्भको झिल्को मान्छन् अहिलेका विज्ञहरू त्यस कलालाई । तर, मानव सभ्यताको विकासमा त्यस कलाको महत्त्वबारे भने त्यो फुच्चे केटो बेखबर थियो । चित्र हेरेर सायद ऊ फर्कियो । ऊ फर्किएलगत्तै माथिबाट झरेको विशाल चट्टानले गुफाको मुख थुनिदियो । पछिल्लो २६ हजार वर्षसम्म त्यो फुच्चे केटो नै त्यस गुफामा प्रवेश गरेर चित्रकला अवलोकन गर्ने अन्तिम मान्छे बन्यो । सन् १९९४ मा आएर त्यस गुफा पुनः एकपटक दुनियाँको नजरमा पर्‍यो ।चुनढुङ्गाले बनेको लेदोभुइँमा छापिएको उसको पैतालाको डोब र उसले बोकेको मसालले भित्तोमा छाडेको ध्वाँसोको दसी प्रमाणका आधारमा माथिको कथा हालिएको हो । विवरणमा मात्रै केही तलमाथि हुन सक्छ । त्यो उमेरको मान्छेको पैतालाको डोब बन्नु र त्यसमाथि त्यति लामो समयसम्म दुरुस्त रहनु दुर्लभ कुरा हो । उसको पैतालाको डोबलाई थप अमरत्व प्रदान गर्न त्यहाँ अर्को एक जोर पैतालाको डोब पनि खिपिएको थियो । उसको पैतालाको डोबछेउ समानान्तर रूपमा बनेको, वयस्क मान्छेको पन्जाजत्रै आकारको तर अर्कै जनावरको पैतालाको डोब पनि थियो— लगभग ब्वाँसोको जस्तै तर दुरुस्त ब्वाँसोको गुण नभएको । कुकुरसँग केही मिल्दो, तर कुकुरकै पनि भन्न ठ्याक्कै नमिल्ने । दुवै जनावरको साझा विशेषता भएको जनावरको पैतालाको डोब थियो त्यो (दुवैको साझा चरित्र भएको यस प्राणीलाई अध्येताहरू ब्वाँसो–कुकर अर्थात् वुल्फ–डगसमेत भन्छन्) । साँघुरो ठाउँ भए पनि एक–आपसमा नखप्टिएको/नजुधेको यी दुई भिन्न प्राणीको पैतालका डोबहरू हेर्दा उनीहरूबीच कम्तीमा पनि मित्रवत् व्यवहार थियो भन्न सकिन्छ । के हाम्रो घर–आँगन, चोटा–कोठा, बैठकमा समेत रजाइँ गर्ने कुकुरको आदिम पुर्खा ब्वाँसो थियो ? रूप र गुणसमेत नमिल्ने ब्वाँसोलाई नै मान्छेले कुकुर बनाएको सत्य अपत्यारिलो लाग्न सक्छ । तर, पुरातात्त्विक र आनुवांशिक प्रमाणले पुष्टि गरेको तथ्य हो यो । ‘युरेसियन ग्रे वुल्फ’ नै आधुनिक कुकुरको जंगलबाट छुट्टिएको आदिम पुर्खा हो । अनि सोभे गुफा कुकुर र मान्छेको लामो सहयात्राको लालमोहोर खिपिएको स्थानमध्ये एक हो ।०००आफ्नोवरिपरि अवलोकन गरेर प्रजननका सम्बन्धमा हाम्रो पुर्खाले एउटा आधारभूत कुरा बुझ्यो— बाउआमाजस्ता हुन्छन्, तिनले त्यस्तै सन्तान जन्माउँछन् । अर्थात् भेडाले भेडा जन्माउँछ, अम्बाको फलको बियाँबाट अम्बाको बोट उम्रन्छ आदि । साथमा हाम्रो पुर्खाको मनमा अर्को कुरो पनि गढ्यो— बाउआमाका केही निश्चित शारीरिक गुण सन्तानमा पनि दुरुस्त सर्छन् । यो सामान्य अवलोकनले दिएको ज्ञानलाई भजाएर मान्छेले पहिलोपटक वनस्पति तथा प्राणीहरूमा विद्यमान गुणमध्ये तुलनात्मक रूपमा आफ्ना लागि उपयोगी गुण भएको बीउ/आमाबाउ छानेर प्राणी तथा वनस्पतिहरूको प्रजनन गराउन थाल्यो । जस्तै रूखमा लागेमध्येका पोटिला र स्वादिला फललाई बीउ भनी जोगाएर राख्यो होला, पाल्न वा कज्याउन सजिलो र सुभानी पशुको भालेपोथी छानेर प्रजनन गरायो होला । यसरी प्रजननभित्रका अन्तरनिहित संयन्त्र नबुझेरै भए पनि ‘सेलेक्टिभ ब्रिडिङ’ को सुरुआत भयो । डार्बिनले यसलाई कृत्रिम छनोट भनेका छन् । कृषि क्रान्तिको आरम्भ यसैसाथ भयो । र, ‘ट्रायल एन्ड एरर’ को हजारौं चरण र पुस्ता पार गराएर मान्छेले जंगली अवस्थामा रहेका वनस्पति अनि प्राणीहरूलाई आफूले प्रयोग गर्न सक्ने बनायो । यस क्रममा ती प्राणी तथा वनस्पतिले जंगली स्वरूपमा रहँदाका स्वरूप, चरित्र र व्यवहार नै गुमाए । मान्छेले आफ्ना लागि आवश्यक अन्नपात र पशुपक्षी पायो । र, घुमन्ते जीवन थामियो । मान्छेले आफूले प्रयोग गर्ने अन्नपातदेखि पशुपक्षीसमेत तयारी अवस्थामा देख्न थालेको सयौं पुस्ता भयो होला । रेडिमेड दुनियाँमा फुत्त आएका हामीलाई यो अपत्यारिलो लाग्नु अस्वाभाविक होइन । माथि लेखिएजस्ता प्रशस्त उदाहरण दिँदै डार्बिनले सन् १८५९ मा ‘द ओरिजिन अफ स्पेसिस बाई मिन्स अफ नेचुरल सेलेक्सन’ मा प्रकृतिमा वनस्पति र प्राणीहरूको स्वरूप लामो कालखण्डमा परिवर्तनशील छ भन्ने तर्क गरे । यही पुस्तकले प्राणी र वनस्पतिको उद्भव र उद्विकासलाई हेर्ने हाम्रो सामूहिक चेतनाको निर्माण गर्‍यो । उनको सरल तर्क थियो— हाम्रा पुर्खाले आफूले चाहेका गुणहरूको छनोट गरेर वनस्पति र प्राणीहरूको स्वरूप–चरित्र केही हजार वर्षमा परिवर्तन गरेझैं सृष्टिमा यो प्रक्रिया जीवनको आरम्भदेखि चलिरहेको छ । फरक यत्ति हो— प्रकृतिको छनोट ‘अन्धो’ हुन्छ, कुनै पनि प्रकारको स्वार्थबाट नितान्त निरपेक्ष हुन्छ । पर्याप्त आहारा, बासस्थान, उपयुक्त पार्टनर आदि प्राप्तिका लागि कुनै पनि प्राणीको समूहमा प्रतिस्पर्धा हुन्छ/संघर्ष हुन्छ । यो प्रतिस्पर्धामा तुलनात्मक रूपमा थोरै भए पनि अब्बल गुण/स्वभाव भएको प्राणी/वनस्पतिको बाँच्ने र प्रजनन गर्ने सम्भावना बढी हुन्छ । यस्तै अब्बल गुण पछिल्लो पुस्तामा पुस्तान्तरण हुँदै जान्छ । यस्ता गुणहरू थपिँदै जाँदा कालान्तरमा प्राणीको उद्विकास र प्रजातीकरण हुन्छ । यो उद्विकासलाई अगाडि बढाउने छनोटको प्रक्रिया वा संयन्त्र नै डार्बिनको चर्चित ‘प्राकृतिक छनोट’ हो ।ब्वाँसोदेखि कुकरसम्म कृषि क्रान्तिभन्दा अघि मान्छेले पालेको एक मात्र जनावार थियो— कुकुर । आधुनिक मानवले अफ्रिका छाडेर बाहिर निस्कँदा उत्तरी गोलार्द्धभरि फैलिएको ठूलो स्तनधारी प्राणी ब्वाँसो नै थियो । एसियाको ध्रुव क्षेत्र र दक्षिण एसियाको उष्ण क्षेत्रहरूको विविधतामा एकसाथ फैलिन ब्वाँसोले पर्याप्त अनुकूलन क्षमता विकास गरिसकेको थियो । यसका लागि ऊसँग लाखौं वर्षको उद्विकासको इतिहास थियो । सयौं वर्षसम्म ब्वाँसो र मान्छेले एकै भूगोल साझेदारी गरी भोगचलन गरे । तर, मान्छे र ब्वाँसोबीच लामो समयसम्म अन्तरक्रिया वा कुनै पनि प्रकारको सहकार्य हुन सकेन । बरु मौका पर्दा उनीहरूले एकअर्काको सिकार गरे । नत्र सकेसम्म दुवैले एकअर्काको बाटो काटेनन्, तर्किए । तर, यो लामो समय टिकेन । सहयात्राको आरम्भ भएरै छाड्यो । प्रारम्झिक अन्तर्त्रियाको प्रकृति कुन किसिमको थियो भन्नेमा मतैक्यता छैन । एउटा मतको सम्भावित परिदृश्यअनुसार, मान्छेले नै यसको पहलकदमी लियो । किनभने एसियाको ध्रुवीय क्षेत्रको चिसोदेखि दक्षिण एसियाको उष्ण प्रदेशजस्तो विषम वातावरणमा अनुकूलन भएर सबैतिर विस्तार भएको ब्वाँसोका लागि नवआगन्तुक दुईखुट्टे ‘प्राइमेट्स’ सँग सहकार्य गर्नु खास रुचि वा आवश्यकताको विषय थिएन ।पछिल्लो हिमयुग सकिएको थिएन । उत्तरी गोलर्द्धको निकै तलसम्म हिउँको बाक्लो तन्नाले लपेटिएको थियो । एक साँझ हाम्रा सिकारी फिरन्ते पुर्खाको अस्थायी मुकाममा एक किशोर अल्छे पारामा बसिरहेको थियो । उसलाई केही उटपट्याङ सुझ्यो । केही दिनअघि ठूलाहरूको पछि लागेर सिकार जाँदा उसले ब्वाँसोको बथान देखेको थियो । बथानमा केही धुतुमुने छाउरो देखेर ऊ लोभिएको थियो । त्यस साँझ ऊ मौका छोपेर त्यही बथानतिर गयो— भाला लिएर । र, छाउरा हुर्काइरहेकी आमालाई तर्साएर केही छाउरा उठाएर ल्यायो वा यस्तै अर्को परिदृश्य पनि हुन सक्छ । सिकारी युगका सिपालु समूहलाई आफ्नो परिवेशबारे राम्रो ज्ञान नहुने कुरै भएन । ब्वाँसोको ओढार थाहा पाउनु र एउटा छाउरो चोरेर ल्याउनु उति ठूलो कुरो भएन । एकपटक चोरेपछि दोस्रोपटक चोर्न झनै गाह्रो भएन । यसरी यो कार्य निरन्तर चलिरह्यो । छान्ने बेला कज्याउन सजिलो, सुभानी र शान्त स्वभावको छाउरो छानियो होला । यही स्वभावका छाउरालाई हुर्काएर प्रजनन गराइयो होला । र, लामो समयान्तरमा बिस्तारै थाहै नपाई घरेलु बनाउने प्रयोगको आरम्भ भयो होला ।घरैमा पालेर छाउरो हुर्काउनुमा मान्छेले पक्कै पनि यसको व्यावहारिक उपादेयतालाई नै ख्याल गरेको हुनुपर्छ । जस्तो छाउरो छँदा केटाकेटीका साथी, बयस्क हुँदा चौकीदारको काम वा सम्हाल्नै मुस्किल हुने गरी जंगली व्यवहार देखाएमा मार्नु र मासु वा छालाका लागि उपयोगमा ल्याउनु । पाषाण युगका फिरन्ते सिकारीले जनावरको छाला पहिरिएको प्रमाण नभएको होइन । दक्षिणी साइबेरियामा फेलापरेको हात्तीको दाँतमा कुँदिएको सानो मानव आकृतिको ज्यानमा ब्वाँसोको भुत्लाले बनेको कपडा भिराइएको छ । साथै त्यही कालमा फेला परेको ब्वाँसोको अस्थिपन्जरहरूमा लागेको चोटको निसानले उक्त जनावरलाई मारेर छाला काढिएको हुन सक्ने प्रमाणहरू छन् । यो सहयात्राको आरम्भको पहलकदमी मान्छेले नै लिएको हुनुपर्छ भन्नु सायद मान्छे हुनुको उच्चताभास मात्रै पनि हुन सक्छ । यस सिद्धान्तका आलोचक यस्तै भन्छन् ।त्यसो होइन, बरु यो सहयात्राको पहलकदमी ब्वाँसोले नै लिएको हो भन्ने अर्को वैकल्पिक मत छ । यसलाई ‘सेल्फ डोमेस्टिकेसन’ को सिद्धान्त पनि भन्छन् । यसको तर्कअनुसार, यो सम्बन्ध आरम्भका लागि मान्छेले सोझै हस्तक्षेप त गरेन तर अनुकूल स्थानीय परिवेश/पर्यावरण निर्माण गरिदियो । यसको सम्भावित परिदृश्यअनुसार फिरन्ते सिकारी समूहको अस्थायी क्याम्प छेउछाउ छाडिएको रहलपहल जुठोपुरो सिकारको आस गर्दै वा पल्किएर ब्वाँसोको एकाध वा सानो समूह नै मान्छेको पछि लाग्न थाल्यो । आफ्नो क्याम्पको बाहिरी घेरामा ब्वाँसोको समूह रहँदा मान्छेलाई पनि अन्य जनावरको आक्रमणको खतरा कम भयो । यसले सानै सही तर आपसी फाइदाका आधारमा साझेदारीको विकास गर्‍यो । समयक्रममा उक्त समूह वा तिनका सन्तान मान्छेको निकटतामा नै रत्तिन थाले । जीव वैज्ञानिकहरू यस्तो सम्बन्धलाई ‘कमेन्सल रिलेसन’ भन्छन्, जहाँ कुनै प्रतिकूल साइड इफेक्टबेगर एक जीवले अर्कोबाट फाइदा लिइरहेको हुन्छ । सम्बन्धको आरम्भ पक्कै हार्दिक थिएन होला । सायद हाम्रा पुर्खाले ब्वाँसोको बथानमाथि ढुङ्गामुढा प्रहार गरे होलान्, भाला लिएर लखेटे होलान्, ठूलो आवाज निकालेर थर्काए होलान्, अगुल्टोले तर्साए होलान् । केही डरले भागे होलान् तर सायद केहीले ढिट बनेर पच्छ्याइरहे । यिनैले यो सहयात्राको जग खने । मान्छेको निकटता सहन सक्ने स्वभाव भएकाहरूले अरूको तुलनामा राम्रो खान पाए, लामो समय बाँच्न र बढी प्रजननमार्फत आफ्नो त्यो स्वभाव सन्तानमा विस्तार गर्न पाए । उसको यो स्वभावले प्राकृतिक छनोटको स्पर्धामा तुलनात्मक रूपमा ‘फेवर’ पायो । बिस्तारै पछिल्लो पुस्तामा संकोच र डरको मनोवैज्ञानिक पर्खाल भत्किँदै गयो । व्यवहार निर्धारित गर्ने निश्चित जिन छनोट हुँदा साथै लागेर छनोट भएको जिनले शारीरिक परिवर्तनसमेत ल्याउन थाल्यो ।‘सेल्फ डोमेस्टिकेसन’ को यो तर्क पनि कमजोर छैन । ब्वाँसोको आधुनिक प्रजातिसमेत परिवेशअनुरूप आफूलाई अनुकूलन गर्न निकै माहिर हुन्छन् । अहिले पनि क्यानडामा ब्वाँसोको समूहमा दुई भिन्न जीवनशैली देख्न सकिन्छ । एउटा फिरन्ते जीवन बाँच्छ । अर्को स्थिर जीवन बाँच्न मन पराउँछ । हुन सक्छ, ३५ हजार वर्षअगाडि पनि यस्तै फिरन्ते ब्वाँसोको समूह हाम्रा पुर्खाहरूको पछि लागेको थियो ।अन्तरघुलन, सहयात्रा वा सहकार्यको यो पहलकदमी कसले लियो ? यस सवालको ठ्याक्कै जवाफ नआउन सक्छ । तर, जब अन्तरसम्बन्ध र अन्तरक्रिया आरम्भ भयो, यो बिस्तारै मजबुत हुन थाल्यो । समयक्रममा फाइदाका थम आयाम खुल्न थाले । सिकार गर्ने क्रममा बिस्तारै ‘डोमेस्टिकेट’ हुँदै गरेको ब्वाँसोको सीपलाई मान्छेले प्रयोगमा ल्यायो । यो विन्दुबाट यस सम्बन्ध अझ निकट बन्न पुग्यो ।उत्तरी गोलार्द्धको पर्यावरणमा आमूल परिवर्तन आउन थालेको समय थियो । ध्रुवीय क्षेत्रको हिउँ पग्लन थाल्यो, यो गोलार्द्धमा तापमान बढ्न थाल्यो र मान्छेको जीवनशैली त्यहीअनुकूल बदलिन थाल्यो । साथै सिकार गर्ने मान्छेका हतियारको स्वरूपमा र सिकारको शैलीमा पनि ठीक यही समयमा परिवर्तन आउन थाल्यो । यसअघि मान्छेले सिकार गर्न भाला, बन्चरोजस्ता हतियार प्रयोग गर्थ्यो । यसले सिकारी र सिकार लगभग जम्काभेटको स्थिति निम्त्याउँथ्यो । यस्तोमा सिकारी स्वयंको ज्यान हरपल खतरमा हुन्थ्यो ।१२ हजार वर्षअघिदेखि हतियारको स्वरूप र सिकार शैलीमा समेत परिवर्तन आउन थाल्यो । पत्थरका साना, धारिला र तिखा चोइटा बनाएर भालामा जोडिन थालियो । मानव विकासको माइक्रोलिथिक युग सुरु भयो । यस्ता हतियारले टाढैबाट सिकारलाई निसाना ताकेर हुर्‍याउन सकिने भयो । यसले सिकारीलाई सिकारबाट हुन जाने खतरा कम भयो । सिकार शैली र प्रविधिमा आएको यो परिवर्तनले कुकुरको प्रयोग अझ विस्तार हुन पुग्यो । सिकार गर्न र हतियारको प्रहारले घाइते सिकार पहिल्याउन ब्वाँसो–कुकुर उपयोगी भयो । आफ्नो सहयोगबाट प्राप्त सिकारमा उसले पनि आफ्नो भाग पायो । यसपछिको कालखण्डमा विस्तृत भूगोलमा कुकुरको फैलावट देखिनु सायद सिकारका लागि उसको महत्त्वपूर्ण सहकार्य नै हुनुपर्छ । शारीरिक संरचना र आनीबानीको रूपमा कुकुर र ब्वाँसो कुन विन्दुबाट छुट्टिन थाले भन्ने प्रमाणको अकाट्य त्यस्तो मिति छैन । जीवाश्माको खोजी र अध्ययनले सामान्यतया डोमेस्टिकेट गरिएको प्राणीको शारीरिक संरचनालाई जंगली अवस्थामै रहेका तिनका पुर्खासँग तुलना गरेर प्रमाण जुटाउने काम गर्छ । कुकुरको हकमा भने जीवाश्माको अध्ययन गर्दा खप्परको आकार, थुतुनोको लम्बाइ र दाँतको तुलनात्मक अध्यन गरिन्छ । आनुवांशिक विज्ञानले पछिल्लो समय मारेको छलाङले जीवाश्माको अध्ययनबाट प्राप्त प्रमाणलाई नै थप पुष्टि गर्ने काम गरको छ । दुवै क्षेत्रको अध्ययनबाट प्राप्त निष्कर्षचाहिँ एउटै हो— सबै कुकुरको आदिम पुर्खा ब्वाँसोको एउटै प्रजाति खैरो ब्वाँसो हो । केही समयअघिसम्म पनि कुकुरको डोमेस्टिकेसनको आरम्भ १५ हजार वर्षअगाडि भएको विश्वास थियो । पछिल्लो हिमयुग अन्त्यसँगै युरोप र एसियाको उत्तरी गोलार्द्धमा ढाकिएको हिउँ पग्लन थाल्यो, जमिनमा हरियाली बिस्तारै बढ्न थाल्यो । यसले मानिस र जनावारको सीधा सम्पर्क/सम्बन्ध स्थापित हुन अनुकूल समय सिर्जना गर्‍यो । यही मान्यताको आधारमा कुकुरपालनको समयसीमाको अनुमान गरियो ।तर, सन् १८६० मा दक्षिणी बेल्जियमको गोयट गुफामा फेलापरेको एक खप्परको जीबाष्माले यो मिति निकै पर धकेलिदियो । यो खप्पर ब्वाँसोको भन्दा निकै सानो थियो, आधुनिक कुकुरको जर्मन सेफर्डको जातजस्तै र त्यत्रै आकारको । ब्वाँसोको थुतुनो तुलनात्मक रूपमा लामो हुन्छ । तर, यो जीवाश्माको खप्पर केही चौडा र थुतुनो छोटो थियो । समग्र हेर्दा त्यस जीवाश्मामा कुकरको गुण बढी र ब्वाँसो कम थियो । अर्थात् यो आदिम कुकुर नै हो भन्नेमा विज्ञहरू विश्वस्त भए । रेडियो कार्बन डेटिङले यो जीवाश्मालाई करिब ३१ हजार ७ सय वर्ष पुरानो देखायो । बेल्जियमकै अर्को गुफामा भेटिएको जीवाश्मा २१ हजार ८ सय वर्ष पुरानो थियो । रुस, युक्रेन, फ्रान्स र जर्मनीमा भेटिएका विभिन्न कालखण्डका जीवाश्मा र आधुनिक कुकुरका थुप्रै जातका कुकुरहरूको खप्परको शारीरिक संरचनाको तुलनात्मक अध्ययन गरियो । अध्ययनको निष्कर्ष थियो— गोयट गुफामा भेटिएको ३१ हजार ७ सय वर्ष पुरानोलगायत पाषाण युगमा थुप्रै साइटका खप्परका जीवाश्माहरू आधुनिक कुकुर र ब्वाँसोभन्दा चारित्रिक रूपमै पृथक् पाइयो । यसले ब्वाँसो कुकुर बन्ने प्रक्रियामा रहेको तर आधुनिक कुकुरको पूरै चरित्र विकास नभइसकेको पुष्टि भयो ।फ्रान्सेली पुरातत्त्वविद्को समूहले दोर्दाइनमा एकैसाथ भेटेको २९ वटा कुकुरको जीवाश्मा करिब १२ हजार वर्ष पुरानो मानिन्छ । यसबेलासम्ममा यिनको शारीरिक संरचनामा व्यापक परिवर्तन आइसकेको पाइन्छ ।पुरातात्त्विक खोजबाट प्राप्त जीवाश्माको प्रमाणलाई आनुवांशिक विज्ञानले थप पुष्टि गर्ने क्रम सुरु भयो । सन् २०१३ मा गरिएको कोषको न्युक्लियसभित्रको सम्पूर्ण जिनोम अध्ययनको आधारमा चीनको याङ्जे नदीको दक्षिणी भूभागमा ३२ हजार वर्षअगाडि कुकुरलाई घरेलु बनाउने प्रक्रिया सुरु भएको देखायो । अर्को अध्ययनले भने मध्यपूर्व यो प्रक्रियाको प्रारम्भिक थलो हुनुपर्छ भन्ने देखाएको छ । सन् २०१३ मा ३० हजार वर्ष पुरानो जीवाश्मा जोगिएर रहेको माइटोकान्ड्रियल डीएनएको आधारमा यो प्रक्रिया ३० हजारदेखि १८ हजार वर्षपहिले युरोपमा सुरुआत भएको देखायो ।पछिल्लो समयमा जीवाश्मा रहेका तर संयोगवश नष्ट हुनबाट जोगिएका डीएनए मोलिक्युल थुप्रै ल्याबहरूले निकाले । यस्तै प्राचीन डीएनएहरूको बृहत् अध्ययनबाट सन् २०१३ मा निकालिएको निर्क्योलअनुसार, ३२ हजारदेखि १९ हजार वर्षअगाडि, यहीबीचको समयमा ब्वाँसो कुकुरमा रूपान्तरण भएको काल हो भन्ने स्थापित नै भइसक्यो । यो अध्ययनले भूगोलचाहिँ युरोपलाई मानेको छ ।समयको आधारमा लगभग सहमत भए पनि स्थानको आधारमा निर्क्योल भएको छैन । तर, समान परिवेश र परिस्थितिमा यो प्रक्रिया एकैसाथ मानव समूह डुलेका धेरै स्थानमा आरम्भ भएको पनि हुन सक्छ ।उपयोगिताबाट आत्मीयतातर्फ१५ हजारदेखि १२ हजार वर्षअगाडिदेखि केही मानव समूह तुलनात्मक रूपमा स्थिर जीवनशैली जिउन थाले । कृषि क्रान्तिको आरम्भ भयो । ‘डोमेस्टिकेसन’ को प्रक्रिया अझ घनीभूत रूपमा विस्तार यही कालमा भयो । ब्वाँसो–कुकुरबाट पर््णू कुकुर बन्ने अन्तिम चरण यहीँबाट सुरु भयो । मान्छे र कुकुरबीचको सम्बन्धको नयाँ आयाम पनि यही कालमा सुरु भयो । यही समयदेखि मान्छे र कुकुरबीच प्रगाढ सम्बन्ध स्थापित भएको पुरातात्त्विक प्रमाण युरोपका विभिन्न स्थानमा कुकुरका लागि बनाइएको चिहानबाट प्रस्ट हुन्छ । जर्मनीमा १४ हजार वर्ष पुरानो एक चिहानमा मान्छेसँगै एक कुकुरलाई पनि गाडिएको छ । मान्छे र कुकुरको आत्मीय सम्बन्धको यो एक अकाट्य प्रमाण हो । पश्चिम रुस र बेल्जियममा पनि यही कालखण्डका यस्तै चिहानहरू भेटिएका छन् ।१२ हजार वर्षअगाडिको नटुफियन कल्चरमा यो सम्बन्धको अझ प्रगाढ स्वरूप देख्न सकिन्छ । मध्यपाषाण युगको यो संस्कृतिको भूगोल इजरायल वरपरको हो । यो संस्कृति मान्छेको स्थिर जीवनशैलीको आरम्भ थियो । यो नै कृषि कर्मको प्रारम्भिक चरण पनि हो । घरमा कसैको मृत्यु भए उसलाई त्यही घरमा गाडेर त्यस घर छाड्ने प्रचलन थियो । यही संस्कृतिको एउटा चिहान गज्जबको छ । चिहानमा एक जना बूढीमान्छेको मृत शरीरको टाउको कुकुरको छाउरोको जीउमा बोकाइएको छ । यसले सम्बन्धको आत्मीय आयाम प्रस्ट पार्छ ।८ हजार वर्षयता ब्वाँसो पाइने युरेसिया र उत्तरी अमेरिका हरक्षेत्रमा कुकुरको व्यापक प्रयोग भएको पाइएको छ । मेक्सिकोमा ५२ सय वर्षअगाडि, सब सहारा क्षेत्रमा ५६ सय वर्षअगाडि, दक्षिण पूर्वी एसियामा ४२ सय वर्षअगाडि र दक्षिण अमेरिकामा भने हजार वर्षअगाडि मात्रै कुकुर पुगेको हो ।ब्वाँसो पूर्णरूपमा कुकुरको स्वरूपमा हामीसँग रहन थाल्दासमेत यसप्रति हाम्रो व्यवहार पूर्णतः उपयोगिता र अवसरवादमा आधारित थियो । आफ्नो उद्विकासको लामो समयसम्म मासुको रूपमा समेत ऊ मान्छेका लागि उपयोगी भयो । तर, जब ९ हजार वर्षयता आएर मान्छेको जीवन तुलनात्मक रूपमा स्थिर हुन थाल्यो र कृषि मान्छेको जीविकोपार्जनको मूल उद्यम बन्यो, त्यसपछि कुकुरप्रतिको हाम्रो व्यवहारमा उपयोगिता/अवसरवाद कम हुन थाल्यो । हाम्रा लोककथा, मिथक, कलाकर्म र संस्कृतिमा यिनले ठाउँ पाउन थाले ।पुरानो सुमेरियन सहर उरुकमा फेला परेको पाँच हजार वर्ष पुरानो पेनडान्टमा कुकुरको आकृति खोपिएको छ । इरानको प्राचीन सुसा बस्तीमा फेला परेको ६ हजार वर्ष पुरानो हजारभन्दा बढी भाँडाकुँडामध्ये केहीमा कुकुरकै आकृति कुँदिएको छ ।मिथकमा कुकुरको पहिलो चित्रण ‘द एपिक अफ गिल्गामेस’ मा छ, जहाँ देबी इन्नाना एक्लै सातवटा सिकारी कुकुर डोहोर्‍याएर हिँड्छिन् ।इजिप्टको ४१ सय वर्ष पुरानो चिहानमा मान्छेसँगै कुकुरको पनि आकृति कुँदिएको पाइएको छ, साथै तिनको नामकरण पनि गरिएको छ । अर्को जीवनमा पनि साथ नछुटोस् भन्ने आध्यात्मिक मान्यता हो यो । यही कालका कतिपय चिहानमा राजासँगै तिनको प्रिय कुकुरको पनि ममी बनाएर पिरामिडमा सुरक्षित राखिएको छ ।१४औं शताब्दी आधुनिक कुकुर ‘ब्रिडिङ’ को स्वर्ण युग थियो । सिकार गर्नु मानिसको सोख, प्रतिष्ठा र संस्कृतिको रूपमा विकास भयो । स–साना काखे कुकुरहरू सोखिनहरूको रवाफ देखाउने बस्तु बन्यो । ब्वाँसोजस्तै प्रजातिको अध्ययन गर्ने वर्ल्ड क्यानिन अर्गनाइजेसनले कुकुरको ३४० भन्दा ज्यादा जातको पहिचान गरेको छ । अहिलेको संसारले मान्छेको रुचि, आवश्यकता र उपादेयताको आधारमा ‘सेलेक्टिभ ब्रिडिङ’ को घन–छिनो चलाएर ब्वाँसोको एकै प्रजातिलाई आकार, रङ, स्वभाव र क्षमताको आधारमा विविध स्वरूपमा विस्तार गरेको छ । आधुनिक आनुवंशिक अध्ययनले त यी गुणका लागि जिम्मेवार जिन र तिनमा आएको उत्परिवर्तनसमेत खुट्याइसकेका छन् । तर, जतिसुकै विविधता भए पनि यी सबै आनुवंशिक रूपमा ब्वाँसोसँगै निकट छन् । एउटै प्रजातिभित्र हुने आधारभूत गुण अर्थात् ब्वाँसो र कुकुरका भाले–पोथी सहजै एकअर्कासँग समागम गर्न सक्छन् र स्वस्थ/उर्वर सन्तानसमेत जन्माउन सक्छन् ।कुकुरसँग गहिरो सम्बन्धको लामो यात्रा तय गरेका छौं हामीले । यसबीच हामी दुवैले एकअर्कालाई भित्रैदेखि रूपान्तरण गरिदिएका छौँ । एकअर्काप्रतिको हाम्रो व्यवहार, विचार, सूचना विश्लेषणदेखि शारीरिक संरचनाको रूपान्तरणमा समेत यो प्राचीन संगतको फल झल्किन्छ । केही दिनअगाडि भियतनाममा भीषण बाढी आयो । बाढीले मान्छे चिलबिल भए । चिनियाँ समाचार सीजीटीएनले एउटा मार्मिक फोटो छाप्यो । फोटोमा करिब आठ–दसवर्षे ठिटोले कुकुरको छाउरो च्यापेको छ । र, भेलमा तैरिएको मुढोमा टुक्रुक्क बसेर उनीहरू दुवै उद्धारको प्रतीक्षा गरिरहेका छन् । सोभे गुफादेखि भियतनामको बाढीसम्म, यो आत्मीय साथका लागि हामी यो प्रिय प्राणी कुकुरप्रति कृतज्ञ छौं । (शनिबार प्रकाशित हुने कान्तिपुरको प्रिन्ट संस्करण ‘शनिबार विशेष’बाट ।)