
किन बगिरहन्छौ भेरी
कुनै, कतै भाका नफेरी
गती नफेरी
वारीपारी, तलमाथि
कतै नहेरी
मात्र तिमी बगिरहन्छौ,
अनवरत बगिरहन्छौ !
 
तिमीलाई
सङ्लो हुनु र धमिलिनुमा
फरक लागेन
तिमीलाई
सङ्लो बग्नु र रातो बग्नु
वास्तै भएन
तिमीलाई
जीवित बग्नु र दिवङ्गत बग्नु
वास्तै भएन
तिमीलाई
सुखी बग्नु र दु:खी बग्नु
वास्तै भएन
तिमीलाई
न्यायिक बग्नु र अन्यायी बग्नु
वास्तै भएन !!
 
वास्तवमा तिमी हौ
सबैको प्राण
हौ सबैको जीवन
सबैको खुसी
सबैको सुख
तर, तिम्रो बगाइ
केवल बगाइ भएको छ
फगत बगाइ बनेको छ ।
 
तिमी शीर तिर पनि बग्नुपर्थ्यो
पाऊ-पाऊ खोज्दै बग्छौ
तिमी उच्चो-उच्चो तिर पनि बग्नुपर्थ्यो
गहिरो-गहिरो रोज्दै बग्छौ
बग्न त गरिबको पसिना पनि
बगिरहेकै छ
बग्न त प्रेमको निमित्त
सत्यको रगत पनि बगिरहेकै छ,
के तिमी
दु:खका त्यही आँशु र
शोकका त्यही रगत जति मात्र हौ ?
 
जमिन चीरेर
समान मानिसहरूबीच
साँध बनेर कत्ति बगिरहन्छौ ?
तल र माथिकाहरूबीच
फरक के छ ?
शीर र पाइतलादेखि बग्ने पसिनामा
फरक के छ ?
वारि र पारिकाहरूको
रगतमा फरक के छ ?
उनीहरूको प्राणमा
फरक के छ ?
तिमी त्यही रगत र पसिनामा पनि
विभेद बगिरहन्छौ !
 
तिमी जीवनको
साँध होइन साँघु बनेर कहिल्यै बग्न सकेनौ
तिमी जीवनमा अनन्त कहर बगिरहेछौ भेरी !!
 
भेरी तिमी
लासहरूको पेटतिर कहाँ बग्छौ र !
स्वासहरूको
प्राण तिर पो बग्छौ
र, टुङ्ग्याउँछौ ढुकढुकी,
तिमी सङ्लोमा सानो
धमिलोमा विशाल बग्छौ,
निर्माणमा सुष्क
र, बिनासमा भयङ्कर बग्छौ
निस्वार्थमा निर्मम
र, स्वार्थमा उदात्त बग्छौ, बगिरहन्छौ !!
