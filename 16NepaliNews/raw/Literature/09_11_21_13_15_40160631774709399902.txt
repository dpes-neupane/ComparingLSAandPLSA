काठमाडौँ — बालसाहित्य सर्जक तथा सूचना विज्ञ विनय कसजूको प्रथम वार्षिकीका अवसरमा बुधबार तीनवटा पुस्तक सार्वजनिक भएका छन् ।सार्वजनिक पुस्तकहरुमा बालसाहित्य सर्जक प्रमोद प्रधानले सम्पादन गरेको ‘स्मृतिमा विनय कसजू’, बालसाहित्य सर्जक विजयराज आर्चायले लेखेको ‘विनयशील विनय’ र पुष्करराज भट्टले सम्पादन गरेको ‘विनय कसजूका लघुकथा सिर्जना र विवेचना’ रहेका छन् । ‘स्मृतिमा विनय कसजू’मा १७ बालसाहित्यकारले विनय कसजूबारे आ–आफ्ना सम्झना लेखेका छन् ‘विनयशील विनय’ कसजूबारेको संक्षिप्त जीवनी हो । ‘विनय कसजूका लघुकथा सिर्जना र विवेचना’ मा कसजूका लघुकथासहित विवेचना समावेश छन् ।‘स्मृतिमा विनय कसजू’ र ‘विनय कसजूका लघुकथा सिर्जना र विवेचना’ बालबाङ्मय तथा अनुसन्धान प्रतिष्ठानले प्रकाशन गरेको हो भने ‘विनयशील विनय’लाई विवेक सिर्जनशिल प्रकाशनले बजारमा ल्याएको हो ।सानेपास्थित कसजू निवासमा आयोजित कसजूको स्मृति सभा तथा पुस्तक विमोचन कार्यक्रममा सहभागीहरु भर्चुअल माध्यमबाट पनि जोडिएका थिए । कार्यक्रममा अतिथि तथा सहभागीहरुले बालसाहित्य र पत्रकारितामा कसजूको योगदानबारे धारणा राखेका थिए । कार्यक्रममा विनय कसजूको सम्झनामा बालसाहित्य पुरस्कारका लागि अक्षयकोषको स्थापना गरिने पनि श्रीमती गंगादेवी कसजूले जानकारी गराइन् । यसका साथै कसजूको सम्झनामा स्थापना भएको 'विनय कसजू ग्रामीण पत्रकारिता पुरस्कार' पाल्पाका सञ्चारकर्मी राजेशकुमार अर्याललाई दिइने विनय कसजू स्मृति प्रतिष्ठानले जनाएको छ । अर्याल सामुदायिक रेडियो मदनपोखरा पाल्पाका स्टेसन मेनेजर एवं नेपाल पत्रकार महासंघ पाल्पा शाखाका अध्यक्ष हुन् ।