
१३ पुस, काठमाडौं । नेपाल लिटरेचर फेस्टिभलमा फेवा किनारका रुखका हाँगाबिगा काटिएको भन्दै पोखरा महानगरपालिकाले जरिवाना तिराएको छ । ताल र हिमालको दृश्य छेकिएको भन्दै ताल किनारका बैंस नामक रुखका हाँगा काटिएकाले आयोजक र रेस्टुरेन्टलाई गरी १७ हजार रुपैयाँ जरिवाना तिराइएको हो ।
बुकवर्म फाउन्डेन र र्‍यान्डम रिडर्स सोसाइटी अफ नेपालले पुस ७ देखि १० गतेसम्म नेपाल लिटरेचर फेस्टिभल गरेको थियो ।
‘फेस्टिभल हुँदा फेवाताल किनारका २४ वटा बैंसका रुखका हाँगाबिगा अनुमति बिना काटिएकाले जरिवाना तिराएका हौं । फेदैबाट रुख नकाटिए पनि अनुमति बेगर रुखका हाँसि मुठारिएकाले आयोजक र २ रेस्टुरेन्टलाई जरिवाना तिरायौं,’ महोत्सव आयोजना स्थल पर्ने पोखरा महानगरपालिका वडा नम्बर ६ का अध्यक्ष जगतबहादुर पहारीले भने, ‘बैंश नामक रुख धेरै ठूलो हुँदैन तर पनि सिन देखाउने नाममा २४ वटा रुखका हाँगा काटिएछ ।’
आयोजक बुकवर्म फाउण्डेसनलाई नगद १० हजार रूपैयाँ र बाम्बो वार एण्ड रेष्ट्रेन्टलाई ४ हजार रूपैयाँ वडा कार्यालयले जरिवाना लिएको हो भने नाम उल्लेख नभएको अर्को एक रेष्टुरेन्टलाई ३ हजार रूपैयाँ जरिवाना गराइएको छ ।
देश–विदेशका विभिन्न क्षेत्रका साहित्यिक, राजनीतिक, सामाजिक व्यक्तिलाई निम्त्याएर गरिएको फेस्टिभलका निम्ति रुख काटिएको भन्दै पोखरामा आलोचना भइरहेको छ । जरिवाना तिराएको नगरपालिकाले भने रुख काटिएको नभएर अनुमति बेगर हाँगा काटिएको बताएको छ ।
