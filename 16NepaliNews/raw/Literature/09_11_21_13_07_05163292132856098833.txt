काठमाडौँ — लेखक तथा पत्रकार होम कार्कीको गैरअख्यान ‘सनैया’ले नवोदित कृति अवार्ड पाएको छ । नवोदित साहित्यिक वाचनालय कतारले २०७८ सालको नवोदित कृति अवार्ड बुधबार सनैयालाई काठमाडौंमा हस्तान्तरण गरेको हो । अवार्डको यो छैटौं संस्करण हो ।नवोदितका काठमाडौंमा उपलब्ध पूर्वअध्यक्षहरुले लेखक कार्कीलाई अवार्ड र पुरस्कार राशि हस्तान्तरण गरेका हुन् । पुरस्कार राशि ५ हजार ५ सय ५५ रुपैयाँ रहेको छ ।कतारमा स्थापित नवोदित साहित्यिक वाचनालयले कतारमा बसेका वा कतारको बसाई सकेर विश्वको जुनसुकै स्थानमा रहेका सर्जकद्वारा प्रकाशित कृतिमध्ये एक उत्कृष्ट कृतिलाई प्रत्येक दुई–दुई वर्षमा यो अवार्ड प्रदान गरिँदै आएको छ । नवोदितका अध्यक्ष टीका खड्काकाअनुसार कतारसहित अरब क्षेत्रमा कार्यरत आमनेपाली मजदुरको वास्तविकतालाई सनैयामा उतार्न सफल भएकोले उत्कृष्ट कृतिको रुपमा अवार्ड दिइएको हो । ‘मोतीराम भट्टको जन्मजयन्तीको दिन कतारमा यो अवार्ड अर्पण गरिन्छ । तर, कोरोनाकालको विशेष परिस्थितिका कारण काठमाडौंमा लेखकलाई हस्तान्तरण गरिएको हो,’ पूर्वअध्यक्ष प्रेमप्रसाद भट्टराईले भने । देश बनाउन अरब पुगेका श्रमजीवीलाई पछ्याउँदै लेखिएको कथा हो, ‘सनैया’ । यो पुस्तकमा वैदेशिक रोजगारीका नाममा चलिरहेको आप्रवासी मजदुरहरुको उत्पीडन र संघर्षको चक्रलाई भिन्न–भिन्न पात्र र कथाका माध्यमबाट चित्रण गर्ने प्रयास गरिएको छ । यसमा पीडा र समस्या, आँसु र पसिनामात्र हैन, खुसी, प्रेम र सफलताका असामान्य घट्ना पनि समेटिएका छन् । 