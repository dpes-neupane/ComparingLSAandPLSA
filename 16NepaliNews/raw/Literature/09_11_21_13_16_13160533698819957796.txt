नयाँ वर्षले नयाँ उमङ्ग र सन्देश लिएर आउनुपर्ने हो । विश्वव्यापी कोरोना महामारीका कारण सबैजसो क्षेत्र प्रभावित भए र नेपाली साहित्य पनि यसबाट पृथक हुन सकेन । आधा वर्ष बितिसक्न लाग्दा मात्रै केही लेखक र प्रकाशकले आँट कसे । फलस्वरूप बजारमा विभिन्न विधाका राम्रा पुस्तकहरू आउन सुरु भयो । बिस्तारै एकले अर्कोको हिम्मत देखेर जोखिम मोल्न तयार देखिए । जोखिम यहाँनेर यस अर्थमा कि बजार सहजरूपमा खुलिसकेको अवस्था नहुँदा कसरी पाठकसम्म पुग्ने भन्ने कुरातर्फ सङ्केत गर्न खोजिएको हो । हुनतः अधिकतम् समय घरमा बस्नुपर्ने बाध्यताबीच धेरै पुस्तक पाठकलाई चाहिने हो तर पहुँच सहज पक्कै थिएन । यही असहजताबिच आफ्नो चौथो कृति ‘उबडखाबड’ उपन्यास लिएर देखा परे– टंक चौलागाईं । रङ्गकर्मीका रूपमा निकै जमिसकेका व्यक्ति हुन्– टंक । मूलतः माधवी र योगमायालगायतका थुप्रै नाटक मञ्चनमा निर्देशकीय सफलताले उत्कृष्टता हात पारिसकेका हुन् । रङ्गमञ्चीय दुनियाँमा रमाउनु उनको पेसा हो भने साहित्य लेखन अतिरिक्त पाटो हो अनि आख्यान उनको रोजाइको विधा हो । उनका फरक पाटाहरूको चर्चा यहाँ गर्न खोजिएको होइन बरु भर्खरै बजारमा पाठकको आकर्षण आफूतिर खिच्ने कोसिसमा रहेको ‘उबडखाबड’ उपन्यासको विषयवस्तुमाथि पाठकीय दृष्टिकोण प्रस्तुत गरी समीक्षात्मक टिप्पणी गर्ने अभीष्ट हो । नेपाली आख्यानको बजारमा कथा वा लघुकथाभन्दा प्रकाशन र सफलताका हिसाबले उपन्यास निकै अगाडि बढिरहेको अनुभूत हुन्छ । अझ कतिपय लेखकले त उपन्यास नै आफ्नो सफलता मापन गर्ने विधाका रूपमा लिन थालेको नेपाली साहित्यमा प्रस्ट देखिन थालेको छ । जीवनको लामो अवधि पत्रकारिता लेखनमा बिताएका नारायण वाग्ले ‘पल्पसा क्याफे’को प्रकाशनपछि उपन्यासकारका रूपमा बढी चिनिन्छन् भने सफल प्राध्यापक भएर सैद्धान्तिक व्याख्याताका आधिकारिक व्यक्ति मानिए पनि सञ्जीव उप्रेतीले उपन्यासकारका रूपमा बढी ख्याति कमाएका छन् । आख्यान लेखक हुनु भनेको उपन्यासकार हुनु हो भनेझैँ यस उदाहरणले पनि देखाउँछ । यसै मेसोमा टंक चौलागाईंको ‘उबडखाबड’ उपन्यासले के–कस्ता सन्दर्भलाई प्रयोग गरेको छ त ? समसामयिक लेखनकै बाढीमा मिसिन पुग्ने खालको छ कि छुट्टै बान्कीको आधार बनाउने प्रयासमा छ ? विषयवस्तु नयाँ छ कि प्रस्तुति नयाँ छ ? भाषिक शैलीका दृष्टिले सबल छ कि केही सीमाहरू छन् ? आदि प्रश्नहरूको उत्तरको खोजी नै यस उपन्यास पठनपछिको विश्लेषण हो ।‘उबडखाबड’ उपन्यास प्रकाशनअघि नै यसको आवरणलाई लिएर निकै चर्चा भयो । यसमा प्रयुक्त मुखौटो (मास्क) लाई लिएर क्रिया–प्रतिक्रिया धेरै नै भयो । भयङ्कर डरलाग्दो देखिने चित्रका कारणले पूर्वानुमान धेरै गरिए तर पुस्तकको अग्रभागमा रहेको पुरुष अनुहारको जुँगा र पछाडिको पहेँलो कपालको सन्दर्भमा उपन्यासकारले विशेष महत्त्व दिएर मुखौटोे–प्रयोग पुष्टि पात्रलाई विशेष ढङ्गले कृतिभित्र गरेका छन् । उपन्यासको प्रस्तावनामा लेखक र मुख्य पात्रबिचको संवादले पाठकलाई झ्याप्प तानेर यसकै पकडमा राखिराख्न उद्यत् देखिन्छ । ब्रोसँगको संवाद अति जीवन्त लाग्छन् । केशवराज पिँडालीको ‘खै–खै’ निबन्धको पात्रझैँ ब्रो दश रुपियाँ सापटी लिने कुरामा निर्धक्क माग्छ र फर्काउने कुरामा कहिल्यै चासो दिँदैन । अर्को कुरा उपन्यासभरि प्रयोग हुने आमाचकारी भाषाको छनक सुरुमै पाइन्छ । उपन्यासलाई कसरी अन्त्य गर्ने भन्ने कुरामा केन्द्रित उक्त संवादले पाठकलाई सम्बोधन गर्न खोजेको आभास हुन्छ ।पाँच परिच्छेदमा मोटामोटी विभाजित उपन्यासका बिचबिचमा विविधि शीर्षक दिएर परिशिष्ट सन्दर्भको पुष्टि गर्न खोजिएको छ । जुँगा (पृ.२९) र आफैँभित्रको नायक (पृ.१२९) विशेष उपशीर्षक बनेका छन् जसलाई छुट्टै परिच्छेद बनाएको भए ज्यादा प्रभावकारी हुनसक्थ्यो कि ! तर विषयवस्तु र प्रस्तुतिले पाठकलाई तानिरहने क्षमता राखेको छ । सूक्ष्म घटनासन्दर्भलाई मिहिन ढङ्गले वर्णन गर्ने कौशल लेखकमा देखिन्छ । उपन्यास अन्त्य गर्ने कुरालाई लिएर मात्रै पनि हेर्ने हो भने लेखक रङ्गमञ्चीय दुनियाँमा बढी रमाएको पाठकले अनुमान गर्न सकिने एउटा आधार इब्सेनकृत ‘अ डल्स हाउस’को शैली अनुसरण गर्न खोज्नु हो ।पशुपतिनाथको प्रसङ्ग र सन्देशउपन्यासको सुरु र अन्त्यमा परिवेश एउटै छ । पशुपतिनाथ परिसरमा तीजको रौनकमा महिलाहरू आफ्नै पारामा रमाइरहँदा उपन्यासको मुख्य पात्र जीवन घाट कुरेर बसेको छ । पर्वको माहोलले कुनै असर गरेको देखिँदैन । हुनतः यो परिसर जीवन र मृत्युको संयोजन हो ।जीवन बाँच्नेहरू उपासनाका लागि आउँछन् भने यसका विपरीत मृत्यु अँगाल्नेहरू धुँवा र खरानी भई सांसारिक मुक्तिका लागि ल्याइन्छन् । एकातिर अन्तिम सत्य मानेर लास जलिरहँदा सँगैको उही परिसरमा मनमोहक आरती र उल्लास हेर्ने मानव भिडले भौतिकता र आध्यात्मिकताको सङ्गम अनुभूत गर्न सक्दछन् । नारीहरूको उल्लासको पर्व तीज चलिरहँदा सँगैको घाटमा लास निर्बाध जलिरहेका हुन्छन् अनि आफन्तजनबाहेक अरु कसैलाई त्यसप्रति कुनै प्रकारको समवेदना वा पीडा रहेको देख्न सकिन्न । सायद जिन्दगी भनेको जन्म–मृत्युको खेल मात्रै हो ।देवता र दलितको प्रसङ्गनेपाली समाजमा दलित शब्दमा त्यो अर्थ छ वा समाज–मनोविज्ञानमा जीवन अलमलमा छ । उही व्यक्ति दलित भन्ने थाहा नहुँदा असल मानवका रूपमा रहन्छ तर जब जात वा थरले दलित जनाउँदछ इतर समाजबाट मनोवैज्ञानिक रूपमा घृणा जगाउन सुरु हुन्छ ।जो मान्छेले अभिभावकले भन्दा बढी माया गर्छन् र देवतातुल्य ठान्छ तर उसको जातीय परिचय पाउनेबित्तिकै दानवतुल्य बन्न पुगेका प्रसङ्गहरू घरबेटीका माध्यमबाट देखाइएको छ । अपवादबाहेक सत्य नै बनेको प्रशस्त देख्न पाइन्छ । जीवन जसका घरमा सहज बसेको हुन्छ तर उसको परिचयले नै अपरिचित बनाइहाल्छ । यतिसम्म कि मन्दिरमा पनि देवताले पनि सत्यको पक्ष नलिने गरेको पीडा बोल्छ । ‘नभए यी भगवान् किन सत्यको पक्षमा बोल्न सक्दैनन् ? गरिबको दुःखमा किन बोल्न सक्दैनन् ?’ (पृ.६५)सीमान्तकृतका समस्या र राजनीतिक परिवर्तनदेशमा राजनीतिक परिवर्तन छोटो छोटो समयमा धेरै भए । तर कुनै पनि राजनीतिक परिवर्तनले निम्न वर्गीय समाजमा कुनै रङ्ग बदलिएन । गरिब गरिब नै रहे, दलित–शोषित उस्तै । उपन्यासको प्रमुख पात्र जीवन भित्री मनले चाहेर वा नचाहेर मिसिन पुग्छ र खुसीको उत्सर्गमा आशावादी बन्छ । यस्तो प्रक्रिया लामो समय टिक्दैन अनि फेरि त्यो खुसी टिक्दैन, केबल सीमित अवसरवादीले मौका पाउँछन् सीमान्तकृत पुरानै अवस्थामा रहन्छन् । परिवर्तनअघि नेतृत्व गर्नेले भन्छन्, ‘यो परिवर्तन तिम्रो लागि हो । दलित, मधेसी, सीमान्तकृत वर्गका लागि हो । ...निरंकुश शासन सत्ता जरैदेखि उखेलिनेछ । गरिब निमुखाले भोकभोकै मर्नु पर्दैन ।’ (पृ.२१३) तर परिवर्तन भइसकेपछि आन्दोलनका नेतृत्व गर्ने र सहभागीहरूबीच रातमा चखेवा र चन्द्रमाको जत्तिकै दूरी हुन्छ । नेपालका हालसम्मका विद्रोहलाई हेर्ने हो भने नयाँ नयाँ शासक शोषकका रूपमा रूपान्तरित बन्न पुगेको मात्र इतिहास कति पुस्ताले पुस्तकमा पढिरहने हो ? सात सालको क्रान्ति होस् वा छयालीस सालको र यसपछिको दस वर्षे सशस्त्र क्रान्ति, मधेश विद्रोह सबैजसो भ्रान्ति बनेको जीवन्त वर्तमान छ । गरिबले त पैसाको अभावमा मरेपछि जलाउन पनि नसकी कुहेर दुर्गन्धित हुने अवस्थामा मानवीय संवेदनशीलता गुमाइसकेको अनुभूत हुन्छ । जीवनले आफ्नी श्रीमती निर्मलाको लास जलाउन नसक्ने लाचार अवस्थामा आर्यघाटका कर्मचारीको रुखो बोली यसरी प्रस्तुत हुन्छ– ‘भाइ तिम्रो जस्तो केस यहाँ दुई–तीनवटा आउँछन् । पैसा नभई लास कसरी जल्छ ?’ (पृ. २३८) पैसाबिना यहाँ बाँच्न मात्रै गाह्रो होइन मरेपछि लास बनेर पनि भौतिकताको पुँजीवादी संस्कृतिले थिचिरहेको आभास हुन्छ । सहरमा न जिउँदाका असल जन्ती हुन्छन् न मर्दाका मलामी नै बन्न कोही तयार हुन्छन् !सामाजिक विकृतिका केही उदाहरणउपन्यासकारले केही प्रतिनिधि पात्रमार्फत् सहरमा रहर पूरा गर्न नसक्दा कहरमा फसेका उदाहरणहरू दिएका छन् । प्रमुख पात्र जीवन उर्फ ज्याक ग्रामीण समाज झापामा हुर्केर हिरो हुने रहरले सहर छिरेको छ तर उसको ज्यादा सोझोपन र भकभकेपनका कारण अपमानित बन्नु परेको छ । अन्ततः गाउँमा काठको काम गर्दा जानेको सिपबाट नाटक तथा चलचित्रमा सेट डिजाइनिङको काम गरी जसोतसो जीविकोपार्जन गर्दछ । जीवनबाट ज्याक बनेको ऊ तोतेबोलीका कारण पीडित ज्याक उर्फ ‘पीलित द्याक’ बनी बाँकी जिन्दगी पीडित भएरै बाँचेको छ ।नारी पात्रका रूपमा आएकी निर्मला उर्फ नुरको सहरी सपना पनि उस्तै छ । सिन्धुपाल्चोकबाट राजधानी छिरेकी ऊ अर्धनग्न रूपमा नृत्य गर्दै ब्रा र पेन्टीभित्र घुसारिदिएका टिप्समा सहरमा बाँचेकी छे जसका लागि कपाल खैरो बनाउने र शरीर कति ढाक्ने होइन बरु कति देखाउने भन्ने होडमा रमाएकी छे । परिस्थितिले त्यस्तो बनाए पनि जीवनसँगको सम्पर्कपछि पूर्ण जिम्मेवार परम्परागत पतिभक्त नारी बनेकी छे । मिसाल विष्ट र र्‍याम्बो जस्ता पात्रहरू आख्यानकार ध्रुवचन्द्र गौतमको ‘उपसंहार अर्थात् चौथो अन्त्य’को पात्र लगभग लक्ष्मीजस्तै हुन् जो आफ्नो स्वार्थका लागि जोसुकैलाई जस्तोसुकै रूपमा प्रयोग गर्न सक्छन् । मिसाल र र्‍याम्बो नेपाली चलचित्रका विकृत पाटाका प्रतिनिधि हुन् जो प्रायः चिप्ला गफमा सोझासाझा व्यक्ति वा पैसावाललाई फसाउन अधिकतम् समय खर्च गर्न सफल हुन्छन् बाँच्नकै लागि ।‘उबडखाबड’ उपन्यासमा अर्को अनौठो सन्दर्भ छ । गाउँको विक्रमले सहरमा कोकाकोला खानैपर्ने वस्तुको उपल्लो सूचीमा राखिदिएकाले जीवन नाटकीय पारामा एउटा पसलमा पुगेर नमिठो मानेर खान्छ । तर त्यही कोक खाँदा (पिइरहँदा महिला भेषमा आएको एक तेस्रो लिङ्गीले अर्धबेहोस बनाउने पदार्थ सुटुक्क मिसाइदिएको कोक) आफू बलात्कृत हुन पुगेको जीवनले होसमा आएपछि बताउँछ । महिला बलात्कारका अनगन्ती घटना सार्वजनिक भएका थाहा छ तर यसरी पुरुष पनि यसको सिकार हुनसक्छ भन्ने अनौठो घटना उपन्यासमा बुनिएको छ । यस्ता घटनासम्बन्धी आख्यान नलेखिएका होइनन् तर नगन्य रूपमा छन् र यस उपन्यासमा चाहिँ रमाइलो पाराले पीडालाई देखाइएको छ । सशस्त्र द्वन्द्वको दोहोरो मारसशस्त्र द्वन्द्वकै विषयलाई केन्द्र बनाएर लेखिएको नारायण वाग्लेको ‘पल्पसा क्याफे’ले त्यस वर्षको मदन पुरस्कार नै हात पार्न सफल भयो । यस्तै सन्दर्भलाई विषय बनाएर थुप्रै रचना आए तर उबडखाबडको सबलता भनेकै सशस्त्र द्वन्द्वको प्रभावलाई जीवन र उसको परिवारका माध्यमले सशक्त रूपमा प्रस्तुति दिन सफल बनेको छ । जीवन जस्ता दलित र उत्पीडितको मुक्तिका लागि गरिएको भनिएको त्यो अभियानको नतिजा सबैसामु छर्लङ्गै छ । सामान्य जीवनयापन गर्ने किसान तथा श्रमिकहरू कसरी माओवादी र सेनाको दोहोरो मारमा परेका थिए भन्ने तथ्यलाई उपन्यासकार टंकले सूक्ष्म रूपमा चित्रण गरेका छन् । जुँगा पाले माओवादीले सेना ठान्ने र दारी पालेको अनि दुब्लो शरीर देख्नेबित्तिकै सेनाले माओवादी ठानी असह्य ‘टर्चर’ दिएर जिउँदो लास बनाइदिएको प्रसङ्गहरू पाठकका आङ सिरिङ्ग गर्ने दृश्य आँखामा झलझली नाच्दछन् ।निष्कर्ष‘उबडखाबड’ उपन्यासमा २०५८ पछिको द्वन्द्वको उत्कर्षसँगै उपलब्धिशून्य पछिल्लो अवस्थासम्मको सेरोफेरोमा कथा बुनिएको छ । नेपालका हालसम्मका कुनै पनि आन्दोलनले दलित, पीडित, सीमान्तकृत, आदिवासी मधेसीको समस्यालाई समाधान गर्नेभन्दा पनि त्यसैमा राजनीतिक स्वार्थको खेती गर्दै आएको गुनासो देखिन्छ । उपन्यासको सबल पक्ष, नाटकघरमा उत्कृष्ट नाटक हेर्न चलमल नगरी बसेका दर्शकझैँ पाठकलाई तानिरहन सक्छ ।तर यसको सीमा भनेको विविध सन्दर्भमा आएका धेरै पात्रहरूले बोलेका आमाचकारी शैलीका गालीको प्रयोग यति धेरै छ कि चलचित्रमा भए सेन्सर बोर्डले ‘टुङ...टुङ’ ध्वनि राखेर हैरानी हुन्थ्यो होला । यति धेरै अश्लील गाली त मदन पुरस्कार विजेता कृति ‘ऐना’(२०७२) पनि थिएन सायद ! समग्रमा ‘उबडखाबड’ उपन्यासलाई लेखकले प्रयोगमूलक ढङ्गले पाठकलाई एक पठनीय कृति दिने सत्प्रयास गरेका छन् । 