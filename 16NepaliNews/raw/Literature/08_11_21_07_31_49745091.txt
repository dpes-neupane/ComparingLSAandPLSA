
१३ फागुन, काठमाडौं । विसं. २०१६ सालमा कोलकाता विश्वविद्यालयबाट भाषाविज्ञानमा स्नातकोत्तर गरेपछि बालकृष्ण पोखरेलले त्यसको पहिलो सूचना आफ्नो अनन्य मित्र तारानाथ शर्मालाई दिएका थिए । पोखरेल तुलनात्मक भाषाविज्ञानमा प्रथम श्रेणीमा प्रथम भएका थिए । र, यो खबर सुनाउन लायक व्यक्ति यिनै डा. ताना शर्मा थिए ।
कोलकताबाट हतारमा काठमाडौं आएर यो सूचना शर्मालाई दिनुको कारण थियो । खासमा बालकृष्ण र तारानाथबीच विसं. २००८ सालदेखि नै गहिरो मित्रता थियो । यी दुबैले बनारस अर्थात त्योबेलाको काशी महाविद्यालयबाट विसं. २००९ सालमा मेट्रिक पास गरेका थिए ।
तर, ०१६ सालसम्म आइपुग्दा यिनीहरुबीच ‘को ठूलो साहित्यकार ?’ भन्ने प्रतिस्पर्धा हुन थाल्यो । झर्रोवादी आन्दोलनदेखि सुरु भएको यो प्रतिस्पर्धा सिर्जनात्मक लेखनमा पनि थियो र भाषाको खोजमा पनि बढेको थियो । शर्मा र पोखरेललाई निकटबाट चिन्नेहरु भन्छन्, ‘एक अर्काको प्रतिस्पर्धाकै कारण पोखरेलले भाषाविज्ञानमा एमए गरेपछि शर्माले पनि भाषाविज्ञानलाई आफ्नो विषय बनाए र त्यसैमा विद्यावारिधि गरे ।
बालकृष्णमा आफू समान कोही छैन भन्ने एकप्रकारको घमन्ड जस्तै आत्मविश्वास थियो, जुन तारानाथलाई अपाच्य हुन्थ्यो ।’
सिर्जनात्मक लेखनतिर पनि दुबैबीच प्रतिस्पर्धा थियो । पोखरेलको ‘नेपाली भाषा र साहित्य’ले ०२१ सालमा मदन पुरस्कार प्राप्त गर्‍यो भने डा.तारानाथ शर्माले त्योबेला नयाँ विषय मानिएको नियात्रा ‘बेलायततिर बरालिँदा’का लागि ०२४ सालमा मदन पुरस्कार प्राप्त गरे । शर्माले मदन पुरस्कार नपाउञ्जेल पोखरेल उनलाई हियाइरहन्थे ।
‘मलाई साहित्यमा अघि बढ्न बालकृष्णको दोस्तीले धेरै सहयोग गरेको हो ।’ केही महिनाअघि पद्मश्री सम्मान ग्रहणपछि अनलाइनखबरसँग डा. तारानाथ शर्माले भनेका थिए, ‘हामीबीच तारे र बालेको सम्बन्ध थियो । तँ–तँ र म–मको सम्बोधनमा प्रतिस्पर्धा र अटेरीपन एकप्रकारले स्वभाविक पनि हो ।’
मगर भाषामा कविता !
बालकृष्ण पोखरेल नेपाली, अंग्रेजी, संस्कृत, हिन्दी, बंगाली मात्र होइन, मगर भाषाका पनि ज्ञाता थिए । उनले मगर भाषामा कविता सङ्ग्रह पनि निकालेका थिए । ‘कानुङलाम’ नामक उक्त कवितामा २४ वटा मगर भाषाका कविता रहेको बताइन्छ ।
‘धेरै प्रतिभाशाली व्यक्ति लहडी हुन्छन् । अथाह ज्ञान भएकै कारण पोखरेल पनि लहडी हुनुहुन्थ्यो, उहाँका लहडका बिषयमा पुस्तक लेख्ने हो भने पुस्तक पनि अपूरै हुन्छ,’ बालकृष्णसँग करिब ५० वर्ष साहित्यिक संगत गरेका बिराटनगरका पाका साहित्यकार दधिराज सुवेदी भन्छन्, ‘भाषाविज्ञानमा आफूसमान कोही छैन र हुन सक्दैन भन्ने भाव उहाँमा देखिन्थ्यो । सायद पहिलो नेपाली भाषाविज्ञानी हुनुको अभिमान पनि थियो ।’
यही प्रतिभाशाली लहडका कारण बालकृष्णले दर्जनौं नाममा सैयौं कृति लेखेको अनुमान उनका निकटतमहरुको छ । उनले आफूले थाहा पाएका ११५ कृतिका नाम दधिराज सुवेदीलाई टिपाएका थिए । तर, उनले छाप्न दिएका अन्य धेरै कृति विभिन्न नाममा छापिएको हुनसक्ने अनुमान गरिन्छ ।
बसन्त नामबाट मात्र वालकृष्णका ५० भन्दा बढी कृति छापिएका छन् । रत्न पुस्तक भण्डारबाट छापिने युवा केन्द्रित ती कृतिका पाण्डुलिपि मुड अनुसार नाम राखेर नगदमा बिक्रीसमेत गर्थे ।
‘त्योबेला पोखरेलले एक सातामा एउटा पुस्तक लेखेर रत्न पुस्तकलाई बुझाउनुहुन्थ्यो र प्रतिपाण्डुलिपि पाँच सय रुपैयाँ बुझ्नुहुन्थ्यो,’ पोखरेलसँग सम्बन्ध रहेका अर्का साहित्यकार गोबिन्द गिरी प्रेरणा भन्छन्, ‘सानो आकारका, सस्ताखालका प्रेम र यौनसँग मात्र सम्बन्धित ती पुस्तक युवापुस्ताबीच लोकप्रिय हुन्थे । तर, थेगिनसक्नु गरी लेख्न थालेपछि रत्नले ती पुस्तक अस्वीकार गर्न थाल्यो ।’
पोखरेलले पैसाकै लागि सस्तो साहित्य लेख्न थालेपछि उनका शुभचिन्तकहरुले आफ्नो स्तर ख्याल राख्न सुझाएका थिए । तर, उनले ती सुझावलाई अटेर गरिरहे । मागभन्दा बढी पुस्तक आउन थालेपछि भने उनका पुस्तक अस्वीकृत हुन थाल्यो । रत्न पुस्तकले अस्वीकार गरेका यस्ता पुस्तकहरु पछिल्लो सयममा विभिन्न नाममा पुनः छापिएको हुन सक्ने अनुमान पनि कतिपय साहित्यकारहरुको छ ।
कथा, कविता, उपन्यास, खण्डकाव्य, शब्दकोश, समालोचना, निबन्ध, नाटक, बालसाहित्य र अनुसन्धान जस्ता अनेक विषयमा पोखरेलको कलम चल्थ्यो । धेरै विषयमा कलम चलाउने भएका कारण उनी मुड अनुसार लेखकको नाम परिवर्तन गरेर छाप्न पठाउँथे ।
अहिलेसम्म पोखरेलले गढतिरे साँहिलो, रुपावासी, के के मनकुच्यो पोखरेल, हिमाल पाटे बराल, इशाखपुर, रुपावासी, बसन्त, लक्ष्मीबिशाल पाध्ये, हिमालपाने बराल जस्ता नाममा लेखेको भेटिएको छ ।
यति हुँदाहुँदै पनि भाषाविज्ञानको पुस्तक लेख्नुपर्‍यो भने बालकृष्ण पोखरेलकै नाममा छाप्न रुचाउँथे । बालकृष्णका नाममा छापिएका उनका पाँच कृतिलाई समालोचकहरुले नेपाली साहित्यका मानक कृति मानेका छन् ।

बालकृष्ण आफैंले पाँच सय वर्ष, खस जातिको इतिहास, राष्ट्र भाषा, नेपाली–अंग्रेजी नेपाली कोश, नेपाली भाषा र साहित्य नामक कृतिलाई उत्कृष्ट मानेका छन् । यी सबै नेपाली भाषाको अध्ययन र अनुसन्धानसँग सम्बन्धित कृति हुन् ।
नेपाली–अंग्रेजी–नेपाली कोश नामक कृति लेख्न उनलाई ५० वर्षभन्दा बढी समय लागेको थियो । उक्त पुस्तकमा नेपाली भाषाका ६० हजार मूल शब्द र १५ हजार ब्युत्पन्न शब्द संग्रहित छन् । यी सबै नेपाली शब्दलाई अंग्रेजी भाषासँग तुलनात्मक अध्ययन गरिएको छ । प्रज्ञा प्रतिष्ठानले छापेको यो पुस्तक २ हजार ५ सय भन्दा बढी पृष्ठमा संग्रहित छ ।
उसो त पोखरेलका ‘सौरी’ खण्डकाव्य, ‘रसिला’ बालकविता सङ्ग्रह, ‘फुटेका ऐना’, सोधाइ र जवाफ, कथा सङ्ग्रहहरु, उकुस–मुकुस र तेस्रो एकमुखे रुद्राक्षको खोजी जस्ता निबन्ध सङ्ग्रह, हस्ताक्षर हुन नपाउँदै पूर्णाङ्की र सेतो सिन्दुर उपन्यासलाई पनि उच्च कोटिका कृति मानिन्छ ।
बालकृष्ण हुनुको पीडा
आफूभित्र अथाह सिर्जनात्मक शक्ति भएका कारण उनी कसैको अपमान सहन गर्न सक्दैन थिए । बिराटनगर स्थित महेन्द्र मोरङ कलेजको बिहानी कक्षाको पहिलो घण्टीको कक्षा लिने बालकृष्ण पोखरेल सधैं समयमै पुग्थे । विद्यार्थीहरु सयममा उपस्थित नभए उनीहरु कक्षामा बस्न पाउँदैन थिए । तर, एकपटक उनी ढीलो आउँदा केही विद्यार्थीले उनको अपमान गरिदिए ।
‘त्यसपछि त के थियो, उहाँ राति नै उठेर कलेज जान थाल्नुभयो,’ दधिराज सुवेदी सम्झन्छन्, ‘घरका सदस्य र आफन्तले समेत यो बानीका कारण धेरै सास्ती खेप्नुपरेको थियो । यो बानीका कारण शान्तादेवी (श्रीमती) ले पनि ठूलो सास्ती खेप्नु परेको मलाई सम्झना छ ।’
पोखरेलका दुई छोरी र एक छोरा छन् । छोरा मुनाल पोखरेल पनि यदाकदा साहित्य लेख्छन् । कृषि विकास बैंकबाट केही समयअघि सेवानिवृत्त भएका मुनालको एउटा कविता सङ्ग्रह प्रकाशित छ ।

बालकृष्ण पोखरेलले विसं. २०१९ सालदेखि त्रिभुवन विश्वविद्यालयमा नेपाली विषय अध्यापन गर्न थालेका थिए । ८ वर्षपछि विराटनगरको महेन्द्र मोरङ कलेजमा सरुवा भएका पोखरेल त्यसपछि स्थायीरुपमै बिराटनगरमा अध्यापन गर्न थाले । करिब २६ बर्ष प्राध्यापन पेशामा रहँदा उनले बिराटनगरमा स्नातकोत्तर क्याम्पसको स्थापना गर्न महत्वपूर्ण भूमिका खेलेका थिए । त्यहाँ पनि उनले १० वर्ष प्राध्यापन गरे ।
यसबीचमा उनी एक कार्याकालका लागि प्रज्ञा प्रतिष्ठानका सदस्य पनि भएका थिए । दोस्रोपल्ट उनलाई राजाले नियुक्ति गर्न खोज्दा आफू अध्यापनमै सन्तुष्ट रहेको भन्दै पद अस्वीकार गरेका थिए ।
‘धनकुटामा राजाको सवारी थियो । हामीलाई पनि राजाको दर्शन गर्न बोलाइएको थियो । मभन्दा अघि बालकष्ण पोखरेल हुनुहुँदो रहेछ । राजाले उहाँलाई तिमीलाई के चाहिएको छ भनेर सोधे । उनले आफूलाई प्रज्ञा प्रतिष्ठानको पद गाह«ो भएकाले त्यसलाई ग्रहण गर्न नसक्ने बताए’, तत्कालीन घटना सम्झँदै नाट्यकर्मी अशेष मल्ल भन्छन्, ‘त्योबेला राजाले दिएको पद अस्वीकार गर्ने हिम्मत बिरलैले गर्दथे ।’
मल्ल अगाडि भन्छन्, ‘लाइन लागेर भेट गरिरहेका व्यक्तिहरुले राजासँग केही न केही मागिरहेका थिए, तर पोखरेलले भएको पद पनि छाडीपाऊँ भनिरहनुभएको थियो । यसोभन्दा तत्कालीन राजा बीरेन्द्र मुस्कुराएको मलाई अहिले जस्तो लाग्छ ।’
निकटहरुका अनुसार प्रज्ञा प्रतिष्ठानमा आफू स्तरको ज्ञानी साथी नपाएपछि दोस्रो कार्यकाल पोखरेलले अस्वीकार गरेका थिए । कक्षामा घन्टौं बोलेर आफ्नो ज्ञान शान्त पार्ने मानिसलाई प्रज्ञा प्रतिष्ठानको प्रशासनिक काम उनलाई झण्झटिलो लाग्नु स्वभाविक पनि थियो ।
बिराटनगरको साहित्यिक गतिविधिमा भने पोखरेलको सक्रियता कम हुने गरेको थियो । उनी आफू प्रमुख अथिति नबनाएको कार्यक्रममा उपस्थित हुँदैनथिए । प्रमुख अथिति बनाउँदा पनि उनलाई संस्थाले एक हजार रुपैंयाँ शुल्क बुझाउनुपथ्र्याे । बिराटनगरबाहेकका अन्य सहरमा उनको शुल्क अझै महंगो थियो ।
पोखरेलले धरानको कार्यक्रमका लागि १ हजार ५ सय र झापातिरको कार्यक्रममा २ हजार शुल्क तोकेका थिए । काठमाडौंमा आउँदा उनले आफ्नो शुल्क पाँच हजार तोकेका थिए । यसबाहेक उनलाई आवागमनको सुविधा (भाडा) पनि दिनुपर्दथ्यो ।
‘साहित्यिक संस्था गरिब हुनु स्वाभाविक हो । यस्ता संस्थाहरुमा प्रमुख अथिति बनाउनु उहाँको स्तर अनुसार स्वाभाविक पनि हो । तर, शुल्क तिर्न सबै समर्थ हुँदैन थिए,’ दधिराज सुवेदी भन्छन्, ‘यही कारण पछिल्लो समयमा उहाँविना नै पूर्वाञ्चलमा साहित्यिक कार्यक्रम हुन थाल्यो र बुढेसकालमा पनि पैसाको लोभ गरेको भन्दै साहित्य जगतमा उहाँको आलोचना पनि हुन्थ्यो ।’
पोखरेल भने आफूले आफ्नो शुल्क तोक्नुमा आफ्नो क्षमताको कदर गरिएको रुपमा बुझ्थे ।
‘२०१२ सालमा म केवल २२ वर्षको थिएँ’ बालकृष्ण भन्ने गर्दथे, ‘त्यो बेला संखुवासभाको चैनपुरमा साहित्यिक महासम्मेलन भएको थियो । मभन्दा पाका व्यक्ति हुँदाहुँदै पनि क्षमताका आधारमा मलाई त्यसको प्रमुख अथिति बनाइएको थियो । त्यतिबेला नै मेरो त्यो स्तरको महत्व थियो भने साहित्यमा यति धेरै काम गरेपछि त्यति शुल्क तोक्नु असामान्य होइन ।’
