काठमाडौँ — पहाडी बस्ती बन्दीपुरको प्राकृतिक सौन्दर्यको बखानसँगै आफ्नो जीवनयात्रा र शिक्षा–चेतनाको अभियानबारे पुस्तक ‘घुमिफिरी बन्दीपुर’ लेखेर चर्चामा आएका बन्दीपुरवासी चीजकुमार श्रेष्ठको पुस्तक अंग्रेजी संस्करणमा आएको छ ।नेपालमा लामो समयदेखि बस्दै आएका शैक्षिक जागरणका अभियन्ता र विगतमा फुलब्राइट नेपाल, अमेरिकी सहयोग नियोगसम्बद्ध माइकल गीलले अनुवाद गरेको अंग्रेजी संस्करणको नाम ‘ब्याक टु द फ्युचर इन बन्दीपूर’ राखिएको छ । बुकआर्ट नेपालले प्रकाशित गरेको अग्रेजी संस्करणको हालै आयोजित अनौपचारिक समारोहमाझ लेखक ध्रुवचन्द्र गौतम र खगेन्द्र संग्रौलाले विमोचन गरेका थिए ।‘आफू जन्मे–हुर्केको भूगोलको जीवन्त चिनारीसहित लेखक चीजले आफ्नो जीवनको आरोह–अवरोहलाई पनि यसै लेखाइमा समेट्नुभएको छ,’संग्रौलाले भने—‘त्यसमा पनि नेपाली कृतिमा अंग्रेजी अनुवादको आधिकारिकता खोज्न पनि माइक गीलको यो कामलाई हेर्नुपर्ने हुन्छ ।’ अंग्रेजी अनुवादको सम्पादन हावर्ड युनिभर्सिटीका प्रोफेसर जोन कमिङ्सले गरेका छन् । 