काठमाडौँ — भारतले नेपालका ६ दर्जन ठाउँमा सीमा अतिक्रमण गरेको पाइएको छ । नवलपरासीको सुस्ता, दार्चुलाको कालापानी–लिपुलेक र लिम्पियाधुरालगायत ७१ स्थानको करिव ६ सय ६ वर्ग किलोमिटर नेपाली भूमि भारतीय अतिक्रमणमा परेको तथ्यसहित सीमा अध्येता तथा नापी विभागका पूर्व महानिर्देशक बुद्धिनारायण श्रेष्ठद्वारा लिखित अंग्रेजी पुस्तक ‘द बोर्डर म्यान अफ नेपाल’ सार्वजनिक भएको हो । श्रेष्ठको भूमि प्रसासन र सीमा सम्बन्धी यो १३ औं पुस्तक हो । वरिष्ठ अधिवक्ता कृष्णप्रसाद भण्डारी, वरिष्ठ पत्रकार भैरव रिसाल र मानवअधिकार तथा विकास भियान्ता बद्रीप्रसाद खतिवडाले ‘बोर्डर म्यान अफ नेपाल’को संयुक्त रुपमा विमोचन गरेका हुन् । नेपालको भूमि भारतले कसरी अतिक्रमण गरेको छ, भारतीय पक्षबाट सीमासम्बन्धी कस्ता ज्यादतीजन्य व्यवहार भएका छन्, सीमामा बस्ने नेपालीले कस्तो व्यवहार भोग्नु परेको छ र नेपालको सीमा क्षेत्रफा कति हो भनेर विश्व समुदायलाई बुझाउन आवश्यक भएकोले अध्ययन/अनुसन्धान, वैज्ञानिक तथ्य/प्रमाण र आफ्ना भोगाइलाई समेटेर अंग्रेजीमा पुस्तक ल्याउनु परेको लेखक श्रेष्ठले बताए । ‘नेपालको सीमा मामिलाबारे विदेशीले पनि बुझुन् भन्ने उद्देश्यले नेपाली भुभाग कसरी भारतले हडपेको छ भन्ने तथ्य र प्रमाणसहित अंग्रेजीमा पुस्तक लेखिएको हो,’ उनले भने । उनले गतवर्ष कालापानी, लिपुलेक र लिम्पियाधुरासहितको नेपालको राजनीतिक तथा प्रशासनिक नक्सा अनुसार देशको कूल क्षेत्रफल सार्वजनिक गर्न पनि सरकारसँग माग गरे । दार्चुलाको कालापानीदेखि लिम्पियाधुरासम्म ३ सय ७२ र नवलपरासीको सुस्तामा १ सय ४५ वर्ग किमि क्षेत्र भारतको अतिक्रमणमा परेको विवरण पुस्तकमा उल्लेख छ । पुस्तकमा नेपालले चीन र भारतसँग गरेका सीमा सम्बन्धी सन्धी–सम्झौता, त्यसका आधारमा उल्लेखित तथ्य/प्रमाण, पश्चिम अफिकी मुलुक नाइजेरिया–बेनिन्, उत्तर–दक्षिण कोरिया, क्यानडा–अमेरिका, भारत–पाकिस्तान सीमा सम्बन्धलाई पनि पुस्तकमा समेटिएको छ । पुस्तकबारे समीक्षा एवं टिप्पणी गर्दै वरिष्ठ पत्रकार ध्रुवहरी अधिकारी र त्रिभुवन विश्वविद्यालयका पूर्व प्राध्यापक रामेश्वर बरालले श्रेष्ठको पुस्तक सीमा सुरक्षा देखि यससम्बन्धी अध्ययन–अनुसन्धान र सरकारी नीति/निर्णय तर्जुमा गर्तेका लागि ‘हाते पुस्तक’का रुपमा उपयोगी हुने बताए । दुवै टिप्पणीकर्ताले पुस्तकमा समेटिएका तथ्य र प्रमाणलाई सरकारले पनि गहन रुपमा लिनुपर्ने अनि यसलाई अन्तर्राष्ट्रिय समुदायसम्म पुर्‍याएर वास्तविकता बुझाउन आवश्यक भएको बताए । युनिभर्सिटी अफ इस्टर्न विश्वविद्यालयका सह–प्राध्यापक तथा फिनल्याण्डस्थित एसोसियसन फर बोर्डरल्याण्डस स्टडिजका अध्यक्ष डा. जस्सी पी लाइनले श्रेष्ठको पुस्तकले नेपालको सीमाको वास्तविक अवस्था चित्रण गर्ने पुस्तकको भूमिकामा उल्लेख गरेका छन् । ‘नेपाली सीमा क्षेत्रको वास्तविक अवस्थाको र धेरैभन्दा धेरै उदाहरणहरुका साथ यसले सीमाको अध्ययनले हामीलाई विस्तार भइरहेको विश्वव्यापीकरण र त्यसको व्यवस्थापनमा संलग्नहरुका बारे जानकार रहन मद्दत गर्नुका साथै सीमा सम्बन्धी बहसलाई नयाँ आयाम दिनुका साथै पाठकहरुलाई ज्ञान हासिल गर्न पनि सहयोग पुर्‍याउँछ,’ उनले पुस्तकबारे लेखेका छन् । नेपालका लागि पूर्व भारतीय राजदूत समेत रहेका भारतीय पूर्व विदेश सचिव श्याम शरणले पनि पुस्तकबारे नेपालको पक्षबाट सीमा विवादबारे विभिन्न तथ्यहरु राख्न सफल भएपनि भारतको दावीलाई पनि पूर्ण रुपमा इन्कार गर्न नसकिने टिप्पणी गरेका छन् । ‘नेपालको तर्फबाट भारत समक्ष सीमा विवाद बारे विभिन्न तथ्य राख्न सफल बुद्धिनारायण श्रेष्ठ भारतको दाबीलाई पनि पूर्ण रुपमा इन्कार गर्न सक्दैनन् । तर, अब उहाँले तिंकर नाकामा त्री–पक्षीय क्षेत्र नै नतोकिएको बताउँदै त्यो स्थान नै पीलर नम्बर जीरो हुने तर्क प्रस्तुत गरेका छन् । पीलर नम्बर जीरोको तर्क पहिलो पटक सुनिएको छ । जुन कुनैपनि रुपमा ठिक हो जस्तो लाग्दैन,’ उनको टिप्पणीमा उल्लेख छ ।