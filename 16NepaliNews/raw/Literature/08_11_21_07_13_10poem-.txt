-सुनीलबाबु श्रेष्ठ   सयौँ चोटि आफ्नो थातथलोलाई पछाडि फर्कंदै हेर्दै  हजारौँ किलोमिटरको दूरी पार गरेर   शून्य आकाशलाई बोक्दै    एउटा सूर्यको खोजीमा  सिमानाका अभिसप्त पिलरहरुसँगै   भर्खरै काठमाडौँ आइपुगेका अनागरिक हौँ हामीहरु । देहातमा जन्मेर  देहातमै मृत्यु रुँगेर बस्ने हामीसँग तिम्रो भावना कहिले पो पलायो र ?  हामीलाई चोट लाग्दा कहिले पो दुख्यो र ? तर पनि हामीले दूधे बालकको कोक्रोलाई झैँ  क्रूर बुटहरुको पीडा छातीमा सहेर फुलाई रहेका छौँ सिमानामा हाम्रा पहिचानका फूलहरु ।नजाऊ भन्दा पनि अहं धरै दिएन मनले एक चोटि भेटेरै पीर पोख्न मन लाग्यो तिमीसँग टिठ लाग्दा प्राचीन हाम्रा अनुहारहरु हेरेर  कतै तिम्रो मन पग्ली पो हाल्छ कि ?  कुइराका कागहरू जस्तै यो काठमाडौँ कता हो कता लाग्छ ! यता भडकिन्छौ उता भौतारिन्छौ  यसै पनि प्रकाशविहीन भएर हामी  आदिमकालदेखि बाँच्दै आइरहेका  सिमानाका ब्ल्याकहोल न हौ ।तिमीलाई भेट्ने अधिकार पनि छ हाम्रो  किनकि हामीले हाम्रा बाजे बराजुको पालादेखि तिमीलाई हुर्काउन बढाउन  बुझाएका छौ धान, घिऊ र आलुहरु  र, सगौरव बोकेका छौ हात हातमा   मुटु समान हाम्रा लालपुर्जाहरु  हेर त ! अझै जीवित छन् त्यहाँ तिम्रा राता हस्ताक्षरहरु ! योभन्दा गतिलो प्रमाण  तिमीलाई अरू के नै चाहियो र काठमाडौँ ?   सिमानामा गाडिएका यी पिल्लरहरु  फगत ढुङ्गाका साँधहरु मात्र हैनन् यी त जिउँदा अस्थिपञ्जर र इतिहास हुन् पुर्खाहरुको । अझै पनि ती भूमिमा  अजीव तिखो गन्ध आउँछ हाम्रा पुर्खाका रगतहरुको   त्यसैले त ती भूमिहरुको चिम्टी चिम्टी माटोलाई चिन्छौ  माटोको कण कण बास्ना थाहा पाउँछौ  हो अझै आलै छन् त्यहाँ   धान रोप्दा छोडेका हाम्रा पैतालाका डोबहरू ।ओ काठमाडौँ !  किन यति सारो लुरे बन्छौ ? समयको सबैभन्दा ठूला र भरपर्दो जीवित साक्षी हौँ हामी । सिमानाका बिरामी स्तम्भहरुलाई अँगालेर    एक चोटि घोषणा गर्देऊ   कि रातारात हाम्रा कमजोर स्तम्भहरु  हाम्रो इतिहासलाई अवमूल्यन गर्न सारिएका हुन् । हामी ज्युँदै छौ काठमाडौँ ! अपहेलित र उपेक्षित भए पनि आमा त सबैको आमै हुन्छिन् ।ओ काठमाडौँ !   सुतेझैँ नगर्नू  कान नसुनेको झैँ गरेर नबस्नू  तिमीलाई उठाउन आएका छौँ हामी  तिमीलाई सुनाउन आएका छौँ हामी । ओ काठमाडौँ ! तिमी केवल काठमाडौँ भएर मात्र नबस  एकचोटि देश बनेर हेर  र आफ्नो फैलावटलाई हेर  कहाँसम्म पुगेको छ हाम्रा सिमानाका पखेटाहरु ।  #कविता