काठमाडौं । नेपाल कला मेला बङ्गलादेश– २०१८ बङ्गलादेशको राजधानी ढाकामा बैशाख २४ गते सोमबारदेखि सुरु भएको छ । ढाकास्थित बङ्गलादेश शिल्पकला एकेडेमीमा एक सप्ताहसम्म चल्ने मेलाको उद्घाटन बङ्गलादेशका संस्कृति मन्त्री असादुजमान नुरले गरे । मेलामा सहभागी हुन नेपाल ललितकला प्रतिष्ठानका कुलपति रागिनी उपाध्यायको नेतृत्वमा नौ जना कलाकार ढाका गएका छन् ।  विशिष्ट अतिथिका रुपमा नेपाल ललितकला प्रतिष्ठानकी कुलपति रागिनी उपाध्याय, बङ्गलादेश संस्कृति मन्त्रालयका सचिव नासिर उद्दिन अहमद र ढाकास्थित नेपाली दूतावासका प्रतिनिधि धनबहादुर ओलीले सम्बोधन गरेका थिए । सम्बोधनमा नेपाली कला र संस्कृतिको अन्तर्राष्ट्रिय प्रचारप्रसारमा कला मेलाको महत्व र यसले दुई मित्र राष्ट्रबीचको सम्बन्धमा पार्ने सकारात्मक प्रभावबारे धारणा राखेका थिए । त्यस अवसरमा पोखरेली पानी रङ्गका कलाकार मनोज तामाङ, भक्तपुरका कलाकार कान्छाकाजी भासिमा र सप्तरीकी मिथिला कलाकार रन्जु यादवले कलाप्रेमीहरुको आग्रहमा प्रदर्शनी स्थालमै प्रत्यक्ष चित्रहरु कोरेका थिए । मेलामा ६० जना नेपाली कलाकारका समसामयिक चित्रकला, लोककला र हस्तकला विधाका कलाकृतिहरु प्र्रदर्शित छन् ।   