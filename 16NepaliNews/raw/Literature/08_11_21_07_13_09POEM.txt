–शीतल शर्मासबैभन्दा शक्तिशाली, देख्छु मेरो बाबा  मुटुभित्र रगतले लेख्छु मेरो बाबा । धड्किएको मुटुसँग तिम्रै चाल बाबा  देख्दाखेरि सबै भन्छन्, तिम्रै डाल बाबा ।।लडिदिँदा पनि तिम्रो मुटु दौड्ने बाबा,  सपनीमा डुब्दा पनि मन पौड्ने बाबा । प्रश्न धेरै गर्दा मैले हाँसिदिने बाबा  तोते मेरो गीत सुन्दा, नाँचिदिने बाबा ।।उचालिद्यौ तिम्ले माथि जुन छुन्छु बाबा  इच्छा पूरा नभएमा म त रुन्छु बाबा । इन्द्रेणीको सातै रङ्ग, कस्तो राम्रो बाबा  दौडिएर छिटो जाऊ, लिन हाम्रो बाबा ।।अफिसबाट केके ल्यायौ, खोलिद्यौ न बाबा  मेरो सामु दुःख कष्ट, भुलिद्यौ न बाबा । घोडा चढी डुल्छु म त, बनिद्यौ न बाबा  आऊ प्यारी छोरी फेरि भनिद्यौ न बाबा ।।मध्य राति पेट दुख्यो, फुकिद्यौ न बाबा  लुकामारी खेल्छु अब लुकिद्यौ न बाबा । जाडो भयो छातीसँगै टाँसिद्यौ न बाबा  रिसाएको सुहाउँदैन हाँसिद्यौ न बाबा ।।जति टाढा गए पनि मन यहीँ छ बाबा  मुटु टुक्रा सुन्थेँ तर सत्य रै’छ बाबा । अनेकौँको सङ्ख्या तर एउटा आफ्नो बाबा  सन्तानको लागि सधैँ, देउता आफ्नो बाबा ।।  #साहित्य