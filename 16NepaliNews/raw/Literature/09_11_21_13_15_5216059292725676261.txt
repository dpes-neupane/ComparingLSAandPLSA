कोभिड–१९ कुनै स्थान, भूगोल वा जाति विशेषमा सीमित नभएर यो विश्वभर फैलिँदो महाव्याधि हो । वैश्विक रोग भएकाले यसको प्रभाव बहुक्षेत्रीय र बहुआयामिक छ । अर्थ–राजनीतिदेखि सामाजिक सम्बन्ध र व्यवहार कोभिड–१९ का कारण खलबलिएको छ ।शरीर मात्र नभएर मानिसको मथिंगलसमेत यसले नराम्ररी हल्लाइदिएको छ । परिणामतः सबै पेसा र विधाका मानिस कोभिड–१९ लाई लिएर आफ्नो सरोकार प्रकट गरिरहेका छन् । लेखकहरू पनि यसै भाइरसको विम्बमा लेख, आलेख, कविता, आख्यान र समीक्षा लेखिरहेका छन् । साहित्यजीवीहरू प्लेग, ब्ल्याक फिभर, क्षयरोगजस्तै कोभिड–१९ लाई पनि वैश्विक साहित्यको बहीखातामा दर्ज गर्न उद्यत छन् ।जब चीनको वुहान हुँदै मध्यपूर्व, युरोप, अमेरिका, ल्याटिन अमेरिकासम्म कोभिड–१९ रक्तबीजझैँ दिन दुगुना र रात चौगुना फैलिन थाल्यो, यस अदृश्य भाइरससामु मानव जाति निरीह बन्यो । भाइरसको सम्पर्कमा पुगेर ज्यानको जोखिम मोल्नुभन्दा घरमै स्वबन्दी बन्दै संक्रमणबाट बच्नु उनीहरूले श्रेयस्कर सम्झे । अस्थिर र अटेर नागरिकलाई कानुनमार्फत नै गृहबन्द गर्न संसारका धेरै राष्ट्र र शासकले लकडाउन (बन्दाबन्दी) लागू गरे । जिजीविषा तथा महत्त्वाकांक्षाको मुसा दौडमा बेफुर्सद मानिस हठात् ब्याट्री सकिएको घडीझैं टक्क रोकिए । मानौं लकडाउनसँगै समय पनि रोकियो । मुसादौडबाट अकस्मात् फुर्सदिला बनेका मानिसलाई फुर्सदले आरामभन्दा पनि बेचैनी दिन थाल्यो ।फुर्सदिलो समयले लेखकहरूलाई कलम चलाउने अपूर्व अवसर दिलाइदियो । कोभिड–१९ र बन्दाबन्दीको आफू, परिवार र समाजमाथिको असरलाई उनीहरूले आफ्ना रचनामा उतार्दै आएका छन् । तीमध्ये धेरैजसो समाचार र सामाजिक सञ्जालमा सम्प्रेषित भइसकेका छन् भने थोरैले मात्र पुस्तककार लिएका छन् । सामाजिक दूरी बनाउँदै निस्संक्रमित हुनुपर्ने बाध्यताका कारण भर्चुअल माध्यम जति सहज देखिन्छ, त्यसविपरीत भौतिक स्वरूप उत्ति नै दुरूह ।यसै मेसोमा ‘बिजौला’, ‘युवक’, ‘एकालाप’ लगायत आधा दर्जनभन्दा बढी किताब प्रकाशित गरिसकेका निर्मलकुमार थापाले ‘कोभिड–१९ कथाहरू’ प्रकाशनमा ल्याएका छन् । नेपाल, भारत, युरोप, अमेरिका, अस्ट्रेलिया सबैतिर छरिएर बसोबास गर्दै र नेपाली भाषामा साहित्य लेखिरहेका २६ लेखकका रचना समावेश ‘कोभिड–१९ कथाहरू’ आख्यानभन्दा पनि कथ्य (न्यारेटिभ) को सँगालो हो । कोभिड–१९ आफैँमा माहव्याधि रहेका कारण स्थानविशेषका रचनाभन्दा पनि यस वैश्विक रोगप्रति वैश्विक दृष्टिको अपरिहार्यता महसुस गर्दै एसिया, युरोप, अमेरिका र अस्ट्रेलियासम्मका कथ्य समेट्नु पुस्तकका संयोजक एवं सम्पादक थापाको दूरदर्शिता र सबलता हो । एक भूगोलबाट अर्को परिवेशका कथा सिनेमाका मोन्ताजझैं चलायमान र रङदार लाग्छन् । दुई दर्जनभन्दा बढी लेखकका स्वअनुभूति र निश्चित परिवेशका कथा एउटै थिम वरिपरि बुनिएका बहुविधा हुन् । जसरी एउटै तत्त्व अल्कोहलवाट विभिन्न ककटेल बनाइन्छन्, त्यसैगरी कोभिड–१९ को थिमबाटै साहित्यको ककटेल कलेवर तयार पारिएको छ ।‘कोभिड–१९ कथाहरू’ मा स्थापित, उदीयमान र नवोदित (वा यसअघि नाम नसुनिएका कारण) तिनै प्रकारका सर्जकका रचना समावेश छन् । भाषाको माध्यम नेपाली भएको कारण संग्रह एक हदसम्म नेपाली डायस्पोरा साहित्य पनि हो । संग्रहका धेरै रचना विधागत दृष्टिले आख्यानात्मक हुन् भने बाँकीचाहिँ बन्दाबन्दीका विशुद्ध भोगाइ । उदाहरणका लागि, बलिउड अभिनेत्री मनीषा कोइरालाको ‘म निषाः मनभित्रको अन्धकार’ रजतपटमा परेको कोरोना भाइरसको छाया हो । शैलीका दृष्टिले संग्रहका सबै कथा अनुभूतिप्रधान यथार्थवादी धारका हुन् । अपवादका रूपमा कुमार नगरकोटी र राजवका कथा स्वैरकाल्पनिक प्रयोगधर्मी छन् । संग्रहको अर्को सुन्दर पक्षचाहिँ प्रत्येक रचनापूर्व प्रस्तावना स्वरूपमा पढ्न पाइने रचनाकारको लघु परिचय हो । वाचाल शब्दहरूले बुनिएका ती परिचयमा नगरकोटीय सिग्नेचर प्रस्ट बुझ्न सकिन्छ । अभिव्यक्तिको साझा भाषा नेपाली भएजस्तै दुई दर्जनभन्दा बढी रचनाको मूलभाव (मोटिफ) भने सम्बन्ध नै हो । कोरोना भाइरसको प्रभाव सम्बन्धमाथि परेका धेरै कथ्य संग्रहमा छन् । मानोमालिन्यपूर्ण पति–पत्नीको सम्बन्धदेखि प्रेमी–प्रेमिकाबीचका अनुरागलाई कोरोना भाइरसले पुनर्भाषित गरिदिएको वा नयाँ जंघारसम्म ल्याइपुर्‍याइदिएका धेरै कथानक संग्रहमा छन् । त्यसैगरी आप्रवासी नेपाली कामदार र स्वदेशी श्रमिक वर्गमाथि कोरोना भाइरस निर्मम बज्रिएका प्रसंग बग्रेल्ती छन् संग्रहमा । कोरोनाका कारण अनिश्चयतर्फको मानव जातिको यात्रा र जिजीविषाका अन्योल सर्वाधिक चर्चा वा महसुस गरिएका विषय हुन् ।संग्रह शब्दको अंग्रेजी समतुल्य ‘कलेक्सन’ भएझैं ‘कोभिड–१९ कथाहरू’ यथार्थमा ‘कलेक्सन’ नै बनेको छ । यदि ‘कलेक्सन’ लाई पुस्तकका संयोजक एवं सम्पादक थापाले ‘सेलेक्सन’ बनाउन सकेको भए, पुस्तकको गुणवत्ता स्वतः बढ्ने थियो । छब्बीस लेखकको सट्टा कोभिड–१९ सँगको संयोग जनाउने उन्नाइस कथाकार नै समेटिएका भए पुस्तकले बोसो छटाएर गठिलो ज्यान बनाउन सक्ने थियो । बेजोडा संख्या मन पराउने र बेजोड साहित्य डिजाइन गर्ने कुमार नगरकोटीले मित्रवर थापालाई सायद मुनासिब राय दिन चुके कि ?हिज्जेको त्रुटि संग्रहको अर्को बिझाउने पक्ष हो । शब्द मात्र नभएर कतैकतै त परिच्छेदसम्म दोहरिएका छन् । पीसीआरलाई रक्त परीक्षणसम्म लेखिएकोमा सम्पादक तथ्य अन्वेषणमा चुकेका देखिन्छन् । यी त्रुटि आगामी आउने संस्करणमा सच्याइनु अपरिहार्य छ । तर, यी प्राविधिक पक्षबाहेक संग्रह पढ्दा पश्चत्ताप पटक्कै हुने छैन ।