
८ मंसिर, काठमाडौं । संसद भवन नजिकै नयाँ बानेश्वर चोकमा शनिबार बिहानै सधैंझैं साहित्यिक, धार्मिक एवं अन्य विधाका पुस्तक फिँजाइएका थिए । मानिसहरु उभिएरै पत्रपत्रिका र पुस्तकमा आँखा दौडाइरहेका थिए । टीकाराम पनि छेउमा बसेर ‘म्यागेजिन’ पढ्दै थिए ।
यो कुनै ‘लिटरेचर फेस्टिभल’ होइन, एउटा कर्मठ मानिसको दैनिक जीवनको ‘फेस्टिभल’ हो । यो ‘फेस्टिभल’ २४ वर्षदेखि अनवरत चलिरहेको छ नयाँ बानेश्वर चोकमा ।
मोरङको लेटाङबाट काठमाडौं आएर टीकाराम न्यौपानेले ०५१ सालमा बानेश्वरमा पुस्तकको पन्तुरो फुकाउँदा माओवादी जनयुद्ध सुरु भएकै थिएन । आज २४ वर्षपछि उनले फिँजाएको पुस्तकको हारमा विप्लवले लेखेको ‘महापतन’ समेत बिक्रीका लागि राखिएको छ । यो हप्ता यो किताबको विक्री राम्रो भइरहेको न्यौपाने बताउँछन् ।
पोखरामा अर्को महिना साहित्यिक महोत्सव हुन लागिररहेको छ । त्यहाँ सयभन्दा बढी लेखकहरु भेला हुँदैछन् । बानेश्वर चोकमा साहित्यक किताबको थुप्रोमा बसेर दिनहुँ व्यवसाय चलाइरहेका टीकारामलाई साहित्य लेख्न आउँदैन, पढ्न मात्रै आउँछ । उनलाई साहित्यिक फेस्टिबलको ‘सौन्दर्य–मूल्य’ थाहा नभए पनि ‘बिजनेश भ्याल्यु’ राम्रोसित थाहा छ । त्यस्ता महोत्सवहरुले उनको पनि व्यापार फस्टाउँछ ।
हो, टीकारामलाई आत्मकथा वा साहित्य लेख्न आउँदैन । तर, उनी आफैंमा एउटा कथा संग्रह हुन् । उपन्यास नै हुन् । उनको जीवन एउटा रोचक फेस्टिभल’ हो । ‘लिटरेचर फेस्टिभल’ ।
टीकाराम न्यौपानेको पहिचान नयाँ बानेश्वर चोकमा पुस्तक बेच्ने व्यापारीको मात्रै होइन । उनको व्यवसायका पछाडि जीवनको आर्थिक र व्यवसायिकमात्रै होइन कि सांस्कृतिक सौन्दर्यको पाटो पनि जोडिएको छ । श्रमलाई हेर्ने सौन्दर्य ।
टीकारामले यसरी सडकमा बसेर व्यापार गर्न लाज मानेको भए अहिले उनी अरबको तातो बालुवामा जोतिइरहेका हुन्थे होला । कोरियामा घोप्टो परेर साग टिपिरहेका पनि हुन सक्थे । बाकसमा कैद भएर स्वदेश फर्कनुपर्ने पनि त हुन सक्थ्यो । तर, उनले अहिले घरैको भात खाएर मासिक ३०/४० हजार रुपैयाँ कमाइरहेका छन् बानेश्वर चोकमा ।
टीकारामले गरेको यो मेहनतबाट अरु बेरोजगार युवाहरुले पाठ सिक्न सक्छन् । सडकमा निस्केर काम गर्दैमा सानो भइन्न भन्ने शिक्षा टीकारामको पेशाले मध्यमवर्गका युवा युवतीहरुलाई दिइरहेको छ । मध्यम वर्गका मानिसहरु स्वदेशमा सडकमा निस्केर काम गर्न लजाउँछन् । श्रमलाई सम्मान गर्ने नेपाली ‘कल्चर’ छैन । तर, तिनै मध्यम वा उच्च मध्यम वर्गका मानिसहरु विदेशमा भने जस्तै पनि काम गर्न तयार हुन्छन् ।
टीकारामको अनुभव पनि के छ भने यसरी सडकमा बसेर व्यापार गर्दा कतिपयको हेपाइ र अपमान खानुपरेको छ । तर, कतिपयले भने उनलाई माया गर्छन्, आदर गर्छन् ।
सबैजना साहित्यकार, लेखक तथा विचारकहरु आफ्ना सामाग्री बढीभन्दा बढी पाठकसम्म पुगोस् भन्ने चाहना हुन्छ । २४ वर्षसम्म सडकमा बसेर साहित्यकार एवं लेखकको चाहनालाई पाठकसमक्ष पस्किइरहेका यी कर्मठ युवा कसरी सडकमा आए ?
सर्वप्रथम उनका कुरा सुनौं–
तपाईं पहिलोचोटि काठमाडौं खाल्डोमा कहिले पस्नुभयो ?
०४८ सालमा घुम्न आएको थिएँ । एसएलसी दिएर कामको खोजीमा आएको थिएँ । काम नपाएपछि पढ्न सकिएन र गाउँमै फर्कें अनि दुई/तीन वर्ष घरमै बसियो ।
पुस्तक व्यापारचाहिँ कहिलेदेखि, कसरी थाल्नुभयो ?
०५१ सालदेखि थालेको । दाजु टेकनाथ र भीम दाइ यही काम गर्नुुहुन्थ्यो । तर, उहाँहरुले यो काम छाडिसक्नुभयो, मैलेचाहिँ ०५१ सालदेखि गरिरहेको छु ।
सडकमा किताब बेच्दा प्रहरीले दुःख दिँदैन ?
पहिले–पहिले नगर प्रहरीले दुःख दिन्थ्यो । पहिले पेटीमा राख्थें तर, अहिले यहाँ चोकमा डिस्टर्ब छैन ।
डेरामा बस्दै हुनुहुन्छ कि घर बनाउनुभयो ?
भक्तपुरमा सानो घर बनाएको छ ।
चोकमा किताब बेचेरै ?
अलिअलि कमाइ हो, अरु पैत्रिक सम्पत्ति पनि मिसाएको हो ।
परिवार त धानिएकै होला ?
छोरा ब्याचलर पढ्दैछन् । छोरी १० मा पढिरहेकी छिन् । यही व्यवसायले पढाउन पुगेको छ ।
दैनिक कमाइ कति हुन्छ ?
दिनको हजार-१२ सय नाफा बस्छ । महिनाको त्यस्तै ३०/४० हजार कमाइ हुन्छ ।
किताब बिहानदेखि साँझसम्मै बेच्नुहुन्छ ?
बिहान ११ बजेसम्म बेच्छु । त्यसपछि खाना खान जान्छु । दिउँसो ३ बजेदेखि फेरि साँझसम्म बेच्छु ।
खुल्ला आकाशको व्यापार छ, पानी पर्‍यो भने नि ?
असार, साउन र भदौ ३ महिना त एकदम गाह्रो हुन्छ ।
तपाईले गरिरहेको व्यवसायबारे परिवारजन र आफन्तले के भन्छन् ?
नगर् भन्छन् नि । तर, बाध्यता छ । बालबच्चा पढाउनु परो । खानु परो ।
भनेपछि, दुःख छ ?
सडकमा व्यापार गरेपछि दुःख त भइहाल्छ । सुखद अनुभव त के हुनु र सडकमा बस्ने मान्छे । सडकमा बसेपछि मान्छेले हेप्न खोज्छन् । कतिपयले सेकेन्ड ह्याण्ड किताब हो ? भनेर सोध्छन् ।
तर, कतिपयले चाहिँ तपाईले राम्रो गर्नुभएको छ, सबैलाई पढाउनुभएको छ भन्छन् । बाटोमा भेट्दा पनि ‘तपाई बानेश्वरमा किताब बेच्ने मान्छे’ होइन ? भन्छन् । सन्तोष लाग्छ । बाध्यकारी सन्तुष्ट छु ।
सडकमा किताब बेच्नेबाहेक अरु काम गर्ने सोच पलाएन ?
त्यसो त सटर लिएर गर्न पनि खोजियो । सकिएन । भक्तपुरमा कृषि व्यवसाय गर्न खोजेको थिएँ । तर, परिस्थिति त्यस्तै भएर असफल भएपछि फेरि सडकमै आएको छु ।

‘पत्रिका चोर्ने वडाध्यक्ष भएका छन्’
हामी सबैलाई लाग्छ, पुस्तक र पत्रपत्रिका पढ्ने ठाउँमा सभ्य र इमान्दार मानिसहरुको जमघट हुन्छ । तर, हैन, त्यहाँ चोरहरु पनि आउँदा रहेछन् । सार्वजनिक चोकमा किताब र पत्रपत्रिका फिँजाएर राख्दा चोरी हुँदैन त ? हामीले सोधेको यो प्रश्नको जवाफ टीकारामले यसरी दिए–
मसित दुईजना चोरहरुको रोचक संस्मरण छ । दुईवटा घटना अविस्मरणीय छन् । मसँग पहिले किताबभन्दा पत्रपत्रिकाहरु बढी हुन्थे । बिहानै मानिसहरुको भीड लागेको हुन्थ्यो ।
एकजना काभ्रेका मान्छे । अहिले उहाँ वडाध्यक्ष हुनुभएको छ, नाम भन्दिनँ । उहाँ दिनहुँ बानेश्वर चोकमा आउनुहुन्थ्यो र पत्रिकाहरु पढ्नुहुन्थ्यो । फर्किँदा एउटा पत्रिका लुकाएर लैजानुहुँदोरहेछ । सुरुमा यादै गरिएन । पछि देखें । पत्रिका बोक्ने, हिँडिहाल्ने ।
उहाँलाई समाउन मलाई अप्ठ्यारो लाग्यो । भोलिपल्ट अरुलाई देखाएँ । अनि एक दिन पबिका लिएर अलि पर पुगिसकेका बेला दौडँदै गएर भनें– पत्रिकाको पैसा खोई ?
उहाँले लिएकै छैन भन्नुभयो । मैले ज्याकेटभित्रको पत्रिका निकाल्न लगाएँ । मानिसहरुले हेरिरहेका थिए । उहाँले सरी भन्नुभयो ।
मैले भनें– सरी हैन, तपाईले एक वर्षदेखि चोरेको पत्रिकाको पैसा चाहिन्छ । त्यसपछि उहाँ आउनै छाड्नुभयो । तर, पछि फोन गरेर अन्तै बोलाएर पैसाचाहिँ दिनुभयो । अहिले वडाध्यक्ष बन्नुभएको छ रे ।
१० वर्ष अघिको कुरा हो, अर्का एकजना बूढा मान्छे पत्रिका पढ्न आउनुहुन्थ्यो । बानेश्वरमा उहाँका तीन वटा घर छन् भन्थे मान्छेहरु । तर, मैले देखेको होइन । उहाँ पत्रिका पढ्ने बाहनामा साप्ताहिक पत्रिका खल्तीमा हाल्ने गर्नुहुन्थ्यो ।
एक दिन खल्तीमा हालेपछि समाएँ । पहिले छैन भन्नुभो, पछि निकाल्न लगाएँ । त्यसपछि उहाँ पनि आउन छाड्नुभयो । तर, उहाँले चाहिँ पैसा तिर्नुभएन । उहाँ पत्रिका किनेर पढ्न नसक्ने मान्छे होइन भन्थे देख्ने र चिन्नेहरु ।
मेरो जीवनमा यी दुईजना अविस्मरणीय पत्रिका चोरहरु हुन् ।
पत्रपत्रिकाजस्तै किताब चोर्नेहरु पनि बेलाबखत भेटिन्छन् । कोही साँझमा किताब हेछ्र्रन् र एउटा किनेर अर्को पनि त्यसैमा च्यापेर लिएर जान खोज्छन् । कोहीचाँहि मेरा आँखा छलेर लान्छन् । तर, विगतमा भन्दा अचेल किताब हराउने क्रम निकै कम भएको छ ।
‘पुरुषले बढी किताब किन्छन्’
‘विद्वान चोर’ हरुको कथा सुनिसकेपछि हामीले कुरा सुरु गर्‍यौं पुस्तक बिक्रीबारे । उनको दोकानमा पुस्तकहरु पब्लिकेसनबाट र डिलरहरुबाट आउँदा रहेछन् । केही नचलेका कतिाबका लेखकहरुले भने सोझै ल्याएर दिँदारहेछन् । पुस्तक बिक्रीबाट उनले २५ देखि ३५ प्रतिशतसम्म मनाफा पाउँछन् ।
यो हप्ता कुन कु किताबहरु बढी बिकिरहेका छन् त ? हाम्रो प्रश्नमा टीकारामले भने– ‘यो हप्ताचाहिँ विप्लवको किताव बढी गइरहेको छ । कार्यक्रम पनि भएकाले हो कि ?’
‘त्यसबाहेक सुफी पनि बढी नै गइरहेको छ’ टीकारामले किताबको ब्यापारबारे जानकारी दिँदै भने, ‘न्याय, विमान विद्रोहहरु पनि गइरहेका छन् । अंग्रेजी किताबहरु पनि बिक्छन् । धार्मिक, आत्मकथा लगायतका सामाग्री पनि राम्रै बिक्छन् ।’
लैंिगक दृष्टिकोणले विश्लेषण गर्दा पुस्तक खरिदकर्ताहरुमा पुरुषहरु पाइने गरेको टीकारामको अनुभव छ । उनी भन्छन्– ‘पुरुषहरुले बढी किताब किन्छन् । सय जनामा १० जना महिला होलान् ।’
उमेरको हकमा भने सबै उमेर समूहकाले किताब किन्ने गरेको तर ‘ उमेर अनुसार पुस्तकको छनोट भिन्नाभिन्नै हुने गरेको टीकारामले अनलाइनखबरलाई बताए ।
अन्त्यमा, हामीले टीकारामलाई सोध्यौं– पत्रिकाका हकरहरु पत्रकार/प्रकाशक भइसके, २४ वर्षसम्म किताब बेच्दा आफैं साहित्यकार बन्दिऔं जस्तो लाग्दैन ?
टीकारामले सहजै जवाफ फर्काए – लेख्नचाहिँ जानिएको छैन ।
