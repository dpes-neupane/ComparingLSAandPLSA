-निर्मला न्यौपाने गाउँ–घर, बस्ती अनि मझेरी शून्य–शून्य लाग्थ्यो म पक्षी त थिए तर बन्द सुनको पिँजडाभित्र । कावा खाँदै आकाशमा रमाउने  उत्कट चाहना मेरो रगतमा हुर्कंदै गरेको परिवर्तनको काउकुती माओ र चे का पुस्तकहरूले मेरो मस्तिष्क लाल बनाएको थियो । दर्शनको गहिरो छाप विचारको पहिलो प्रक्षेपण मैले रगतको टीका लगाएको त्यो दिन तिमीलाई सम्झना होला  मृत्युमा जीवन देख्ने  हाम्रा सिद्धान्तहरूमा कहिल्यै मतभेद भएन । माटोको ओछ्यान, ढुङ्गाको सिरानी प्रिय लाग्थ्यो लेक र खर्कका बिहानी अजम्बरी छन् सपनाहरू । आज समय फेरिएको छ म फेरिएँ, तिमी फेरिएका छौ तर, मभित्रका एउटा मान्छे सखारैको घामजस्तै ज्वाजल्यमान भएर झुल्किँदैछ जुन मान्छेसँग तिमीले लामो यात्रा गरेका छौ । जिते, हस्तिनापुरको राज मरे, मुक्ति भन्दै साम्यवादको सपना बाँडेका थियौ । आज तिम्रो परिभाषा बदलिएको छ सबै रोगको उपचार हिमालय तेलु भन्छौ लाग्छ, तिमीभित्रको त्यो दृढ मान्छे कुहिरोमा हराएको कागजस्तै बनेको छ । तिमी थाक्न लागेको भान हुन्छ । काँध तिम्रो अनि बन्दुक पड्काउने अरू कोही साँध तिम्रो  अधिकार जमाउने अरू कोही यस्तै–यस्तै । म भन्दिनँ पटुकीमा ढुङ्गा बाँधेर खोला तरिन्छ अनि, म भन्दिनँ अक्सिजन र कार्वनबिना यो सृष्टि चल्छ भनेर बस, आफूलाई फेरि एक पटक छाम विगतको सिंहावलोकन गर त्यहीँ छ, एउटा साझा सपना हो, त्यही सपनाको निर्माणमा लाग्छु म नयाँ उत्साह बोकेर कुरिरहेको छ, हामीलाई एउटा समय पक्कै पुगिनेछ गन्तव्यमा ।-लालबन्दी