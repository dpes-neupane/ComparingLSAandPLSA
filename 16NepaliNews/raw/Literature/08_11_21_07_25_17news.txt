काठमाडौं– उपराष्ट्रपति नन्दबहादुरले नेपाली भाषा, साहित्य र संस्कृतिको संरक्षण गर्नुपर्नेमा जोड दिएका छन् । उपराष्ट्रपति पुनले नेपाली भाषा, साहित्य र संस्कृतिमाथि अतिक्रमण भइरहेको भन्दै संरक्षण र सम्बद्र्धन नगरिए राष्ट्रनै नरहनेतर्फ पनि सम्बन्धित सबै निकायको गम्भिर ध्यानाकर्षण गराए । बुधबार युगकवि सिद्धिचरण श्रेष्ठको १ सय ७ औं जन्मजयन्तिको अवसर पारेर काठमाडौंमा आयोजित एक कार्यक्रममा बोल्दै उनले निजी विद्यालयहरुले नेपाली भाषामाथि अतिक्रमण हुनेगरी पठनपाठन गराएको भन्दै त्यसलाई रोक्न पनि सम्बन्धित निकायसँग आग्रह गरे । अंग्रेजी भाषाको बढावा दिने नाममा नेपाली भाषा, साहित्य र संस्कृतिमाथि हुने अतिक्रमण सैह्य नहुने उपराष्ट्रपति पुनको भनाई छ ।कार्यक्रममा उपराष्ट्रपति पुनले यस वर्षको युगकवि सिद्धिचरण पुरस्कारबाट वरिष्ठ कवि एवम् संस्कृतिविद् तुलसी दिवसलाई सम्मान गरेका थिए । त्यसैगरी यस वर्षको युगकवि सिद्धिचरण युवा पत्रकारिता पुरस्कार पत्रकार गणेश राईलाई प्रदान गरिएको छ । कार्यक्रममा युगकवि श्रेष्ठद्धारा रचित ‘आत्मा बिलौना’ खण्डकाव्य समेत बिमोचन गरिएको थियो । 