  नेपाली साहित्यको नवीनतम विधामा लेखिएको पञ्चरत्न बाछिटासङ्ग्रह विमोचन गरिएको छ । खगेन्द्र बस्याल, भरत सिग्देल, केशव वैरागी माइलो, नारद आचार्य सुदामा र मधु घिमिरे गरी पाँच जना स्रष्टाद्वारा रचित उक्त सङ्ग्रह नेपाल प्रज्ञा प्रतिष्ठानमा आयोजित एक कार्यक्रममा शिक्षाविद् डा. सदानन्द कडेलबाट विमोचन गरिएको हो । मातृभाषा संरक्षण समूह, अमेरिकाद्वारा प्रकाशित यस सङ्ग्रहमा बस्याल, सिग्देल, वैरागी माइलो,सुदामा र घिमिरे प्रत्येक स्रष्टाका १११ वटाका दरले  ५५५ वटा बाछिटा सङ्कलित छन् । जम्मा १३८ पृष्ठको यो कृतिको मूल्य ५५५ नै राखिएको छ । अलङ्कार प्रतिष्ठानको आयोजना विमोचित उक्त कार्यक्रममा लक्ष्मी थापा, विष्णु भट्टराई, भवानी पाण्डे, भरत सिग्देल, खगेन्द्र बस्यालका साथै वरिष्ठ पत्रकार ओम शर्मा लगायतका वक्तहरुले बाछिटा सङ्ग्रहका बारेमा मन्तव्य राखेका थिए । कार्यक्रममा थापाले कोरोना महामारीका बीच पनि भर्चुअल रचना कार्यक्रममार्फत यो विधाले जन्म पाएको र बाछिटाको रुपमा यो दोस्रो सङ्ग्रह भएको धारणा राखिन् ।  यस्तै भट्टराईले तीन जना स्रस्टा अमेरिकामा र २ जना स्रष्टा नेपालमा रहेर सिर्जना गरिएको यो सङ्ग्रह अत्यन्त गहकिलो र महत्त्वपूर्ण रहेको टिप्पणी गरे । यसैगरी रातोपाटी डटकमका संस्थापक प्रधानसम्पादक तथा वरिष्ठ पत्रकार ओम शर्माले बाछिटाका सर्जक तथा बाछिटाकारले समाजमा चेतनाको राँको बाल्न सकून् भन्ने शुभकामना दिए ।   उनले माइनस डिग्रीको चिसोमा पनि ताप उत्पन्न गराउन सक्नेखालका बाछिटाहरुको सिर्जना साहित्यकारहरुले गर्नुपर्नेमा जोड दिए ।  ‘बाछिटाकारले भन्न खोजेका कुराले पाठकमा ऊर्जा प्रदान गरोस् । तपाईंहरु जनताका मनमा पस्ने खालका बाछिटा लेख्नुहोस् । जो अमेरिकामा रहेका, दुःख पाएका, शासकहरुले खेदिएका  स्रष्टाहरु हुनुहुन्छ उहाँहरुले जीवन र जगतका बारेमा चेतना छर्ने काम यस सङ्ग्रहमार्फत गर्नुभएको छ’, उनले भने । यसैगरी काशीराज पण्डेले पञ्चरत्न बाछिटासङ्ग्रहले यस विधालाई स्थापित गर्न महत्त्वपूर्ण योगदान दिएको र यो नेपाली साहित्यको नवीन विधा भएकाले स्रस्टाहरु अझ खारिन बाँकी रहेको बताए ।  त्रिभुवन विश्वविद्यालयका उपप्राध्यापक शेषनाथ पौडेलले बाछिटा सङ्ग्रका विविध पाटाबारे समीक्षात्मक टिप्पणी गरे । उनले बाछिटा लेखनको सुरुवात २०७७ साल जेठ २ गते स्रष्टा अमर त्यागी र खगेन्द्र बस्यालको निर्णयबाट औपचारिक रूपमा बाछिटा विधा प्रवर्तन भएको र यहीँबाट साहित्यको यो उपविधा सुरु भएको जानकारी दिए । ५ स्रष्टाको १११ वटाका दरले  ५५५ वटा बाछिटा सङ्कलन गरेर प्रकाशिक गरिएको आधारमै संग्रहको नाम ‘पञ्चरत्न’ जुराइएको नुवाकोटको तारुका श्रीकृष्ण क्याम्पसका प्रमुख समेत रहेका सिग्देलले जानकारी दिए । बाछिटाका दस आधारभूत मान्यता १. तीन–पाँच–तीन लेख्य अक्षर संरचनाका तीन पङ्क्तिपुञ्जमा रचना ।२. पहिले पङ्क्तिमा विषयको उठान ।३. दोस्रा पङ्क्तिमा विषयको विस्तार ।४. तेस्रो पङ्क्तिमा विषयको पुष्टि वा बैठान । ५. प्रतीकात्मक (लक्षण, व्यञ्जना) शब्दशक्तिको प्रयोग ।६. मूलतः प्रकृतिको बिम्ब वा झलकको प्रयोग (भावनाको तीव्रता एवं अनुभूतिको तीक्षणता, प्रतीकात्मक र मार्मिक रूपमा अभिव्यक्त भएमा प्रकृतिको बिम्ब वा झलक अनिवार्य नहुने)७. स्तरीय व्याकरणिक संरचना वा हिज्जेयुक्त शब्दको प्रयोग ।८. निपात, संयोजक जस्ता निष्क्रिय शब्दमा नियन्त्रण ।९. पूर्ण वाक्य, वाक्यांश, वा उपवाक्यका टुक्रा तथा लोकोक्ति हुबहु लेखनमा नियोजन । १०. अभिव्यक्तिको एक्कै झोक्कामा गहन भाव सम्प्रेषण ।  