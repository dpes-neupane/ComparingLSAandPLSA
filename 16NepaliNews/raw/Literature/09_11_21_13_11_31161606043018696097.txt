काठमाडौँ — शैली र शिल्पी आधारमा निबन्ध लेखनमा प्रेरक नाम बनाएका स्रष्टा शंकर लामिछानेको नाममा स्थापित निबन्ध पुरस्कार संस्मरण लेखक एवं गायक गणेश रसिकलाई प्रदान गरिएको छ ।बिहीबार आयोजित एक समारोहमा नेपाल प्रज्ञा प्रतिष्ठानका कुलपति गंगाप्रसाद उप्रेतीले ‘निबन्ध लेखन तथा विधागत उन्नयनमा योगदान गरेबापत’ रसिकलाई ५० हजार रुपैयाँ नगदसहितको पुरस्कार प्रदान गरेका थिए । निबन्ध–संस्मरणका विधामा ‘दशगजामा उभिएर’, ‘जब सिस्नोहरु टेक्दै हिँडे’, ‘छपक्कै मनमा बसेका’ लगायतका कृति प्रकाशित छन् भने उनका आख्यान, गीत, कविताका संग्रह पनि प्रकाशित छन् । समारोहमा २५ हजार रुपैयाँ राशीको शंकर लामिछाने युवा पुरस्कार निबन्धकार प्रतीक ढकाललाई प्रदान गरिएको थियो । यसैगरी, ९३ वर्षीय वरिष्ठ पत्रकार भैरव रिसाललाई अभिनन्दन गरिएको थियो ।समारोहमा शंकर लामिछाने प्रतिष्ठानका अध्यक्ष राधेश्याम लेकाली, पद्मावती सिंह, प्रमोद प्रधान लगायतले मन्तव्य राखेका थिए । यसअघि कृष्णचन्द्रसिंह प्रधान, दुर्गाप्रसाद भण्डारी, बालकृष्ण पोखरेल, श्यामप्रसाद शर्मासहितले शंकर लामिछाने निबन्ध पुरस्कार पाइसकेका छन् ।