-साकार बाबु सुवेदीधर्ती यही हो, मनमा माताझैँ आदर  भएपनि, संघारमा  साहुको स्वागत नगरी, झिसमिसे मैँ बस्ति पार गर्दै हिँडेको ।माटो यही हो,  धरधरी मनबाट वर्षिए पनि, भिज्न नसकेर खडेरी परेका खेतमा, नियति भन्दा  कठोर डल्लाहरू  छोडेर  हिँडेको ।घाम यही हो, जस्ताको प्वालबाट देखिने, लाखौं विन्तिपछि पनि बिहान हुनै पर्ने ? व्यर्थको अनुनयपछि अँध्यारैमा हिँडेको ।बाटो यही हो, रसाउन नसकेको हृदय, अनि बसाउन नसकेको पुष्प छोडेर  कैयौँ अघि पिठ्युँ फर्काएर हिँडेको ।एक अन्तराल पछि, पाइलाले चिनेछन् माटाहरू, पिठ्युँले अनुभुत गर्दै छ चर्का घामहरू, तर मनले अत्मसात गर्न सकेनन् मेरा बाटाहरू ।मध्यान्तर लगत्तै, छोडेर हिँडेको जीवन जस्तै, आकाँक्षाका एकाङ्कीहरू पूरा हुन नसकेर, मेरो परिचय माग्दै छ बिरानो झैँ आफ्नै धर्तीले । 