काठमाडौँ — राणाकालीन दरबारभित्र पाक्ने खानाका परिकार र पकाउने निर्देशिका समेटेर रोहिणी राणाले ‘द राणा कुक बुक रेसिप्स फ्रम द प्यालेसेज अफ नेपाल’ पुस्तक सार्वजनिक गरेकी छन् । मंगलबार भद्रकालीस्थित आर्मी अफिसर्स क्लबमा लेखक राणा र राष्ट्रिय प्रजातन्त्र पार्टी (राप्रपा) का अध्यक्ष पशुपतिशमशेर राणाले संयुक्त रूपमा पुस्तक विमोचन गरे । पुस्तकमा जंगबहादुर राणादेखि मोहनशमशेर राणासम्मका ९ प्रधानमन्त्रीको घरघरमा पाक्ने खाना, प्रकार, पकाउने विधि र खाने संस्कारलाई समेत समेटिएको छ । राणाकालीन समयको खानाको परिकारलाई चिनाउनुका साथै त्यतिबेलाको खानपानको संस्कारलाई समेत पुस्तकले खोतलेको राप्रपा अध्यक्ष राणाले बताए । ‘राणाकालीन दरबारभित्र सौन्दर्य तथा वास्तुकलासँगै खानाको समेत मौलिक लय थियो,’ उनले भने, ‘पुस्तकले ती अस्तित्वलाई नयाँ पुस्तामा उजागर गरेको छ ।’ खानाको परिकार र बनाउने सौखले गर्दा नै पुस्तक जन्मिएको लेखक राणाले बताइन् । झन्डै साढे तीन दशकअघि नै पुस्तकको सुरुवात गरे पनि पारिवारिक व्यस्तताका कारण बल्ल पूर्ण भएको उनको भनाइ थियो । ‘दरबारभित्र अग्रज पुस्तासँगै खानाका परिकार पनि हराउँदै जान थालेका छन्,’ उनले भनिन्, ‘दरबारभित्र पाक्ने प्रत्येक खानाका परिकार चाखलाग्दा छन्, यसलाई नयाँ पुस्तासँगै विश्वमा पुर्‍याउने उद्देश्यले पुस्तकलाई इतिहासका रूपमा डकुमेन्टेसन गरें ।’राणा परिवारमा एउटै खानाका परिकारलाई भिन्नाभिन्नै रूपमा प्रयोग गरिने संस्कारदेखि खानाको वर्गीकरण, पौष्टिक महत्त्वलाई समेत पुस्तकमा उल्लेख गरिएको छ । ‘पुस्तकले अबका पुस्तालाई मौलिक खानाबारे जानकारी दिन सक्ने भन्ने विश्वास छ,’ उनले भनिन्, ‘दरबारभित्रको खाना बाहिर आउनु नै हाम्रो खाने संस्कारको प्रचार र विस्तार हुनु हो ।’ पुस्तकमा पुराना नेपाली मौलिक खाना र बाह्य मुलुकको फ्युजनसहित १ सय ४० वटा खानाका परिकारबारे उल्लेख गरिएको छ । भारत, अमेरिका, क्यानडा, बेलायत लगायत विश्व बजारमा पुस्तक पुग्ने उनले बताइन् । पेन्गुइन र्‍यान्डम हाउस इन्डियाले प्रकाशन गरेको पुस्तक नेपालमा एकता बुक्सले वितरण गर्नेछ ।