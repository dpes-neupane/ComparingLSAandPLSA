-लीलाराज दाहाल निकै लामो दौडधूप र केन्द्रीय नेताहरूको परिक्रमापछि वीरबहादुरको जिल्ला स्तरको नेताबाट केन्द्रमा बढुवा भयो । उसको अनुहारमा मुस्कानको लहर दौडन थालेको थियो । ऊ अब उमङ्गको पङ्खा हम्केर बस्न थालेको थियो । उसको बढुवासँगै उसको दिनचर्या पनि बदलियो । ऊ अब सधँै अन्तक्र्रिया, गोष्ठी, सेमिनारमा व्यस्त हुन थालेको थियो । सधैँ निराशाको आसनमा रहने ऊ अचानक खुशी देखिन थालेको थियो ।उसलाई पत्रकारहरूले पनि प्रखर वक्ताका रूपमा स्वीकार्न थालेका थिए । घरेलु हिंसा, महिला हिंसा, चेलीबेटी बेचविखन, लागू औषधजस्ता सामाजिक विकृतिका बारेमा ऊ सशक्तरूपमा भाषण दिन थालेको थियो । एक दिन खुलामञ्चमा महिला हिंसा विषयक एक भव्य कार्यक्रमको आयोजना भएको थियो । कुनै ठूलै एनजीओद्वारा प्रायोजित उक्त कार्यक्रममा उसलाई पनि वक्ताका रूपमा आमन्त्रण गरिएको थियो । उसको पालो आउनासाथ उसले मञ्चको अग्रस्थानमा उभिएर अति जोसिलो भाषण ग¥यो:“आदरणीय जनसमुदायहरू, आज हामी अत्यन्तै संवेदनशील अवस्थामा छौँ । आज हामीमाझ परम्परागत कुरीति, विकृति, विसङ्गतिले गर्दा देशको विकास हुन सकिरहेको छैन । बालविवाह, यौन दुव्यवहार र दाइजो प्रथाले गर्दा महिला दिदीबहिनीहरू आक्रान्त बनेका छन् । उनीहरू आत्महत्या गर्न विवश छन् । जिउँदै जलाइएका छन् । जबसम्म महिलाहरू सशक्त हुँदैनन्, जबसम्म उनीहरूको आत्मसम्मानलाई सबैले स्वीकार गर्दैनन् तबसम्म देशको विकास हुँदैन । म यति भन्दै...”उसको भाषण सकिने वित्तिकै दर्शकदिर्घाबाट आएको तालीको गडगडाहटले वातावरण नै उत्साहित भयो । मानिसहरूले नेता हुनु त वीरबहादुर जस्तो हुनु भनेर खुलेरै प्रशंसा गर्न थालेका थिए । यस्तो नेता भए मात्र देश विकास हुन्छ भनेर सबैले तारिफ गरे ।तर ताली पिटिरहेका ती विचराहरूलाई के थाहा ! बिहेमा दाइजो ल्याउन नसकेकी र छोरी मात्रै जन्माएकी भनेर चरम यातनाकासाथ घरबाट निकालिएकी वीरबहादुरकी श्रीमती दर्शकदीर्घाको पछाडि बसेर तीनवटी छोरी च्यापेर रोइरहेकी थिई । -बागमती ११, कर्मैया, सर्लाही  