   गाउँभन्दा निक्कै पर छ सहर या सहरभन्दा धेरै पर छ मेरो घर ? दुरी तय गर्न बाँकी छ ।  रित्तिसके आँखामा आँसु पनि केवल छन गालामा आँसुका नागवेली नीला रेखाहरू ननिदाएको कैयन रात भयो छट्पटीमै बिते  कैयन रातहरु सिरानी साक्षी छ गौंथलीका प्रेमिल जोडीहरू साक्षी छन् ।अर्धमृत छ शरीर घरै नजिकको गौंडो उक्लन नसकेर गौंडामुनि नै बित्छन कुनै रात उहिले उहिलै उफ्रेरै कटिन्थ्यो यो नाथे गौंडो कोरलीमाथि बहर उक्लेजसरी हिजो आज यही गौंडो सगरमाथाको बाऊ बनेको छ र म थला परेको बुढो गोरूतै पनि खै किन हो स्वाभिमानपूर्वक ढुकढुक गर्छ मुटु यो मर्ने बेलामा पनि पछूतो मान्ने केही काम गरिएको छैन म एक किसान हुँ हिलोसँग खेल्ने धूलोसँग खेल्ने बालीसँग आलीमा बसेर माया पिरतीका गफ गर्ने गरीव एकदमै गरीव भुइँमान्छे    दस नङग्रा खियाउने मैलो मान्छे तर बालीनाली ए क्लासको फलाउन सक्ने मान्छे !मलाई केही पनि थाहा छैन कालो अक्षर भैंसी बराबर अलिअलि चै थाहा छ मेरो परिश्रम परेन भने बाँझो धरती चिरिदैन बाँझो धरती चिरिएन र बीऊ रोपिएन भने धरती वैला बस्छ श्रृष्टि रोकिन्छ अन्नको र भोकभोकै पर्छन यो देशका राजा महाराजा समेत ।आफू त अनपढ मान्छे राजनीति केही बुझ्दिनँ अलिअलि बुझ्छु हाम्रो पसिनाको नीलो नदीमा पौडदै नेताहरू सिंहदरबार छिर्छन् हाम्रो पसिनाको न्यानो दहमा ती हरेक बिहान स्नान गर्छन् र मुस्कुराउछन् !आफू त पढ्ने बेलामा साहुको बाख्रा चराएको मान्छे साहुको छोराजस्तो पढेको छैन हिसाब किताब झन आउदैन अलि अलि मात्रै बुझ्छु साहुको घर अग्लिएको मेरो पसिनाले हो र मेरा छोराछोरी भोकै बसेका हिसाब नमिलेर हो । आफू त गन्धे किसान औंठाछाप मान्छे अक्षरहरू चिन्दिनँ अङ्कहरूको नियम थाहा छैन तर यति चै थाहा छ- औंला भाँचेरै पनि कि मैले हिसाब गर्न पाउने हो भने साहुको घर मेरो हुने थियो मेरो घर साहुको हुने थियो साहुको भनिएको गैह्री खेत मेरो हुने थियो र भोलिबाट मेरो खेत जोत्न साहुले हलो समाउनु पर्ने थियो ।आफू त सोझो मान्छे आफू त लाटो मान्छे माटाेकाे पुजारी#कविता