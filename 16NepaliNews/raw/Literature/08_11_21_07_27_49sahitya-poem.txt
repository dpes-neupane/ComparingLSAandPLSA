-राजेन्द्र पोखरेल  पाउ नाङ्गो लिई पुर्खाले जहाँ खर्चन्थे हप्तादिन पुरै, उकाली ओराली भञ्ज्याङ् अनि हिँडे नदीको तिरतिरै ।यात्रा त थियो कठिन तर जसै गुथ्नु थियो पगरी, बिर्सिन्थे रे पीडा सबैले पुग्दा त्यहाँ कसैगरी ।स्वर्गलोकलाई नै बिर्साउने रे हेर्दा पनि जसरी, पुण्यभूमि त्यो अमरावती श्री कान्तिपुरी नगरी ।काठैकाठका मन्दिरहरु, भनिदो रहेछ काठमाण्डु, कान्ति हराएको पुर अब भने हुने भयो धुवाँमाण्डु ।मौसम जस्तै बदलिइरहने फेरिँदै पहिचान यसको, चिनिने बहादुरहरूको बस्ती भनी संसारको एक देशको ।वर्षातमा हिलोमाण्डु अनि धुलोमाण्डु कुनै याममा, संवेदनहीन आत्मा हाम्रो राममा होस् या श्याममा ।काकाकूलहरुको भीडमा शोकाकूल छन् मानवहरु, नैतिकताको खडेरी अनि विजेता बनेका दानवहरु ।अस्त व्यस्त सर्वत्र भयो अब यमराजको कालमाण्डु, हे भगवान पठाएर योग्य मान्छे बनाइदेऊ न फेरि काठमाण्डु । हे भगवान पठाएर योग्य मान्छे बनाइदेउ न फेरि काठमाण्डु ।।सिरानचोक–५, गोरखा हाल: टोखा न.पा. १०, काठमाडौँ