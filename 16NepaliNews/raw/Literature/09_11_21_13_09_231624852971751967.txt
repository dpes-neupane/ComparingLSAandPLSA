काठमाडौँ — नेपालको पहिलो लिखित कानुन ‘मुलुकी ऐन–१९१० (वि.सं.)’ मा आधारित रही अंग्रेजी भाषामा पुस्तक तयार पारिएको छ । जर्मनीको हेडलबर्ग विश्वविद्यालयमा दक्षिण एसियाली कानुनहरूको इतिहासबारे अनुसन्धानमा संलग्न टोलीले पूरै ऐन अंग्रेजीमा अनुवाद गरी पुनर्व्याख्यासहितको पुस्तक तयार पारेको हो ।टोलीमा उक्त विश्वविद्यालयबाट धर्मशास्त्रमा विद्यावारिधि गरेका राजन खतिवडा र सिमोन चुबेलिच् तथा नेपालविज्ञसमेत रहेका सोही विश्वविद्यालयका वरिष्ठ प्राध्यापक आक्सेल् मिखाएल्स् सहभागी छन् । पुस्तकलाई ‘द मुलुकी ऐन अफ १८५४ : नेपाल्स फर्स्ट् लिगल कोड’ नाम दिइएको छ ।मुलुकी ऐनमा समेटिएका वर्ण व्यवस्था, संयुक्त परिवार, धर्ममा आधारित संस्कारहरू, छुवाछुत, सतीप्रथासम्बन्धी कानुनी प्रबन्धहरूले १९औं शताब्दीको नेपाली समाजको झल्को दिने खतिवडाले बताए । नेपालको पहिलो लिखित कानुनबारे विदेशी अध्येताहरूलाई बुझ्न सहज होस् भनेर पुस्तक तयार पारिएको जनाउँदै उनले यो पुस्तक दक्षिण एसियाका ऐतिहासिक कानुन, समाज र विगत राजनीतिको अध्ययन गर्न चाहनेहरूका लागि पनि उपयोगी हुने दाबी गरे । विक्रम संवत् १९१० मा तात्कालिक राणा प्रधानमन्त्री जंगबहादुरले ‘मुलुकी ऐन’ प्रचलनमा ल्याएका थिए । यसलाई नेपालको आधुनिक कानुन निर्माणको पहिलो खुड्किलो मानिन्छ । मुलुकी ऐन एउटा कानुनविशेष मात्र नभएर यसले दक्षिण एसियाको धर्ममा आधारित कानुनी इतिहास तथा परम्पराको समेत प्रतिनिधित्व गर्ने खतिवडाले बताए ।‘पुस्तकबाट नेपालसँगै दक्षिण एसियाको तात्कालिक सामाजिक, आर्थिक तथा राजनीतिक परिवेश बुझ्न पनि विदेशी अध्येता, अन्वेषक र यससम्बन्धी सामग्री अध्ययनमा रुचि भएकाहरूलाई मद्दत पुग्ने विश्वास लिएका छौं,’ उनले भने । पुस्तक हेडलबर्ग विश्वविद्यालयले नै प्रकाशन गरेको हो । यो पुस्तकको नेपाली संस्करण पनि छिट्टै प्रकाशन गर्ने योजना रहेको खतिवडाले बताए ।