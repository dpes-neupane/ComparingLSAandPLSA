काठमाडौँ — नेपाल तामाङ घेदुङका अध्यक्ष मोहन गोले तामाङको ‘जातिवादको शल्यक्रिया’ पुस्तक सार्वजनिक भएको छ । बत्तीसपुतलीस्थित शिल्पी थिएटरमा शनिबार गोलेसँगै राजनीतिक विश्लेषक सिकेलाल, ताम्सालिङ नलेज सेन्टरका प्रबन्धक दावा दोर्जे लामा लगायतको उपस्थितिमा पछिल्लो समय जातीय विभेदविरुद्ध आवाज बुलन्द गर्दै आएकी अभियन्ता करुणा विश्वकर्माले पुस्तक विमोचन गरिन् । पुस्तकले जातिवाद, आदिवासी जनजाति समुदाय, राज्यको विभेदकारी नीति, राज्यप्रणाली भएका सत्ता र व्यवस्थालाई इंगित गर्दै समान पहुँचको मुद्दालाई एक अभियानका रुपमा लैजानुपर्ने विषय उठान गरेको छ । विमोचन समारोहमा बोल्दै लेखक गोलेले आफूलाई गहन लेखक, अध्यता र अनुसन्धानकर्ता भन्दा पनि एक सामाजिक अभियन्ताका रुपमा लिन आग्रह गरे । ‘हामीजस्तो कराएर हिँड्नेलाई ठूल्ठूला ठेली पढ्ने फुर्सद हुन्न,’ उनले भने,‘जीवनमा २०४७/०४८ सालमा सामाजिक तथा राजनीतिक चेतको आँखा खुल्यो । राज्य सत्ताले जुन कुरालाई असत्य र गलत भनेको छ, त्यसैलाई सत्य बनाउने अभियानमा लागि परेको छु ।’ भावी पुस्तालाई सत्य कुरा हस्तान्तरण गरेर यसैमा जीवन समर्पण गर्ने लक्ष्य राखेको उनले बताए । उनका अनुसार अग्रज लेखक तथा विश्लेषकका विचारहरुलाई टिपोट गरी आफ्ना भनाइहरुलाई पुस्तकका रुपमा ल्याइएको हो । उनले भने,‘म सडकमा बोलेर हिँड्ने मान्छे हुँ, जे बोल्छु त्यही नै लेख्छु ।’ खनाल, सिकेलाल, राष्ट्रिय मानवअधिकार आयोगकी पूर्वसदस्य मोहना अन्सारी, लेखक तथा विश्लेषक आहुति र विश्वकर्माले पुस्तकमाथि चर्चापरिचर्चा गरे । जनजाति आन्दोलन राजनीतिकभन्दा पनि सांस्कृतिक पक्षतिर ढल्कँदै गएको जिकिर गर्दै आहुतिले पुस्तकमा जातिवादको कुरा उठान गरे पनि वर्गलाई छुट्याइएको उल्लेख गरे ।