काठमाडौँ — नइ प्रकाशनको रजत महोत्सवका अवसरमा प्रा. डा. वासुदेव त्रिपाठीलाई ‘महासमालोचक’ उपाधि प्रदान गरिएको छ । प्रकाशनले शनिबार राजधानीमा गरेको कार्यक्रममा वाङमय शताब्दी पुरूष सत्यमोहन जोशीद्वारा त्रिपाठीलाई ताम्रपत्रसहित ५ लाख रुपैयाँ र ‘नइ रजत महोत्सव पुरस्कार’ प्रदान गरिएको हो ।नेपाली साहित्यमा बहुआयामिक, समन्वयवादी र युगकै केन्द्रीय समालोचकका रुपमा त्रिपाठीको स्थान उच्च रहेकाले उपाधि प्रदान गरिएको नइका सदस्यसचिव नरेन्द्रराज प्रसाईँले बताए । कार्यक्रममा उनलाई १ लाख राशीको ‘नइ ईश्वर बराल पुरस्कार’ समेत प्रदान गरियो । यस अवसरमा प्रा डा त्रिपाठीले वाङमय शताब्दी पुरूष जोशीलाई ‘नइ रजत महोत्सव पदक’ प्रदान गरेका थिए ।प्रकाशनले कोरोना महामारीका कारण रोकिएको २०७६ र २०७७ सालका पुरस्कार स्रष्टाहरुलाई एकैसाथ प्रदान गरेको हो । समारोहमा भारतीय नेपाली साहित्यकार दुर्गाप्रसाद श्रेष्ठलाई २ लाख रुपैयाँ राशीसहित ‘नइ देरुनीख अन्तर्राष्ट्रिय पुरस्कार’ प्रदान गरियो ।यस्तै चिकित्सकहरु डा.गौरीशङकरलाल दास र डा.मणिन्द्र रञ्जन बराललाई ‘नइ भावी पुरस्कार’, नेपालको राष्ट्रिय झण्डाका मानक निर्माता इन्जिनियर शङ्करनाथ रिमाल र पूर्व उपप्रधानमन्त्री कमल थापालाई ‘नइ कीर्तिनिधि पुरस्कार’, अभिनेत्री मनीषा कोइराला र प्राध्यापक राजेन्द्र विमललाई ‘नइ भूपालदुर्गा पुरस्कार’, हास्यव्यंग्य कलाकारद्वय मदनकृष्ण श्रेष्ठ र हरिवंश आचार्य साथै कलाकार नीर शाहलाई ‘नइ देरुनीख सुकृति पुरस्कार’ प्रदान गरिएको छ ।चूडामणि रेग्मी र संगीतकार सन्तोष शर्मालाई ‘नइ भाजप पुरस्कार’बाट सम्मान गरियो । उनीहरुलाई पुरस्कारको रुपमा जनही एक लाख रुपैयाँसमेत प्रदान गरिएको नइ प्रकाशनले जनाएको छ ।यस्तै परराष्ट्रविद् हिरण्यलाल श्रेष्ठ, साहित्यकार लक्ष्मीदेवी राजभण्डारी, दुर्गा पौडेल, महेश थापा, सोफी सुनुवार, सिविरा लामा, शशीकला तिवारी, जंगबहादुर शाह, साहित्यकार वसन्तकुमार चौधरी, साहित्यकार घनश्याम राजकर्णिकार, भवानी क्षत्री, राधिका दासी लगायत ५० सर्जकलाई एकैसाथ आआफ्ना विधाका पुरस्कार वितरण गरिएको थियो । प्रकाशनबाट यस वर्ष प्रकाशित १६ वटा कृति सत्यमोहन जोशीले लोकार्पण गरेका थिए ।