-चण्डिका भट्टराई   प्राकृतिक सुन्दरतामा धनी मेरो देश   क्षेत्रफलमा सानो भए पनि मनमोहक दृश्यहरूको भण्डार रहेको मेरो देश  जता हेर्यो उतै राम्रो अनुपम सौन्दर्य भएको मेरो देश  तर आज देख्दै छु धुवाँ, धुलोले  कुरूप बन्दै गएको मेरो देश । डाँडाकाँडा हरियालीले भरिएको मेरो देश  लालीगुराँस, सुनाखरी वनैभरी छरिएको मेरो देश  तर आज देख्दै छु घरैघरले घेरिएको मेरो देश । हिमालको फेदीबाट झर्ने सङ्गलो  पानीले सिंचिएको मेरो देश  जसको खोला नाला, ताल तलाउमा  प्रकृतिको माया मिसिएको मेरो देश  तर देख्दै छु आज प्रदूषित र दुगन्र्धित  पानीले पिल्सिएको मेरो देश । शान्तिका दूत गौतम बुद्ध जन्मिएको मेरो देश  गोर्खालीको वीरता र देश भक्तिले चिनिएको मेरो देश  तर देख्दै छु आज भ्रष्टाचार र अनियमिततामा अग्र स्थानमा गनिएको मेरो देश । विविध जाति, धर्म, वर्ण बीच मेलमिलाप साटिएको मेरो देश  हिमाल, पहाड, तराईको मित्रताले  कसिएको मेरो देश  तर देख्दै छु आज  कतै धर्म कतै प्रदेशबीच  बाँडिएको मेरो देश । बढ्दो जनसङ्ख्या, कोलाहल, भीडभाडले बन्दै छ  अस्वस्थ मेरो देश  दक्ष युवा जनशक्तिलाई या त बेरोजगार या विदेश पलायन गराउँदैमा व्यस्त मेरो देश  बर्खा लाग्दा बाढी पहिरोको चपेटाले ग्रस्त मेरो देश  अव्यवस्थित सडक, अनियन्त्रित सवारी साधन, चरम  महँगी,  राजनीतिक उथलपुथलले अस्तव्यस्त मेरो देश  देख्दै छु निकै अस्तव्यस्त मेरो देश ।  