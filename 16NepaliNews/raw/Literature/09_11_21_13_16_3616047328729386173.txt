२००२ सालमा जुद्धशमशेरले प्रधानमन्त्रीको पदत्याग गरी पद्मशमशेरलाई आफ्नै हातले श्रीपेच पहिराई नेपालको आठौं राणा प्रधानमन्त्री गराएका हुन् । प्रधानमन्त्री भएर ‘सिन्दूर जात्रा’ गरी हात्ती चढेर सहर परिक्रमा गरी टुँडिखेलको खरीको बोटमा सार्वजनिक सभा भएको थियो ।त्यस जनसभालाई सम्बोधन गर्दै पद्मशमशेर महाराजले आँखाबाट बरबर आँसु झारी हात जोडी “म दुनियाँको सेवक हुँ” भन्ने उद्गार व्यक्त गरेका थिए । यो उद्गार सुनेपछि १९९७ सालदेखि जनतामा रहेको त्रास शान्त भयो ।त्यसमाथि पद्मशमशेर महाराजले “अहिले हिन्दूस्थान स्वतन्त्र हुन लागेको परिप्रेक्ष्यमा नेपालको शासन पद्धतिलाई यथावत राख्ने हो कि, यसमा सामयिक सुधार गर्ने हो” भनेर एउटा प्रश्नावली तयार गरी भाइभारदार, प्रमुख बुद्धिजीवीहरूमा समेत वितरण गरेर १५ दिनमा आ–आफ्ना मनमा लागेका कुरा निर्भीकतापूर्वक लेखी हाम्रा हजुरमा दाखिल गर्ने भन्नेसमेत हुकुम भएको थियो । अब प्रत्येक रोलवाला जर्नेलका घरमा तथा भाइभारदारका बैठकमा समेत महाराजको प्रश्नावली लिएर विचार–विमर्श हुन थाल्यो ।त्यस बेला बाबु मरेर घरखेतसमेत बेच्नु पर्दा मेरो जीवनमा ठूलो उथलपुथल भएको थियो । घर–गृहस्थीको काम सम्हाल्नमै मेरो गार्हस्थ्य जीवनमा अति अस्तव्यस्त भइरहेको थियो, म व्यस्त थिएँ । एक दिन बिहान मेरा परम मित्र गोपालप्रसाद रिमाल मेरो घर–डेरामा आएर टुसुक्क बसे । उनी गम्भीर मुद्रामा थिए । उनले बित्यास पर्‍यो भनी लामो सास फेरे । के भयो गोपाल तिमीलाई भनेर मैले सोध्दा उनले भने, “हिजो मैले कल्याणशमशेर जर्साहेबबाट सुनेको, अब बी.ए., एम.ए. भएका रोलवाला जर्नेलहरू मिली राणाशाहीलाई नै प्रजातन्त्रको मुखुण्डो लगाइदिने योजनाको तर्जुमा भइरहेको छ रे !” मैले भनें, “मुखुण्डो जस्तोसुकै भए पनि वाक् स्वतन्त्रता, विचार स्वतन्त्रता एवम् सङ्गठन स्वतन्त्रता त भइहाल्छ होइन र ?” उनले भने, “धत् मूर्ख ! माथिबाट भएको सुधारले जनताको हित कदापि हुन सक्तैन । राणाहरूसँग पैसा छ, बुद्धि छ र अनुभव छ । त्यसैले माथिबाट भएको सुधारले नेतृत्व राणाहरूकै एकाधिकार हुनेछ । सुधारको थालनी त हामीबाट हुनुपर्छ । अनि पो यी राणाहरूलाई थाङ्नामा सुताउन सकिन्छ । अब तिमी हरिहजुर (शारदाशमशेर) कहाँ जानु र म अमीरहजुर (मृगेन्द्रशमशेर) कहाँ जान्छु ।हामीहरूसँग पनि राजनीतिक कुरा चलिहाल्छ । खुब तर्साउनुपर्छ, बुझ्यौ ?” मैले भनें, “हेर गोपाल ! हरिहजुर त मेरो मालिक हो, उनीसँग कुरा गर्दा मेरो जिब्रो लर्बराउँछ है !” गोपालले भने, “कुरा त गरी हेर, हाम्रो गन्तव्य यो हो भन्ने प्रष्ट थाहा भएपछि जिब्रो कहाँ लर्बरिन्छ र ! जसो गरेर भए पनि एउटा खुला सङ्गठन खोल्ने अधिकार उनीहरूबाट खुस्काउनुपर्‍यो ।” एवम् प्रकार हामीहरूको धेरै बेरसम्म विचार आदान–प्रदान भयो । दुई–चार दिन त म हरिहजुरकहाँ गइटोपलें । केही दिनपछि हरिहजुरबाट मैले यस्तो सुनें, “पद्मशमशेर महाराज ता साह्रै पानीआन्द्रे रहेछन् । बुबाले केके बिन्ती गरेर तर्साइबक्सिएछ, कुन्नि अब राजनीति सुधारको परिच्छेद नै बन्द भयो ।”भोलिपल्ट गोपालप्रसाद हस्याङफस्याङ गर्दै मकहाँ आए । ढोकादेखि नै कराउँदै भने, “लौ माथिबाट राजनीतिक सुधार लादिएला भनेर हामी छट्पटाएका होइनौं, अब नहुने भयो । ल्याऊ, हात मिलाऔं । अब एक–दुई महिना विचार गरौं । एउटा खुल्ला सङ्गठन खोल्नुपर्छ बुझ्यौ ।”केही दिनपछि गोपालप्रसाद हातमा केही कागत लिएर म कहाँ आए । मलाई अखबारको एउटा सानो टुक्रा देखाएर ‘पढ’ भने । त्यसमा विश्वेश्वरप्रसाद कोइरालाको तस्वीर छापिएको रहेछ । एउटा राष्ट्रिय सङ्गठन खोल्ने दुनियाँलाई आह्वान गरेको खबर छापिएको रहेछ । अर्को एक फोल्डर दिए । त्यसमा बाहिर एउटा त्रिरङ्गा झण्डा थियो– सेतो, हरियो र पहेंलो । बीचमा रातो उदीयमान सूर्य विम्ब । फोल्डरको भित्रपट्टि महात्मा गान्धी, जवाहरलाल नेहरू, सरोजिनी नयडु, जयप्रकाश नारायण, राममनोहरलाल लोहिया आदिले नवगठित ‘नेपाल राष्ट्रिय कांग्रेस’लाई दिएका शुभकामनाहरू छापिएका थिए । एक–एक शुभकामनालाई मैले खुब स्वाद लिएर पढें । अनि गोपाललाई भनें, “अहा ! क्या मजा भएछ । हामीले खोजेको त्यही होइन ? अब सङ्गठन भइहाल्यो । उसमाथि सारा हिन्दू नेताहरूको आशीर्वाद ! अब त नेपाल राणातन्त्रबाट मुक्त हुन कति बेर !” गोपालले भने, “कस्तो मूर्खसँग फेला परिएछ । हेर, झण्डाको ढाँचा ! यो सूर्य भएको ठाउँमा चर्खा राख्न के बेर ! खै यसमा लक्ष्य र कार्यक्रम ? नेपालराज राणातन्त्रबाट मुक्त भएर स्वतन्त्र प्रजातन्त्र हुने कि भारतीय उप–महादीपमा मिलेर परतन्त्र हुने ? चुपो लाग्नु भएन । म पनि हरिहजुरको चाकरीमा आउँछु । पद्मशमशेर बेकम्मा बुझ्यौ ? काम गराउन सके बरु मोहनशमशेरबाटै हुन्छ । तिमी–म मिलेर जसो गरेर भए पनि एकचोटि मोहनशमशेरलाई भेट्नुपर्‍यो ।” भोलिपल्ट हामी दुवै हरिहजुरकहाँ गयौं । उनले पहिले गोपालप्रसादलाई बोलाए । म पनि सँगै गएँ । हरिहजुरलाई त्यो अखबारको टुक्रा र फोल्डर दिएर भनें, “सरकारलाई थाहा छ कि छैन, विश्वेश्वरप्रसाद भन्नेले ता कलकत्तामा एउटा कांग्रेस खोलेको छ । त्यस काममा सारा हिन्दूस्थानी नेताहरूको आशीष दिएको छ । त्यसरी सबल भएर कुनै आन्दोलन चलायो भने सरकारहरूलाई त्यसको मुकाबिला गर्न साहै्र गाह्रो पर्नेछ । सङ्गठनको मुकाबिला सङ्गठनले गर्छ । हामीले सङ्गठन खडा गर्न कम्मर कसेका छौं । चिफसाहेबको दर्शन गर्न पाऊँ ।” हरिहजुरले भने, “म एक–दुई दिनमा मौका लिएर बिन्ती गर्छु, तिमीहरू पर्सि–निपर्सितिर मलाई एकपल्ट भेट न !” त्यसको पर्सिपल्ट जाँदा “पर्सि बिहीबार बिहान एघार बजे भेट्छु, मर्जी भएको छ, त्यसै गरौं है ! म त हुन्न, मलाई महाराजकहाँ जानु छ” भन्ने हरिहजुरले जवाफ दिए ।हरिहजुरले भनेको दिन र समयमा चिफसाहेबको ढोकामा हाजीर भयौं । हाजीर पुर्‍याउनेबित्तिकै भित्रबाट सन्तबहादुर मेजर आई हामीलाई भित्र लगे । मोहनशमशेर भात खान लागेका रहेछन् । हामीलाई भान्साको एक छेउमा बसाले । गोपालप्रसादले मोहनशमशेरलाई त्यही कागतको टुक्रा र फोल्डर अगाडि राखेर भने, “सरकार, कलकत्तामा विश्वेश्वरप्रसादले हिन्दूस्थानका प्रमुख नेताहरूको आशीर्वाद प्राप्त गरी कांग्रेस खोलेको कुरा ता सरकारमा जाहेर भएकै होला !”मोहनशमशेरले भने, “त्यस्ता सङ्गठन कति खोल्छन् कति !”गोपालप्रसादले भने, “पहिलेको कुरामा र अहिलेको कुरामा धेरै फरक भइसक्यो सरकार ! अब हिन्दूस्थान स्वतन्त्र हुँदै छ । हिन्दूस्थानको स्वतन्त्रता आन्दोलनलाई दमन गर्नेमा जङ्गबहादुरकै पालादेखिन् राणा शासनले सक्रिय भूमिका खेलेको छ । त्यस उसले अहिले हिन्दूस्थानी नेताहरूमा राणाशासनप्रति प्रतिशोधको भावना हुनु स्वभाविकै कुरा हो । ती नेताहरूलाई एक तन्तुको आवश्यकता पर्छ । विश्वेश्वरप्रसाद भएपछि ‘के खोज्छस् काना, आँखो’ भनेजस्तो भयो ।”मोहनशमशेरले झर्किएर भने, “हिन्दूस्थानमा केके हुन्छ, हामीले के गर्ने त ? हेरौं, जस्तो–जस्तो होला, त्यस्तै गरौंला ।” गोपालप्रसादले भने, “त्यसो भनेर कहाँ हुन्छ र ? आकाशमा बादल देखिएपछि छाता लिएर हिंड्नुपर्छ । पानी पर्‍यो भने छाता ओढिन्छ, परेन भने लौरोको काम दिन्छ ।”मोहनशमशेरले भने, “मलाई के भन्न खोजेको ? मैले बुझ्दै बुझिनँ ।”गोपालप्रसादले भने, “मैले बिन्ती गर्न लागेको के भने, काठमाडौंमा नै एउटा खुला राजनीतिक सङ्गठन खडा गर्न अत्यन्तै जरुरत पर्‍यो । अनि हामी अखबार चलाउँछौं, सभा गर्छौं, हाम्रो राष्ट्रियताको जगेर्ना गर्ने काममा जनचेतना बढाउँछौं । राणा शासनले नेपालको स्वतन्त्रता र सार्वभौमिकता कसरी कायम गरी आएको भन्ने कुरालाई पुस्तक–पुस्तिका लेखेर प्रकाशन गर्छौं । हिन्दूस्थानको भूमिबाट नेपालको स्वतन्त्रतामा कुनै किसिमको अतिक्रमण हुन लाग्यो भनेदेखि जनताकै स्तरबाट त्यस्को प्रतिकार गर्छौं ।”मोहनशमशेरले भने, “ल ल, मैले कुरा बुझें । महाराजको स्वास्थ्य ठीक छैन । उहाँ छ–आठ महिनामा नै बाहिर सवारी हुने भएको छ । अनि मेरो पालो आएपछि मलाई भेट, जे गर्नुपर्ने गरौंला ।” गोपालप्रसादले भने, “सरकारको पालो नआएसम्म आकाशको सूर्यलाई पनि नअस्ताउनु मर्जी होस् । रिसानी माफ रहोस्, म एउटा कुरा बिन्ती चढाउँछु । राणाशासन भनेको के हो ? भाइभाइमा जहिले पनि फुट । जो पनि शक्तिको होडमा छन् । भाइभाइमा मार्ने, काट्ने, लघार्ने प्रक्रिया चलिराखेको छ । उता दुनियाँ पनि बलेको आगोमात्रै ताप्ने । एउटा राजा मरेर उसको लास सेलाउन पाएको हुन्न, नयाँ राजाको जयजयकारले आकाश गुञ्जन थाल्छ । त्यस्तै केही गरी नेपाली राष्ट्रिय कांग्रेसको उदय भयो भने सरकारहरूलाई माया गर्ने एउटा मुसो पनि बाँकी रहँदैन । त्यसैले सरकारलाई जोड गरेर यो बिन्ती छ– एउटा सङ्गठन आज–भोलि नै खोल्नुपर्‍यो । नत्र सरकारबाट पछुतो मानिबक्सनुपर्नेछ ।”मोहनशमशेरले भने, “त्यसो भन्ने मान्छे कति आए कति !”गोपालप्रसादले भने, “सरकारकै इच्छा यस्तो छ भने महाराजले के गरिबक्सिएला । तैपनि महाराजको एकपल्ट दर्शन गर्ने कोशिश गर्छु । महाराजबाट पनि केही भएन भने हामी सङ्घर्षको मैदानमा उत्रिन्छौं ।”मोहनशमशेरले भने, “तिमीहरूले आन्दोलन गरेर देशमा खलबल मच्चायौ भने तिमीहरूलाई जेलमा कुहाउँला, ल जाओ ।”यसरी बिदा हुँदा मैले त मोहनशमशेरलाई दर्शन गरें, गोपालप्रसाद छाती फुलाई हात हल्लाउँदै टमटम निस्किए ।महाराजको दर्शन पाउन हामीले कप्तान गोवर्द्धनलाल मास्केको घरदैलो धायौं । बिचरा मास्केले भगीरथ प्रयत्न गर्दा पनि हामीले महाराज पद्मशमशेरको दर्शन पाउन सकेनौं । अब सङ्घर्षको बाहेक अर्को कुनै बाटो बाँकी रहेन । ***अब गोपालप्रसाद र म बसेर तरहतरहका सङ्घर्षका उपायहरू सोच्यौं । हामी दुवै दरबारको सम्पर्कमा आएका मानिस भएकाले हामीलाई हाम्रा प्रगतिशील साथीहरूको विश्वास पाउन अति नै गाह्रो भयो । जसकहाँ गएर कुरा गरे पनि हामी सि. आई. डी. हौं भनेर हामीसँग टाढा–टाढा भए । ती साथीहरू कलकत्ता, बनारस ओहर–दोहर गरी विश्वेश्वरप्रसाद कोइरालाको व्यक्तित्व एवम् वाक्पटुताबाट र गणेशमान सिंहको जोशबाट निकै प्रभावित भएर काठमाडौं, पाटन र भादगाउँमा स–साना भूमिगत कांग्रेसी सङ्गठन खोले । जेलमा भएका टङ्कप्रसाद आचार्यलाई नै नेपाली राष्ट्रिय कांग्रेसको सभापति बनाएकाले भूमिगत प्रजापरिषद् पनि नेपाली राष्ट्रिय कांग्रेसमै परिणत भयो । हामीलाई साथ दिनेमा विजयबहादुर मल्ल, गोपालदास श्रेष्ठ, श्यामदास वैष्णव यस्तै दुई–चार जना उत्साही नवयुवक मात्र भए । तर यस परिस्थितिमा पनि गोपालप्रसाद रिमाल रत्तिभर विचलित भएनन् । एक दिन बिहान सबेरै उनी मकहाँ आएर भने, “लौ दमन, मैले एउटा तरिका पत्ता लगाएँ । यी कांग्रेसीहरू त कोठामा बसी खासखुस कुरा मात्र गर्ने हुन् । हामी मैदानमा उत्रिएर बुलन्द आवाज गरौं । यहाँ जनसभा गरेर सार्वजनिक भाषण दिन सकिंदैन । यो पशुपतिनाथको राज हो । त्यसैले पशुपतिनाथलाई गुहारौं । ल, मैले एउटा भजन पनि लेखेर ल्याएको छु । ‘सुन’ भनेर उनले यो गीत गाए–म गर्छु देश सेवा बल देऊ लौ मलाईमबाट होस् सबैको आनन्द औ भलाई... !यो गाइसकेपछि उनले लौ मैले एउटा पर्चा पनि लेखिसकेको छु, पढ भनेर हातमा दिए । त्यस कागजमा लेखिएको रहेछ–हाम्रा राजनीतिक अधिकारहरू सबै कास्की, लमजुङका राजा, नेपालका प्रधानमन्त्रीको हातमा सुरक्षित रहेकाले अहिले तत्काल हामीलाई राजनीतिक कार्यक्रम लिई अगाडि बढ्न आवश्यक छैन । अहिले केवल जनतालाई श्री ५ महाराजाधिराजको सर्वोपरि नेतृत्वको अवगत गराउने र राष्ट्रियताको भावना जागृत गर्न अत्यावश्यक भएकोले नेपाल नेशनल लिग (नेपाल राष्ट्रिय सङ्गठन) भन्ने नाम दिएर एउटा सङ्गठन खोल्ने भएका छौं । यस सङ्गठनले देशको शान्ति–सुरक्षामा कुनै किसिमबाट खलबल नहुने गरी एवम् वर्तमान सरकारप्रति अनास्था तथा द्वेषको भावना आउन नदिन सतर्क भई काम गर्नेछ । जनतामा राजनीति तथा सामाजिक चेतना शून्यप्रायः भएकाले हामी आमसभा, जुलुस इत्यादिमा विश्वास गर्दैनौं । केवल राष्ट्रियताको अभिवृद्धि हुने किसिमबाट सरल नेपाली, नेवारी, भोजपुरी, मैथिली भाषामा पुस्तक, पुस्तिका, पर्चाहरू लेखी उपत्यका र तराईमा पनि वितरण गर्नेछौं । अहिले हाम्रो कार्यक्रम निम्न विषयमा सीमित रहनेछ– (१) अछुत उद्धार । (२) सैनिक सेवामा जातिभेदको बन्देज हटाउने । (३) नेपाली मात्रलाई गढीको राहदानी नपर्ने गराउने । हिन्दूस्थान जाँदामात्र सिमानामा राहदानीको व्यवस्था गर्ने । (४) नारी–शिक्षा प्रचार गर्ने । हामीले परस्परमा भेट हुँदा ‘जय नेपाल !’ भनेर अभिवादन गर्ने चलन ल्यायौं । यो पढिसकेपछि यसलाई के गर्ने भनेर मैले सोद्धा गोपालप्रसादले भने, “सय कापीजति छापी रोलवाला राणाजीहरूका घरमा पठाइदिने र बुद्धिजिवीहरूलाई खामबन्दी गरी हुलाकबाट पठाइदिने । छपाउनेका हकमा विजयलाई एकपल्ट भनौं, मानेन भने त्यहाँको एउटा कम्पोजिटरलाई हात लिई छपाउने ।”मैले भनें, “लौ गोपाल, तिमीले जेजे गर्नुपर्छ गर, म तिम्रो साथमा आउँछु ।” मलाई लागेको थियो, सरकार–विरोधी कुनै काम नगर्ने भएपछि कसरी पक्राउ खाइएला र ? भोलिपल्टदेखि गोपालप्रसाद रिमाल टोलका दुई–चार जना कार्यकर्ता साथ लिएर पशुपतिमा प्रार्थना गर्न जान लागे । मैले भने ट्युसनको लन्ठाले गर्दा उनलाई साथ दिन सकिनँ । पशुपतिमा ‘शम्भो’ र ‘जय शङ्कर’को हो–हल्लाले गोपालप्रसादको प्रार्थनालाई सलक्क निलिदियो । दुई हप्ताजति प्रार्थना गर्दा पनि कसैको ध्यानाकर्षण गर्न नसक्दा उनले अर्को उपाय सोच्नुपर्‍यो । अनि उनले अर्को भजन लेखेर मकहाँ आए । उनले भने, “हेर दमन, पशुपति टाढा पनि भएको र त्यहाँ आउने मान्छेहरू पनि धर्मभीरूहरूमात्रै भएकोले हाम्रो प्रार्थनाको लक्ष्य प्राप्त भएन । अनि शोभा भगवतीको प्रार्थना गर्न भनेर त्यहाँ गाउन एउटा गीत पनि कोरेको छु । हेर त, तिमीलाई कस्तो लाग्छ ?” गीत यस प्रकारको थियो :बखत भयो अब यही छ बेला नजर उघारी हेरिदेऊयो दिलबाट तमस हटाईउज्यालो आभा फैलाइदेऊ जो देख्छ्यौ हालत भित्री तहकोतिमीलाई अन्धी भनूँ म कसरी के हाल हाम्रो कुन दशा छबस् एकचोटि हेरिदेऊ जो सुन्छ्यौ आवाज भित्री मनको तिमीलाई बहिरी भनूँ म कसरी हे देवी दुर्गे जगत्की आमा पुकार हाम्रो सुनिदेऊ यो देश सुध्रोस् यही छ आशा बुद्धि सबैको सपारी देऊ हामी नेपाली नेपाल हाम्रो यो भाव सबमा जगाइदेऊ !पढिसकेपछि मैले भनें, “लौ गोपाल, यो गीतले काम दिन्छ । पशुपतिमा बिहान प्रार्थना गर्ने कार्यक्रम नछाडी शोभा भगवतीमा हामी साँझमा प्रार्थना गरौं, दुई–चार दिनमै हाम्रो गीत सुन्न मान्छेहरूको वैरो लाग्नेछ । मैले पनि साँझको ट्युसन छाड्ने भएँ । अर्को शनिबारदेखि कार्यक्रम थाल्नुपर्छ ।”शनिबारका दिन साढे चार बजे हामी कार्यक्रम प्रारम्भ गर्न शोभाभगवतीको मन्दिरअगाडि उभियौं । आँखा चिम्लिएर, हात जोरी शिर निहुराई हामीले स्वर मिलाएर गाउन थाल्यौं । चालीस–पचास जना मान्छेजम्मा भएर ध्यानसँग सुन्न लागे । गीत सकिएपछि हामीले उपस्थित सबैलाई ‘जय नेपाल’ भनी अभिवादन गर्‍यौं । सबैको मुखबाट ‘जय नेपाल, जय नेपाल’ भन्ने आवाजले हाम्रो छाती ढक्क भयो । हामी फर्किन लाग्दा एक जनाले सोधे, “भोलि पनि यो भजन हुन्छ कि ?” मैले भनें, “आजदेखि घाम–पानी जे भए पनि हाम्रो कार्यक्रम निरन्तर चल्नेछ ।” दिनदिनै श्रोताहरूको सङ्ख्या बढ्दै गयो । छ–सात दिनमा दशौं हजारको तायदातमा मान्छे जम्मा भए ।अनि गोपालप्रसाद रिमालले भने, “अब हामीले राष्ट्रियता जगाउन राष्ट्रिय झण्डाको एउटा स्तुति पनि गर्नुपर्‍यो ।”मैले भनें, “हुन्छ, लेखेर ल्याऊ न !”गोपालले भने, “अहा मलाई ‘मूड’ आयो । म अहिल्यै लेख्छु ।”त्यति भनेर फटाफट विजेश्वरी (विजयेश्वरी) को मन्दिरतिर लागे । कृष्णप्रसाद रिमाल र म पनि उनको पछिपछि गयौं । गोपालप्रसाद गम्भीर भएका थिए । उनी मन्दिरको बहालभित्रको काठको फलैंचामा बसे । हामी दुई जना बाहिर बसेर चुरोट खान लाग्यौं । आधा घण्टाजति पछि गोपालप्रसाद फुई–फुई गर्दै बाहिर आएर मलाई कागजको एउटा खोस्टो दिएर “लौ पढ” भने । कहीं केरमेट नगरीकनै यो गीत लेखेछन् :रातो र चन्द्र–सूर्य जङ्गी निशान हाम्रो ज्युँदो रगतसरी यो बल्दो यो शान हाम्रोहिमालझैं अटल यो झुकेन यो कहिल्यै लत्रेन यो कहिल्यै जङ्गी निशान हाम्रो !यो जन्मँदै जगत्मा कैयौं प्रहार आएसाम्राज्य दुई हारे हारेन शान हाम्रोजबसम्म चन्द्र–सूर्य आकाशमा रहन्छन् तबसम्म हुन्छ आफ्नै रातो रगत यो हाम्रो !गाईसरी छन् साधु जो–जो यहाँ जगत्मा सबको शरण बलियो जङ्गी निशान हाम्रो !भोलिपल्टदेखि शोभा–भगवतीको भजन सकिएपछि गोपालप्रसादले उपस्थित जनसमूहलाई सम्बोधन गरेर भने, “बुझ्नुभो साथीहरू हो, सूर्यचन्द्र अङ्कित हाम्रो झण्डा अहिले सिंहदरबारमाथि मात्रै फर्फराइरहेको छ । हामीले हाम्रा प्रधानमन्त्रीलाई झण्डावाल भन्ने पनि गर्दछौं । तर वास्तवमा त्यो झण्डा हाम्रो राष्ट्रियताको प्रतीक हो । त्यो झण्डालाई सम्मान गर्न सिकेपछि मात्र देशसेवा गर्ने काममा लाग्न सक्छौं । त्यसैले अब हाम्रा हातमा सूर्य–चन्द्र भएको झण्डा बोकेका छौं भन्ने कल्पना गरेर यो झण्डा–स्तुतिलाई भक्तिपूर्वक सुनिदिनोस् ।” त्यसो भनेपछि हामी तीन जनाले झण्डा समातेको अभिनय गरेर स्तुति गर्न थाल्यौं । त्यस स्तुति–गानको लय फौजी जवानहरू पंक्तिबद्ध भई अगाडि बढ्दाको तालमा भएकोले जनसमूहले पनि खुट्टा बजारेर ताल दिए । स्तुति सकिएपछि हामीले ‘जय नेपाल’ भनी अभिवादन गर्दा जनसमूहबाट अति जोशिलो स्वरमा प्रतिध्वनित भयो । लेखक दमनराज तुलाधरहाँडीगाउँमा बम विस्फोट भयो भन्ने व्यापक हल्ला काठमाडौंमा चल्यो । सरकारले हामीलाई फसाउने निहुँ बनाएको हो कि भन्ने लागेर हामी सतर्क भयौं । तत्काल शोभा–भगवतीको भजन र झण्डाको स्तुति सकिएपछि मैले जनसमूहलाई सम्बोधन गरेर एउटा भाषण दिएँ । भाषणमा मैले भनें, “साथीहरू हो ! हाँडी गाउँमा बम पड्कियो भन्ने हल्ला तपाईंहरूले पनि सुन्नुभएकै होला तर हामीजस्ता देशभक्त, राजभक्त जनताले आवाद भएको यो पवित्र एवम् शान्तिप्रिय मुलुकमा कुनै ध्वंसात्मक काम होला भनेर हामी कदापि विश्वास गर्न सक्तैनौं । हामीलाई फसाउने यो एउटा चालवाजीमात्रै हो भन्ने कुरामा म विश्वस्त छु । तपाईंहरूका मनमा यस्तो भजन गरेर के गर्न लागेको होला भन्ने खुलदुली हुनु स्वाभाविकै छ । त्यसैले तपाईंहरूलाई यस मौकामा हाम्रो कार्यक्रमका विषयमा केही शब्द बोल्न पनि आवश्यक ठान्दछु । तपाईंहरूले सुन्नुभएकै होला, कलकत्तामा केही उत्साही नवयुवकहरूले नेपाली राष्ट्रिय कांग्रेस भनेर एक राजनीतिक सङ्गठन खोलेका छन् । तर त्यसरी बाहिर बसी राजनीतिक कारबाही गर्नु त झुलबाहिर लामखुट्टे कराउनुजस्तो मात्रै हुनेछ । तर हिन्दूस्थान स्वतन्त्र भइसकेकोले नेपालमा पनि कुनै प्रकारको सङ्गठन हुनु आवश्यक दर्शाई त्यस्तो सङ्गठन खोल्न अनुमतिका लागि हामीले सरकारमा बिन्ती–पत्र पनि चढाइसकेका छौं । हाम्रा मागहरूमा कुनै राजनीतिक रङ नभएकोले ढिलो–चाँडो सरकारबाट अनुमति पाउनेछौं भन्ने विश्वासमा अटल छौं । अनुमति प्राप्त भएपछि सङ्गठन कार्य सुचारु रूपले चलाउनका लागि पूर्वाधार तयार पार्न नै यो प्रार्थना कार्यक्रम चलाएका हौं । गुप्ततवरले कुनै सङ्गठन बनाएका छैनौं । सरकारबाट औपचारिक अनुमति पाएपछि सङ्गठनको उद्देश्य, कार्यक्रम र त्यसको विधानसमेत जनसमक्ष ल्याई राय–सल्लाहबमोजिम त्यसमा जे–जस्तो थपघट गर्नुपर्छ, गरी अगाडि बढ्नेछौं । तपाईंहरूसित एउटै नम्र–निवेदन छ, कुनै होहल्लाबाट आतङ्कित नभईकन हाम्रो कार्यक्रमलाई शान्तिपूर्वक सघाउनुहोला ।”शोभा–भगवतीको प्रार्थनाको कार्यक्रम सुचारु रूपले चल्दै थियो । उता पशुपतिको कार्यक्रम पनि पहिलेझैं बामे सर्दै थियो । कांग्रेसको प्रभावमा परेका हाम्रा जागरुक मित्रहरूले हामीलाई मोहनशमशेरका पिट्ठु हुन् भन्ने प्रचार जताततै गरे तर हामी उनीहरूसँग वादविवाद गर्नपट्टि लागेनौं । हाम्रो हृदय सफा थियो र कार्यक्रम प्रष्ट भएकाले हामीलाई कतैबाट डर थिएन ।केही दिनपछि पुलिसका हाकिम चन्द्रबहादुर कर्णेल र गोरखापत्रका सम्पादक प्रेमराज शर्मा पनि हाम्रो भजनमा सामेल भए । हाम्रो प्रार्थना कार्यक्रम सकिनेबित्तिकै उनीहरू हाम्रो अगाडि आएर “महाराजबाट कत्रो–कत्रो सुधार हुन लागेको छ, तिमीहरूले प्रार्थना गर्ने ढोंग रचेर महाराजको पवित्र इच्छामा बाधा पुर्‍याइरहेका छौ” भने । गोपालप्रसादले अगाडि बढेर भने, “महाराजले सुधार गरे भने त्यस सुधारमा सहभागी हुन परमेश्वरबाट हामीलाई बल मिलोस् भनेर नै यस स्वतन्त्र हिन्दूराज्यमा हामीले साक्षात् भगवतीको आशीर्वाद प्राप्त गर्न हामीले यसरी प्रार्थना गरेका हौं ।” यस्तो जवाफ दिएर गोपालले “हाम्रो आत्मा कति पवित्र छ, देख्न सक्छौ भने हेर” भन्दै जोशमा आएर छातीको कमिज दुई हातले समातेर तान्दा कमिज नै घ्यार्र भएर च्यातियो । जनसमूहमा उत्तेजना आयो । पुलिसका हाकिम र गोरखापत्रका सम्पादकको भागाभाग भयो ।***भोलिपल्ट बिहान आठ बजेतिर हरिहजुरको चाकरीमा गएँ । हरिहजुरसँग दुई–चारवटा मात्रै कुरा भएको थियो, एउटा आठपहरिया आई हरिहजुरलाई कानमा खासखुस केही कुरा भन्यो । हरिहजुरको मुख रातो भएर आयो । यसो टाउको हल्लाए । आठपहरियाले मलाई “ल आउनुहोस्” भनेर लक्ष्मी–निवासको दायाँपट्टि नयाँ बनेको गारतको भुइँ तलामा लगेर राख्यो । तत्कालै एउटा चपटे आई मेरो पालो बस्यो । साढे नौ–दश बजेतिर गोपालप्रसाद र कृष्णप्रसादलाई पनि उनीहरूका घरघरबाट पक्रेर ल्याई म बसेकै गारत कोठामा थुन्न ल्याए ।२००३ साल फागुन निक्लँदो चैत लाग्दो समय थियो । जाडो गएको थिएन । हामीलाई सुत्नका लागि बाक्ला सिरक, डसना, तकिया ल्याई सफा तन्ना कसी ओछ्यान लगाइदिए । एक छिनपछि एक जना बाहुन आएर “भुजा ज्युनार भइसक्यो कि भएको छैन ?” भनेर सोधे । गोपालले भने, “ठिक्क भात खाने बेलामा हामीलाई मुन्ट्याएर ल्याएपछि कहाँको भुजा ज्युनार !” “हवस–हवस” भन्दै बाहुन गए । पन्ध्र–बीस मिनेटपछि चिया–बिस्कुट ल्याई हाम्रा अगाडि राखी “भुजा तयार हुन केही समय लाग्छ” भने । अनि ११ बजेतिर भुजा तयार भयो भन्ने खबर आयो । हामी भान्सा घरमा पस्ता त हाम्रा आँखै तिरिमिरी भए । विशाल पिर्काअगाडि सोह्र–सत्र रिकापी, कुनैमा झोलदार मासु, कुनैमा भुटुवा मासु, माछा, थरीथरीका तरकारी, ठूलठूला थालमा भात ल्याए, त्यस्तै कचौरामा बाक्लो पहेंलो दाल । ती परिकारहरू सम्झिँदा अझै पनि मुखमा पानी आउँछ । भात खाएर कोठामा जाँदा कृष्णप्रसादले भने, “महिनादिन यस्तो खान पाए त मोटाइन्छ होला !” खाएपछि हामी एक छिन सुत्यौं । दुई बजेतिर फेरि चिया र बिस्कुट आइपुग्यो ।दिन ढल्किँदै गएपछि आज प्रार्थना गर्न को गयो होला भनेर मनमा खुलदुली चल्यो । छ–साढे छ बजेतिर पुष्पलाल श्रेष्ठलाई हाम्रा कोठामा हुले । तेस्रो दिन जैनेन्द्रबहादुर थपलियालाई हामीकहाँ ल्याए । चौथो दिन त भाइ तीर्थराज सिङ्गै । तिमी यति चाँडै किन भनेर गोपालले सोध्दा तीर्थले भने, “बाहिर ता तपाईंहरूलाई पिडौंलाको मासु झार्न लागेका छन् र जन्म कैद पनि हुन्छ भनेर जताततै हल्ला चलेकोले कोही साथी पनि अगाडि सर्न सकेनन् । विजयबहादुरलाई मदेश पठाइसके ।” हामी निराश भई सुइय गरेर लामो सास फेर्‍यौं । गोपाल सिरकले मुख छोपेर सुते । बेलुका भात खान पनि गएनन् । भोलिपल्ट साँझ परेपछि कुनै साथी आउँछन् कि भनेर ठूलो आस लागेको थियो । साढे छ बजेपछि त्यो आस पनि अस्तायो ।१०–१२ दिनपछि बिहानको भात खाने बेला भएको थियो, गोपालप्रसाद र कृष्णप्रसाद नुहाउन धारामा गए । तीर्थ र म धारा नजिक उभिएर दाँतमा बुरुस लाउँदै थियौं, सहसा मेरो गलाबाट एउटा गीत निस्कियो । गीत यस्तो थियो :बिस्तर बिछा दिया है तेरे घरके सामने घर हमने लेलिया है तेरे दरके सामने !अनि भात खान गयौं । साविकबमोजिमको दैनिक चर्या चल्यो । राति पनि साविकबमोजिम राजसी भोजन गर्‍यौं । भात खाइसकेर बिछ्याउनामा पल्टेर गफ गर्दागर्दै म भुसुक्क निदाएछु । साढे दश बजे चन्द्रबहादुर कर्णेलले “दमनराज खै, दमनराज खै” भनेको सुनेर म बिउँझिएँ । लौ आज ता पिडौलाको मासु झार्ने भयो भनेर मेरो मुटु बेतोडसँग धड्कन थाल्यो । मलाई देख्नेबित्तिकै कर्णेलले आज बिहान तिमीले के गीत गाएको भनेर मात्र सोध्दा मलाई सन्चो लाग्यो । “दिनभरि गीतैगीत त हो नि ! पढ्नलाई हामीलाई किताब, अखबार केही दिएको होइन । गीत गाएर दिन काट्नु छ । के गीत गाइयो, कसरी सम्झिरहनु ?” कर्णेलले भने, “डरके मारे विस्तर दिया, डरके मारे घर दिया” भनेर गाएको होइन ? मैले भनें, “त्यस्तो गीत ता छँदै छैन, कहाँ पाएर गाऊँ !” अनि उनले लौराले मेरा आँखा घोचौंलाझैं गरेर भने, “तिमीहरू सत्याग्रही हौ, सत्याग्रहीले झुट्टा कुरा गर्नु हुँदैन । लौ भन, किन गाएको त्यस्तो गीत ?” म अकमक्क परें । अनि कृष्णले सम्झाए, “तिमीले बिहान सैगलको ‘विस्तर बिछा दिया है’ भन्ने गाएको होइन र !” मैले “हो, हो, हो सम्झिएँ । त्यो एउटा फिल्मी गीत हो । तर फिलिमको नाउँ सम्झना भएन । रेकर्ड बजारमा जताततै पाइन्छ । गीतको बोल यही हो” भनेर सुनाउँदा “पख, पख” भन्दै पाकेट बुक झिकी त्यो गीत टिपे । कर्णेलले “रेकर्ड भेट्टाइएन भने खालास्” भनी उनी गए । कस्तो वाइयात मान्छे रहेछ भन्दै म फेरि सुतें ।भोलिपल्ट भात खाने बेलामा ‘भान्सा तयार भयो’ भन्न बाहुन आए । हामीहरूले आपसमा मुखामुख गर्‍यौं । कृष्णले “क्या हो ए, चाला राम्रो छैन । हिजो–अस्ति ‘भुजा तयार भयो भन्थ्यो, आज त भान्सा तयार’ भन्यो नि” भने । मैले “चुप लाग न, जाऔं” भनें । नुहाइधुवाइ गरेर भान्सामा जाँदा त आलु–प्याजको झोल तरकारी र पालुङ्गोको साग, बोहोतामा पुरानो अचार अलिकति, भात पनि मोटो चामलको, दाल मासको । सबै साथीहरूले खुब गीत गाइस् भनेर मलाई लोप्पा ख्वाउन थाले । यहाँसम्म भयो कि चैते दशैंको दिन पनि एक चोक्टो मासु खान पाइएन । यसको दुई–तीन दिनपछि चन्द्रबहादुर कर्नेलको इजलासमा हाम्रो मुद्दा सुनुवाई भयो । हामीले निर्भीकतापूर्वक पूरा तर्कशील भई आफ्नो मुद्दा पैरवी गर्‍यौं । हरेक बुँदामा न्यायाधीशज्यूले कुनै खोट लगाउन सकेनन् । हामीले दिएको बयान लाग्दो दस्तुर तिरी ग्रीष्मबहादुर देवकोटाले उतारी आफ्नो सङ्कलनमा राखिसकेका छन् । प्रकाशमा आएपछि सर्वसाधारणले पढ्न पाउनेछन् । चैत २० गतेका दिन हामीलाई पद्मशमशेर महाराजको चोकमा उभ्याउन लगे । चोकमा सुनको तोडासम्म सबै निजामती र जङ्गीका कर्मचारीहरूलाई हाजीर गराइएको रहेछ ।हामी पुगेको १०–१५ मिनेटमा पद्मशमशेर महाराज, मोहनशमशेर र बबरशमशेरलाई दायाँ–बायाँ राखेर दरबारको चोटाको बरन्डामा देखा परे । हामीलाई देख्नेबित्तिकै उनले आँखामा टलपल आँसु पारेर एकछिन टोलाएर हेरे । तल चोकमा धमला सरदार भन्ने एक जना वृद्ध सज्जनले “हुकुम मात्र पाऊँ महाराज, यत्तिका नेवार र जैसीहरू मार्नलाई मलाई हतियार पनि चाहिंदैन” भनी कुर्लन थाले । मोहनशमशेरले “नकराऊ, नकराऊ” भनेपछि मात्र ती बुढा चुपो लागे । “हेर यी उरन्ठेउला केटाहरू ! सुब्बा, मीर सुब्बा भएर देशको सेवा गर्नुपर्नेमा चाहिंदो–नचाहिंदो गीत गाएर मानिसहरूको हूल जम्मा गरी हिंड्ने ! के बुद्धि तिमीहरूको !” अनि रुन्चे स्वर लाएर भने, “लौ, म तिमीहरूलाई एक वर्षको मात्र जेल सजायँ दिन्छु । भद्रगोल जेलमा पनि पठाउन्नँ । जेलबाहिरको एउटा सानो घरमा थुनामा राख्छु । नेल पनि ठोकाउन्नँ । खान पनि तिमीहरूको घरमा जस्तै पाउँछौ । चालचलन सुधार्‍यौ भने महिनादिनमै छाड्न लाउँछु । लौ लैजाओ, यिनीहरूलाई ।” यसो भनेर हामीलाई त्यस बेला जेलका हाकिम पद्मबहादुर कार्कीलाई जिम्मा लगाए ।ढोकाबाहिर हाम्रा लागि एउटा जिप खडा थियो । जिपमा चढाई हामीलाई जनाना जेलसङ्ग जोडिएको एउटा सानो डेढतले पक्की घरमा राखे । त्यसमा भित्र–बाहिर दुई चपट राखियो । सानो चउर, धारो, दिसाखण्ड, सबै व्यवस्था थियो । त्यहाँ पुगेको एकै छिनपछि जनही दिनको डेढ मानाको दरले खस्रो, राम्ररी नफलेको अरुवा चामल, एक चिम्टी नून, दुई ढिंडी खुर्सानी, तीन कप्टेराको मुठो भएको दुई मुठा दाउरा, दाल किन्नलाई एक–एक पैसा दिन ल्याए । हामीले भन्यौं, “घरमा हामीले यस्तै खान्छौं भनी ठानेको ?” हाकिम कप्तानले भने, “महाराजबाट मौखिक हुकुम भएको हो । लिखित प्रमाङ्गी आएको छैन । नयाँ व्यवस्था गर्न दुई–तीन दिन लाग्छ । त्यतिन्जेल अहिले दिइआएको सिदा लिनुस् ।” गोपालले भने, “यो हकुमी राज हो, हकुम पालन नगरेकोमा तपाईंहरूलाई बात लाग्न सक्छ ।” त्यसपछि गोपालले दश रुपियाँ दिएर “भइहाल्यो आजलाई हामीलाई चिउरा, रोटी, पाइए भादगाउँले दही, केरासेरा जेजे पाइन्छ, ल्याइदिनू” भने । “एक रात यही खाएर सुत्छौं, भोलि एक दिन तपाईंहरूलाई म्याद भयो, हामी घरबाट झिकाएर खान्छौं, पर्सिसम्म पनि राम्रो खानेकुराको बन्दोबस्त भएन भने अनशन गर्छौं” भनेर गोपालले सुनाए । एक सिपाही डाकेर कप्तानले “यो–यो, यति–यति ल्याउनू” भनी राम्ररी अह्राएर खाने कुरा लिन पठाए । त्यसपछि हामीकहाँ आएर हात जोडेर भने, “नयाँ बन्दोबस्त गर्नुपर्ने, सात दिनसम्म त मैले म्याद पाउनुपर्छ, बिन्ती छ ।” अनि कृष्णले भने, “भइहाल्यो सात दिनसम्म हामी घरबाट मगाउँला । आठौं दिनमा त हामी आफ्नो कार्यक्रम चलाउनेछौं ।” “म कोशिश गर्छु” भन्दै कप्तान बिदा भए ।सातौं दिन पनि बित्दै थियो । राति हामी बसेर कुरा गर्‍यौं, “भोलि ता आठ दिन हुन्छ । कप्तान मुख देखाउन आएको छैन । भोलिदेखि हामीले अनशन गर्ने भनेको हो । तर अनशन गर्नु भनेको एउटा नैतिकताको कुरा हो । यी मूर्ख राणाहरूले वास्तै नगरीकन राखिछाडे भने पछि गएर हामी आफैंले तिनीहरूसित नै मागेर खानुपर्ला । त्यसैले हामी एउटा काम गरौं । हामी डेढ–डेढ माना चामल खान सक्तनौं । एक–दुई माना चामल बेचेर दाल–तरकारीको व्यवस्था गरौं, घरलाई दुःख नदिऊँ ।” यो प्रस्तावमा हामी सबै सहमत भयौं ।भोलिपल्ट सात दिनमा जम्मा भएको ४२ माना चामलमा दुई माना चामल भात खान राखी बाँकी बेच्न पठाई घ्यू, तेल, मासु लिन पठाएर पकाई खायौं । त्यस दिनदेखि हामीलाई आउने जम्मा चामलमध्ये दुई मानाले तिहुन–तरकारी किन्ने, बाँकी चामलको भात गरेर त्यतिले हुन सक्नेजति राम्रो बनाएर खान थाल्यौं । घरलाई दुःख दिएनौं । बीचबीचमा कप्तानलाई “खै, हामीलाई घरको जस्तो खान दिने” भनेर झिझ्याउँदा राजाको हकुम काट्ने चिफसाहेबको मर्जी छँदै छ नि” भन्ने जवाफ दियो । महिमा दिनजति यस्तो खानुपर्दा हामी चारै जना बिरामी परौंला जस्ता भयौं । गोपालको घर नजिक पर्ने र खानेकुरा पुर्‍याउनलाई उनका दिदी–बहिनी भएकाले उनकै घरबाट नियमितरूपले बिहान–बेलुकाको खाना आउने व्यवस्था भयो । जेलबाट पाइने सिदा चुरोट–तमाखु किन्ने काममा खर्च गरियो ।जेलमा हामीलाई भित्र–बाहिर दुई चपटको पालो बसेको थियो । हामीलाई राम्रोसँग नचिनुन्जेल ता “यी कांग्रेसहरू चण्डाल हुन्छन्, उडेर जान पनि बेर लाउँदैनन्” भनेर खुप कडिकडाउसाथ पहरा दिने गरे तर कृष्णप्रसाद रिमालले “हामी देश सेवा गर्ने हौं, हामी भागेर गई तिमीहरूलाई कदापि फन्दामा पार्दैनौं” भनेर दुई–चारपल्ट सुनाएपछि राति बन्दुक सिरान हालेर ढुक्कसँग सुत्न लागे । अनि बराबर हामीले भनेअनुसार बाहिर गएर अखबार किनेर ल्याउने, घरघरमा समाचार पु¥याइदिने पनि गर्थे । बाहिर राजनीतिक चहलपहलको खबर थाहा भयो भने त्यो पनि हामीलाई सुनाउने गर्थे । चाडबाडमा त मेरो घरमा गई भोजभाग, जाँड–रक्सीसमेत ल्याइदिन्थे । हामी पुग–नपुग एक वर्ष जेलमा बस्ता पशुपति, नरसिंह दल र बर्दबहादुर तीन पल्टनका जवान र हुद्दाहरूसँग समेत हाम्रो राम्रो हेलमेल भयो । ***२००४ साल चैत्र ८ गते हामीलाई पद्मशमशेर महाराजको दरबारमा फेरि पुर्‍याए । हामी हाजिर भएको एक छिनमा महाराज माथि बरण्डामा देखा परे । हामीलाई देख्ने बित्तिक्कै आँसु पुछ्दै सोधनी भयो, “तिमीहरूको म्याद कति बाँकी छ ?” हामीले १०–१२ दिन बाँकी छ भन्यौं । महाराजले भने, “लौ इलम गरेर घरमा राम्रोसँग बस । तिमीहरूको चालचलन बदलिएन भन्ने रिपोर्ट आएकोले मैले तिमीहरूलाई घरमा खाएजस्तो खान नदिएको हुँ ।” लौ यिनीहरूलाई छाडिदेऊ भनेर जेलका कप्तानलाई आज्ञा दिए । तल बसेका मान्छेहरू “महाराजको जय भन” भन्दै थिए, हामी चुपो लागेर घर–घर गयौं ।हामी जेलबाट छुटेको छ–सात दिनपछि पद्मशमशेर महाराज औषधि गर्ने निहुँ पारेर हिन्दूस्थानतिर गए । पछि कुरा बुझ्दा थाहा भयो, मोहनशमशेरले हामीलाई पूरै वर्ष दिन जेलमा राख्ने विचार गरेका रहेछन् । पद्मशमशेरले त्यस बेला नछाडेका भए मोहनशमशेरले हामीलाई सजिलोसँग मुक्ति दिने थिएनन् होला । -आइतबार प्रकाशन हुने दमनराज तुलाधरको आत्मकथा ‘दमनराज तुलाधर’को अंश । २०३९ सालमा ३६५ प्रति प्रकाशन भई प्रतिबन्धित भएको पुस्तक बुक–हिल पब्लिकेशनले पुनः प्रकाशन गरेको हो ।