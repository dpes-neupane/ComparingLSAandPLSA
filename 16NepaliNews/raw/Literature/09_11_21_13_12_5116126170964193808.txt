काठमाडौँ — लामो समयदेखि कविता लेखनमा सक्रिय रहेकी कवि कल्पना चिलुवालको पहिलो कवितासंग्रह ‘चुल्ठो’ सार्वजनिक भएको छ ।शनिबार मण्डला थिएटरमा कवि चिलुवाल, लेखक तथा समालोचक उज्जवल प्रसाईं र राजनीतिकर्मी मानुषी यमी भट्टराईले संयुक्त रुपमा संग्रहको विमोचन गरेका हुन् । लामो समयको उदाशीनता पछि शुभचिन्तकहरुको झकझकाउटले आफ्नो सिर्जना पुस्तकका रुपमा आएको बताउँदै कवि चिलुवालले साहित्य लेखनमा जस्तै समाज परिवर्तनका कतिपय कुराहरु अझै अधुरा रहेको बताइन् । साहित्य लेखनमा लेखकहरुसँगै शासन सत्ता चलाउने शासकहरु इमान्दार हुन उनले आग्रह गरिन् । संग्रहबारे बोल्दै प्रसाईंले चिलुवालका कविताहरु कलात्मक तथा बौद्धिक हस्तक्षेपको रुपमा लिए । उनले भने, ‘यस हस्तक्षेपलाई व्याख्या, विमर्श, टीकाटिप्पणी, आलोचना, चर्चाका विषय बनाउन सक्यौं भने हामीले शासकहरुको बुद्धि त धेरै खोल्न नसकौंला तर हामी आफैं बढी सचेत तथा संवेदन हुन सक्छौं ।’ उनका अनुसार संग्रहमा बजार, सत्ता तथा सरकारलाई खलनायक बनाएर चित्रण गरिएको कविताहरु समावेश छन् । कवितामा बेचैन, घृणा, प्रतिरोध रहेपनि कहीँ कतै आशाको कुरा पनि रहेको उनले सुनाए । उनले संग्रहमा रहेका कविताहरुले हाम्रा बीचमा भएका सारा गडबडीहरुप्रति संवेदनशील हुँदै बौद्धिक हस्तेक्षेप गर्न हौस्याउने ठहर गरे ।संग्रहमा रहेका कविताहरुले अत्यन्त समकालिन बलियो र खँदिलो सार दिने बताउँदै वक्ताको रुपमा रहेकी यमी भट्टराईले यो इतिहासको दस्तावेजको रुपमा रहने बताइन् । उनका अनुसार आफ्ना आँखाले देखेका शासन, सत्ता, बजार, संकट, पर्यावरणलाई मिठासपूर्ण तरिकाले कविताहरुमा व्यक्त गरिएको छ । कवि चिलुवालको कविता शासन, सत्ता र सरकारको लागि खबरदारीको रुपमा हेर्न सकिने उनको मत छ ।