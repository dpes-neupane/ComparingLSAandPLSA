फलानो त टाउकोमै चढ्याछ । टाउकाले टेकेर भए पनि बस्छु । यी दुईमध्ये पहिलो वाक्य अक्सर घमण्डी मान्छेप्रति टिप्पणी गर्दा प्रयोग गरिन्छ । दोस्रो भने जति दु:ख पाए पनि टिकेर बस्छु भन्ने बुझाउन प्रयोग गरिन्छ ।टाउको जोडिएर प्रयोग हुने अनेकन वाक्यहरु म टाउकाकै एक छेउमा चुपचाप बसेर सुनिरहन्छु । म शरीरको परित्यक्त अंग हुँ कि उल्कै भाउ पाएर मैमत्त भएको अंग हुँ मलाई थाहा छैन । किनकी मेरा छेउछाउका अरु अंगका आफ्नै दु:ख छन् । मान्छेहरु सिँगान फाल्दा बेस्सरी नाकलाई निचोर्छन् । भब्बाउने गरी नेप्किनले बेसरी पुछ्छन् । मुखको पनि आफ्नै दु:ख छ । अरुका लागि बोलिदिन्छ । तर आफ्नो कथा भन्न सक्दैन । जाडो याममा चिसो पानीले पखालिँदा मुखले आफैलाई कठै म भन्न सक्दैन । जिब्रोलाई स्वाद पुऱ्याउन दाँतहरु खुरुखुरु मान्छेका आदेश तामेल गर्छन् । तातो, चिसो, साह्रो, गिलो, नुनिलो, अमिलो र तितोको अनेकन स्वाद त सहन्छन् नै कहिलेकाहीँ ‘डेटएक्सपायर्ड’ खानाको हरक पनि सहन्छन् ।तर मेरो शान बेग्लै थियो । टक्क गिदीको छेउमै बेस्न पाउनु । मान्छेका सोच विचारअनुसार परिवर्तन हुने टाउकाको चाल थाहा पाउनु । जाडो याममा मुलायम टोपीले छोपिँदाको न्यानो, अनेकन सुमधुर संगीत सुन्दाको आनन्द । आहा ! क्या काइदाका दिन थिए ।बेलाबखत मान्छेहरु कनकर्नो वा ‘इयरबड’ले मेरो पेटमा काउकुती लगाउंछन् । त्यस्तो बेला कहिलेकाहीँ दु:खेजस्तो भए पनि म भित्रको फोहोरमैला सफा हुने भएकाले मलाई उतिसारो रिस उठ्दैन । टाउकोमै नटेके पनि झण्डैझण्डै खोपडीकै छेउमा बस्न पाछु । मान्छेका खासखुस, गुह्य कुरा सुन्न पाछु । मुखले झैं दिनमा कैयन पटक चिसो पानीले पखालिनुपरेको छैन, नाकले झैं निचोरिनु परेको छैन । दाँतले झैं चलिराख्नु पऱ्या छैन । कपालले झैं काइँयोबाट जोतिनुपरेको छैन । हाइसन्चो थियो ।छिमेकी अंगहरु मेरो आसन देखेर आह्रिस गर्थे । मेरो आकार अलिक ठाडो देखिनेलाई कसै कसैले जिस्क्याएर ठाड्काने भन्थे । म लुत्रुङ्ग परेको देखे भने कानलत्रे भन्थे । आकारका आधारमा जिस्क्याइने यस्तो शैली मलाई पिटिक्कै मन पर्दैन । तर लोभी मुखले मेरो कुरा कहिल्यै भनिदिएन ।कोही-कोही मान्छेहरु मलाई दु:ख दिएर सुन्दरता निर्खाछन् । महिलाहरु मलाई छेडेर गहना झुन्ड्याउँछन् । एकाध पुरुषहरु पनि मलाई छेडेर मुन्द्रा र टप झुन्ड्याउँछन् । महँगा गरगहना झुण्डयाउने स्ट्याण्ड बन्न पाउनु पनि मेरा लागि सुखकै बात थियो । नाकमा फुली लाउने चलन हराउन थालेपछि मलाई स्ट्याण्ड बनाएर गर–गहना झुन्डयाउने चलन अलिक बढेको हो कि झैं लाउँछ ।कागले कान लग्यो भनेर कागको पछि नदर्गुनु भनेर पनि मान्छेहरु अर्ति उपदेश देको सुन्छु । तर हामीलाई काग त के कुनै चराका प्रजातिले पनि लगेको थाहा छैन । यस्ता उल्टापाल्टा वाक्य विन्यास कस्ले गऱ्या होला भनेर हामी बेलाबेला गम खान्छौं ।जोगीको एकथरी सम्प्रदाय सम्झे मलाई भाउन्न छुट्छ । गोरखनाथ र नरहरिनाथका अनुयायी भन्ने उनीहरु मेरो स्वरुप नै कुरुप पार्ने गरी मलाई दु:ख दिन्छन् । तिनीहरु मलाई फक्लक्कै चिर्छन् र के जाति हो झुन्ड्याउँछन् । मान्छेहरु तिनलाई कानचिरा वा कानफट्टा जोगी भन्छन् । ग्रह दशा काट्न त्यस्ता जोगीलाई अनेकन सिदा दिन्छन् । उनीहरु राति घर–घर डुलेर नाद बजाएर फेरी लगाउँछन् । यसो गर्दा छेद, भेद, मरिद, मसान, डंकिनी, भूत र पिचासले घरमा बस्नेलाई दु:ख दिँदैन भन्ने जनविश्वास रही आएको छ । मलाई छेडेर आफ्नो अलग्गै पहिचान बनाएर तिनले परम्परा धानेका छन भनेर मैले सन्तोक मान्दै आछु । भनी नै सकेँ, मेरा छिमेकीहरु आँखा, नाक र मुख हुन् । नाकसँग मेरो भलाकुसारी नभए पनि आँखा र मुखसँग भइरहन्छ । आंखाले देखेका र मैले सुनेका कुराहरुको विश्लेषण गरेर मुखले बोल्नुपर्ने हो । तर हिजोआज बेलाबखत मुख धेरै जान्ने भइदिन्छ । मैले के सुनेको थिएँ भनेर उसले थाहै नपाएजस्तो गरिदिन्छ । ठूलाबडा नेताहरु, शक्तिका ब्रोकरहरु र दलका वरिपरि घुम्ने दलालहरुका कानहरुले पछिल्ला वर्षहरुमा यस्ता गुनासा साट्न थालेको सुनेको छु ।समयका अनेकन घुम्तीहरु पर गर्दा गर्दै एक्कासि मेरा दु:खका दिन सुरु भए । मान्छेहरुले रबर जस्तो तन्किने डोरोले मलाई बेर्न थाले । बुझिल्याउँदा थाहा पाएँ, त्यो मास्क अड्याउने डोरो रैछ । मेरो फेदमा मास्क अडक्याएर मान्छेहरु नाक र मुखलाई थुन्न थालेछन् । मेरो मुलायम फेदमा अडिन आउने डोराहरु थरीथरीका थिए ।गतिलो मास्कको डोरो पनि मुलायम हुँदो रछ । तर त्यस्तो गतिलो मास्क लाउन सक्ने मान्छे थोरै रैछन् । सस्तो र नक्कली मास्कको डोरो जरखरिएको हुँदोरैछ । कुनै–कुनै डोरीले त मेरो फेद नै रातो पार्दिन्छ । सही आकार र साइज नभएको डोरीले तान्दा त मलाई रुख काट्न लाएका बेला डोरी लगाएर तानेझैं अनुभूति हुन्छ । कुनैकुनै बेला त मास्कको रबर जस्तो डोरो गुलेली तन्केझैं तन्किएर च्वाट्ट चुडिन्छ । त्यतिबेला त मेरी आम्मै तिरीमिरी झ्याइँ देखिएजस्तो हुन्छ ।के जाति हो भाइरस आएपछि मेरो दु:ख उत्पातै बढ्याछ । अरु बेला त म मान्छेलाई सुन्दर देखाउने चस्माको हलुंगा डाँडीहरु अड्याउँथे । ढाका टोपी र पाली टोपीका मुलायम फेदहरु मेरो छेउमा स्पर्श गरेर अडिएझैं देखिन्थे । तर यो भाइरसको महामारीपछि मान्छेहरु ममाथि बढी नै भर पऱ्याछन् । जतिबेला पनि मास्कको डोरो अड्याउँदाअड्याउँदै मलाई औडाहा हुन्छ । त्यतिबेला म मुन्तिरका नाक र मुख पनि छाेिपएर, गुम्सिएर बस्याछन् नि । दु:ख नै भए पनि बरु मैले स्वच्छ हावा त खाना पाछु भनेर चित्त बुझाउँछु ।कोही–कोही मान्छे खप्टाएर दुइटा मास्क लाउँछन् । त्यस्तो गर्दा मैले चारवटा डोरो अड्याउनुपर्छ । अझै कोही कोही त चस्मा र मास्क दुवै लाउने हुन्छन् । त्यस्ता मान्छेबाट मलाई थप भार थपिएको छ । मान्छेहरु घरमै बसेका बेला मलाई हाइसन्चो हुन्छ । बाहिर निस्केका बेला त ममाथि डोरो झुन्ड्याइहाल्छन् ।डाक्टर, नर्स त ड्युटीभरि मेरै सहारामा हुन्छन् । कोहीकोही काम नभएका मान्छे पनि लखरलखर हिँडछन् । ती लखरवालाहरुले त मलाई सधैं दु:ख मात्रै दिन्छन् । चुप्प लाएर घरमै बसे त मैले सुख पाउथेँ नि भन्ने लाग्छ । तर यी लखरवालाहरु बातको वतङगड बनाउन सिपालु हुन्छन् । तिनलाई केही भन्न हुन्न । छुरा जस्तो मुख चलाउँछन् ।एकथरी मान्छे भने सारै झ्याउलाग्दा हुन्छन् । तिनीहरु बोल्ने बेला, सुर्ती चुरोट खाने बेला, चिया पिउने बेला मास्कलाई चिउँडोमा झार्छन् । त्यतिबेला मास्कको डोरो झनै तन्किन्छ । अनि मलाई दु:ख हुन्छ । आफ्नो सुखका निम्ति तिनले मलाई दु:ख देका छन् । बदलामा तिनलाई भाइरस सर्ने डर पनि त हुन्छ । त्यस्तालाई त खुच्चिङ भन्न चाहन्छु ।ठूलाबडाको टाउकोमुनिको कान हुन पाउनुको भने आफ्नै सुख रैछ । ठूलाबडा आफ्नै शक्तिको प्रतापमा मैमत्त छन् । यिनीहरु अरुलाई मास्क लगाएर हिँड्नुपर्छ भन्ने अर्ती दिन्छन् तर आफूले लाउन्‍नन् । मान्छेहरु भेट्दै हिँड्छन् । कार्यकर्ताबाट भाइरस सर्दैन भन्ठान्छन् । जेसुकै ठानुन्, यिनले मलाई त हाइसन्चो बनाएका छन् ।कहिले यो भाइरसको ओखती बन्ला र हामी समस्त कानहरुको सुखका दिन आउलान भनेर हामी कानहरु कुरी बसेका छौं । मान्छेहरु घरमै बसे, जरुरी नपरी बाहिर ननिस्के हाम्ले पनि सुख पाउँथेम । तर जनताका कुरा नसुन्ने शासकहरु भएका देशमा हामी कानका कुरा कसले सुन्ने ? हामी मन्दिरका मुर्ति जस्ता छौं, सबैबाट पुजित हुन्छौं, सबैका भाकल सुन्छौं तर चिसा मन्दिरभीत्र कैद हुन्छौं । मुर्ति जस्तै हामी पनि अरुका कुरा सुन्न मात्रै अभिशप्त छौं ।हामी समस्त कानहरुको कथा पढिदिने जोर आँखाहरुलाई धन्यवाद । मुख चलाएर पढ्नुभएको छ भने छिमेकी मुखहरुलाई पनि धन्यवाद । यो कुरा दिमाग र मनमा राख्नुभयो भने मन र दिमाग दुवैलाई पनि धन्यवाद । 