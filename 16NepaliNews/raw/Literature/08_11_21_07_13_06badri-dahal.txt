संस्कृत भाषाको ‘औषधि’–कै तद्भव अनुहार रहेछ ‘ओखती’ । रोग निको पार्न प्रयोग गरिने वस्तु  वा साधन अर्थात् उपचारको उपायमा प्रयोग हुने विभिन्न जडीबुटी ओखती भनेर बुझिन्छ । ‘औषधि’ संस्कृतको तत्सम शब्द, जसले रोग निको पारेर शरीरलाई तन्दुरुस्त पार्छ ।‘दबाई’ यो संस्कृत ‘द्रव’बाट हिन्दीमा दब हुँदै ‘आई’ प्रत्यय जोडिएर नेपालीमा आइपुगेको  हुनुपर्छ ।  व्यङ्ग्य आरनमा  मजस्ता लहडीराजले खलाँती चलाएर तताउँदा यी शब्दको चिरफार यसरी गरेँ । ‘ओहो ! खती’ ओखती, अर्थात् जसले शरीरलाई विस्मयपूर्वक हानि नोक्सानी वा खती पु¥याउँछ ।त्यसैको नाम ओखती हुन गएको रहेछ । विस्मयभित्र हर्ष, आश्चर्य, अपशोच, शोक, घृणा आदि अन्तरभाव मुखर हुन्छन् । त्यसैले त कहिलेकाहीँ मुटुको ओखती खाँदा मिर्गौला, फोक्सो आदि अङ्गमा पार्ने पाश्र्व प्रभाव अर्थात् साइड इफेक्ट वा क्षति, अथवा नोक्सानीले  गम्भीर खती  पु¥याउन सक्ने भएकैले हाम्रा शब्दमर्मज्ञ पुर्खाहरुले कसरी काम पत्ता लगाएर नाम जुराएका रहेछन् ? बाफ रे बाफ ! बूढाहरु स्रष्टा मात्र नभएर द्रष्टा नै पो देखिए । त्यसै भएर त विचारक बेन्जामिन फ्रेकलिनले भनेका रहेछन्– सर्वश्रेष्ठ चिकित्सक त्यही हो जो अधिकांश औषधिलाई व्यर्थ सम्झन्छ, सर्वोत्तम औषधि त विश्राम र निराहार हो ।अर्का पश्चिमी विचारक होम्सले यस्तोसम्म प्रतिक्रिया दिएका रहेछन् कि ‘मेरो विश्वास छ आजको सम्पूर्ण चिकित्साशास्त्र यदि समुद्रमा डुबाइदिने हो भने यो मानिसको परम सौभाग्य हुनेछ तर माछा लगायतका जलचरहरुको भने परम दुर्भाग्य !’ यसैबाट ‘ओखती’ शब्दको  ‘ओहो ! खती’ विग्रहको चुरो कुरो बुझिन्छ  । धेरै नभनूँ फेरि मेडिकल माफियाहरुले काफिया गाएर कबाफ बनाउलान् ? नाफाखोर कथित ओखती बिक्रेता सङ्घले जुलुस, धर्ना, बन्द र चक्का जाम गरेर थाल खाउँ कि भात खाउँ पार्लान् ।हर प्रकारका रोगलाई केही समय मात्र दबाएर लुकाएर वा बन्दी बनाएर राख्ने तागत भएकैले यसको चरित्र हेरेर जानिफकारहरुले यसको अर्को नाम ‘दबाई’ राखेको हुनुपर्छ । ओखतीको अर्को पर्यायवाची शब्द भेषज, भैषज्य पनि हो । पहिलेको जस्तै भेष वा आकार दिन सक्ने भएर सायद शब्दशास्त्रीहरुले यो नाम जुराएकी ? अचेल यो संसारमा सबैभन्दा महँगो स्वास्थ्य र शिक्षा भएको छ । यसको मतलव सामान्य जनता यी दुवै सेवा लिन सक्ने थितिमा छैनन् ।सेवाको ढोलक पिटेर व्यापारको ओलक गाउँने माफिया जमात यस्ता संस्थाहरुमा बिग्बिगी मच्चाइरहेका छन् । कतिपय डाक्टरहरुका सेवा पीडितहरुलाई पीडामाथि पीडा थप्ने बनिरहेका छन् । आन्द्राको शल्यक्रिया गर्दा फोक्सै ड्यामेज गर्ने, प्रसूतिको शल्यक्रिया गर्दा भुँडीभित्रै कैँची छोडेर सिइदिने डा. फुर्को झुण्डिएकाहरु हुस्सु पथिकहरुझैँ हुँदा औधी लापरबाही मिडियामा देख्नु, पढ्नु र सुनिरहनु हाम्रो नियति बनेको छ । ०७६ कात्तिक २ गतेको नागरिक दैनिकमा कमिसनको चक्करमा बीपीकोइराला स्वास्थ्य विज्ञान प्रतिष्ठानका डाक्टरहरुले बिरामीलाई प्रतिबन्धित ‘फुड सप्लिमेन्ट’ सिफारिस गरेर यमराजका सहोदर भाइ बन्ने प्रयत्न गरेको समाचार ब्यानरन्युजमा भँगेरे टाउके अक्षरमा देखियो ।औषधि व्यवस्था विभागले जफत गर्न खोज्दा डाक्टरले नै सिफारिस गरेको हस्ताक्षर देखाइदिए । बङ्गालादेश, भारत र अस्ट्रेलियामा प्रतिबन्धित भइसकेका ती ओखती तिनै मुलुकबाट नेपाल भित्र्याएर बिरामीको जीवनमा खेलबाड भएको भेटियो । हरे दैव ! हामी अनाथलाई संसारबाट बिदा गराउने खालका विषादि ख्वाएर अकालमै  जिब्रो टोक्न बाध्य पार्ने यी धर्मराजका छद्म अनुहारका पापराज वा संहारराजलाई चण्ड अचण्डका मित भन्नै पर्ने भएको छ ।       आयुर्वेद सिद्धान्तमा सात्विकी, राजसी र तामसी तीन उपचारको उल्लेख गरिएको छ ।  जसलाई क्रमशः देव उपचार पद्धति, मनुष्य उपचार प्रणाली र राक्षस उपचार विधिका रूपमा पनि विश्लेषण गरिएको छ । प्रकृतिकै बलमा गरिने उपचारलाई देव उपचार, वनस्पतिमार्फत गरिने मनुष्य र चिरफार विधिबाट गरिन ओखती पद्धतिलार्ई राक्षस विधि भनिएको रहेछ । अहिले पनि यी सबैथरी उपचारहरु प्रत्यक्ष अप्रत्यक्ष रूपमा प्रचलनमा छन् ।अविकसित देशहरुमा ओखतीको प्रयोगमा चरम लापरबाही भइरहेको छ । हरेक बिरामीका अङ्गउपाङ्गलाई पाठ्यसामग्री बनाएर प्रयोगात्मक अभ्यासमा कक्षा चलिरहेका छन् । अप्रेसन थिएटरमा भएका लापरबाही तथा त्रुटि सुन्दा बिरामी कुरुवा र आफन्तजनहरु आक्रोशित बन्न पुगेका हुन् । त्यसै भएर त समय समयमा चिकित्सालयमा नारा, जुलुस, तोडफोड र कतिपय निरपराधी डक्टरहरुसमेत बिरामीका आफन्तका भीडबाट प्रताडनाका शिकार भएका सुन्न देख्नै नसक्ने घटना घटित भएका । यसरी भौतिक एवं मानवीय पक्षहरुको हानि नोक्सानी हामीहरुले नै बेहोरेका छौँ ।  उपचारको नाममा सामान्य रोगहरुमा पनि अनावश्यक अङ्गहरुको परीक्षण गराउन पर्ने कुरा देखाएर महँगो प्रयोगशाला शुल्क लिई पैसा कुम्ल्याउने निजी अस्पतालको लय साँच्चै भयकारी छ । नेपालकै सन्दर्भमा कतिपय स्वास्थ्यकर्मी डा.हरु मेडिकल बोर्डको इन्टरेन्सिभ परीक्षामा दर्जनौँ पटक फालिएर पास हुन भनी सोर्स फोर्सका लागि  शक्तिकेन्द्र धाउनेको  लर्को हेरिसाध्ये छैन । हे हरि, क्या बेथिति भो चिकित्सा क्षेत्रमा !  त्यसैले त ‘ओहो, खती’  भनेरै ओखती नामको न्वारन भएको रहेछ । रोगलाई दबाउने  उस्तै परेमा बिरामीलाई सिल्टिमुर ख्वाउने भएरै यसलाई दबाई वा राक्षसी उपचार भनेर किटिएको रहेछ । बिरामीकै संवेदनशील अङ्ग चोरेर लाइसेन्सलाई ढाल बनाई काल बनेका रहेछन् कतिपय उपचारकर्मी नामका अधर्मी स्वाँठहरु ।दोतिहाइ मात्र नभएर सर्वसम्मतिकै सरकार आए पनि घुसको जुस खान पल्केका सरकार नामधारीका पैसा सर्वस्व ठान्नेले जेजे बराजु सोही सोही सोही स्वाहा ! गर्ने गन्धे पाप खापाखाप हुने निश्चित छ । हामीजस्ता अविकसित देशका बासिन्दा सालिन्दा अकाल मृत्यु र अपाङ्ग बन्न बाध्य भएर पनि भयसहित भन्नै परेको छ– जय ओखती ! जय दबाई ! जय डाक्टर वा कविराज साप !             #ब्यङ्ग्य