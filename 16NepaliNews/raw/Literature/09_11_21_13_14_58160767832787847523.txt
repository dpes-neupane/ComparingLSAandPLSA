काठमाडौँ — बालबालिकासम्बन्धी किताब प्रकाशन गर्दै आएको कथालयले टर्कीका लेखक फती एर्दोआनका बालकथाको अनुवादलाई दुई पुस्तकका रुपमा बजारमा ल्याएको छ । ‘सुपरमुले कसरी पृथ्वीलाई बचाइन् ?’ र ‘म ढिलो भए’ लाई नेपाली भाषामा प्रकाशित गरिएको कथालयले जनाएको छ । बालसाहित्यमा करिब ७० वटा किताब लेखिसकेका एर्दोआनका पुस्तक विभिन्न भाषामा अनुवाद हुने गरेका छन् । उनका प्रायः किताबमा उनले बनाएका चित्रहरु प्रयोग हुने गर्छन् ।‘सुपरमुले कसरी पृथ्वीलाई बचाइन् ?’ सुपरमु नामक गाईको कथा हो । नयाँ कुरा सिक्न चाहने पढेलेखेकी गाई सुपरमुले चाँडै नै एउटा ठूलो उल्का पृथ्वीको नजिकबाट जाँदैछ र यसले पृथ्वीलाई ठक्कर दिनसक्छ भन्ने थाहा पाउँछ । यसबाट सपुरमुले पृथ्वीलाई बचाएको कथा यसमा छ । यो कथा आठ–नौ वर्षका बालबालिकालाई लक्ष्यीत गरिएको कथालयले जनाएको छ । यो पुस्तकको नेपाली अनुवाद भिक्टर प्रधानले गरेका हुन् । ‘म ढिलो भए’ चाहिँ बालबालिकाका लागि लेखिएको चर्चित बाल पुस्तक श्रृंखला हो । हालसम्म यो श्रृंखलाको १० लाखप्रति बिक्री भइसकेको दावी गरिएको छ । यो किताब अंग्रेजी, चाइनिज, बोस्नियन, अजरबैजानी, अरबिकलगायतका भाषामा प्रकाशित भइसकेको छ । लेखक एर्दोआनले टर्कीमा स्थापना गरेको प्रकाशन म्याभीबुलुत यो पुस्तकको मूल प्रकाशक हो । 