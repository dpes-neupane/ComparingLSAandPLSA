किशोर सापकोटारातोलाई रातो र कालोलाई कालो देख्ने म आजकल रातोलाई कालो देख्न थालेको छु  अनि कालोलाई रातो देख्न थालेको छु किनभने मैले एउटा चस्मा लगाएको छु । आफ्नोलाई आफ्नै र अरूलाई पराइ देख्ने म आजकल आफ्नालाई नि पराइ देख्न थाल्या छु  अनि पराइलाई नि आफ्ना देख्न थाल्या छु  किनभने मैले एउटा चस्मा लगाएको छु । अमृतलाई विष देख्न थालेको छु अनि विषलाई अमृत देख्न थालेको छु आफ्नो मान्छेलाई माहान देख्न थालेको छु अनि अरूको मान्छेलाई, ठग देख्न थालेको छु किनभने मैले एउटा चस्मा लगाएको छु । हजारलाई हजार र लाखलाई लाख देख्ने म आजकल हजारलाई लाख र लाखलाई हजार देख्न थालेको छु ।कसैले देशको सिमाना मिच्दा पनि मैले राम्रो देख्न थालेको छु कसैले मातृभूमिलाई आत्मीय माया गर्दा पनि मैले त्यहाँ राष्ट्रघात देख्न थालेको छु किनभने मैले एउटा चस्मा लगाएको छु ।सत्य तथ्यलाई दूधको दूध, पानीको पानी देख्ने म, आजकल आँखै अगाडिको कुरा पनि फिटिक्कै देख्दिनँ फेरि कहिले हुँदै नभएको कुरा पनि प्रष्टै देख्छु किनभने मैले एउटा चस्मा लगाएको छु ।हो, आजकल मैले एउटा रोगी चश्मा लगाएको छु योग्यता, कर्तव्य र नैतिकतालाई बेचेर किनेको एउटा राजनीतिक चस्मा लगाएको छु  मैले एउटा दलको रोगी चस्मा लगाएको छु ।   