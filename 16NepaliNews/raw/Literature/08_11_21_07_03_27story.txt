मध्यमवर्गीय परिवार, गाउँले परिवेशमा जन्म भएको एक पात्र हो हर्के । पढाइमा सानैदेखि मेहनती, असल, लज्जालु साथै झट्ट रिसाउने स्वभावको । आज, भोलि, पर्सि गर्दै समयको लहरसँगै गाउँको एक स्कुलबाट राम्रो नतिजाको साथमा एसएलसी पास भयो ।एसएलसी पास भएसँगै स्कुले जीवनलाई बिदा गर्दै गाउँघरलाई छोडी शहरको राम्रो क्याम्पस र राम्रो विषय पढ्न त सपना मात्रै थियो । खुसीको साथ सँगै हर्केको मनमा ज्वालामुखीरुपी आगो लागिरहेको थियो । किनकि, थपिँदै गएको काँधको जिम्मेवारी, अनि बाबुआमालाई एक्लै छोडी शहर पस्नुपर्ने बाध्यता । उसलाई शहर बस्नुबाहेक कुनै विकल्प थिएन । या त पढाइ नै बिट मार्नुपर्ने बाध्यता थियो ।समय बित्दै जाँदा भोलि हर्के सहर जाने दिन पनि आयो । रातमा आमाले हर्केको झोलामा खानेकुराका प्लाष्टिकका कुटुराहरु मिलाइन् । साथमा बाबुले हर्केलाई सहरको परिवेश, साथीभाइको संगत र पढाइको महत्वका विषयमा सम्झाए ।भोलि बिहानको उज्यालो नभइदिए हुन्थ्यो भन्ने कल्पना गर्दै हर्के खाटमा पल्टियो । उसलाई त्यो रात जिन्दगीको कठोर घडीजस्तै भयो ।आमाले खाटमा छट्पटिएको हर्केलाई बिहान सबेरै उठ् बाबु भन्द कराउन सुरु गर्नुभयो । ऊ शहरका लागि हिँड्यो ।शहरमा धेरै घरहरु । झिलिमिली बत्ति । गाडीका लाइन । यी दृश्यले शुरुमा केही आनन्द त दियो । तर, मन भने गाउँमै थियो ।जसरी सहरका घरहरु जोडिएका हुन्छन्, मानिसको त कुरै नगरौँ । कति निर्दयी, कति कठोर, कति निष्ठुुरी । कसलाई सुनाउनु मनका भावना ?हर्केले जेनतेन एउटा कलेजमा भर्ना भई अध्ययनलाई अगाडि बढाउन थाल्यो । कलेजमा विभिन्न वर्ग र समाजबाट आएका साथीसँग चिनजान त भयो । तर, उसले साथित्वलाई खासै वास्ता गरेन । सरकारी स्कुलमा पढेर अंग्रेजीमा कमजोर हर्केलाई कक्षामा अंग्रेजी बोल्न र पढ्न अस्पष्ट हुँदा खिसी गर्ने साथीहरुकै कारण राम्रो नतिजाका साथ कलेज पास गर्ने प्रेरणा मिल्यो ।हर्के कलेजको पढाइलाई बिट मार्दै बुटवलको बसाइबाट काठमाडौं पस्यो, जहाँ आमाबाबुको सल्लाह र आफ्नै इच्छा अनुसार लोकसेवा पास गरेर सरकारी सेवामा जोडिनु थियो ।स्वयम्भूका दुुई आँखाले हेरिरहेको शहर । अगरबत्ति र दागबत्तिको धुवाँले घेरिएको पशुपतिनाथ मन्दिर । काठैकाठको मन्दिर भएको सहरमा हर्केको बसाइ सुुरु भयो । यत्ति ठूलो सहर, ठुला घर, देशमा यति धेरै बेरोजगार युवायुवती सायद पहिलोचोटि आँखाले देख्दै थियो उसले ।लोकसेवा तयारी कक्षा सकेर गेट बाहिर निस्किँदा आमाबाबुले कसरी खर्च पुर्याएका होलान् भनी एउटा नमिठो दृश्य उसको दिमागभरि नाच्न थाल्यो । अर्कोतर्फ वैदेशिक रोजगारीमा जाने युवायुवतीको ताँती देख्दा मन अमिलो हुन्थ्यो ।त्यस समयसम्म हर्केले सानो मोबाइल किनिसकेको थियो । उसले मार्क जुकर्बरले सञ्चालनमा ल्याएको फेसबुक अकाउन्ट दर्ता गरी चलाउन थालिसकेको थियो । त्यही फेसबुकमा गाउँबाट सहर पढ्न आएकी हुर्की नामकी एउटी केटीसँग उसको कुरा हुन थाल्यो  ।सम्वाद हर्केबाट नै सुरु भयो । कुुरा हुँदै जाँदा उनीहरु चिने त जानेका थिए, तर देखेका भने थिएनन् । दिन बित्दै जाँदा हर्के र हुर्की आफ्नैजस्ता भए । सुख–दुःखका कुराहरु साटासाट भए ।हर्केको परीक्षा नजिक आउन लाग्यो । हुर्कीले सम्झाउथी । शान्त्वना दिन्थी । नआत्तिनु, नाम निस्किन्छ भन्थी ।नभन्दै नाम निस्कियो । तर, मौखिक परीक्षाअगावै हर्के धेरै बिरामी पर्यो । त्यो अवस्थामा सबैभन्दा दुःखी हुर्की थिई भने अर्कोतर्फ आमाबुबा ।असफलता नै सफलताको प्रतीक हो । हर्केले नमिठो खबर हुर्कीलाई दिन चाहेन । किनकि, ऊ हुर्कीको खुसी मात्रै चाहान्थ्यो ।  तर, अलि चलाख हुर्कीले संवादबाटै यो सब बुझेकी हुन्थी । उसले सान्त्वना दिई । हर्केको जीवनमा आफ्नै नभएपनि आफ्नोपनको आभास दिने एकमात्र पात्र थिई हुर्की ।संवादको करिब दुई बर्षपछि बस छुट्ने अन्तिम घडीमा देख्नकै लागि दुवैजनाको भेट भयो । भेट त भयो । तर, समयले सँगै बसेर दुःख, सुख सेयर गर्ने अवसर दिएन ।समय बित्दै जाँदा हुर्कीको बाध्यता भनौं वा विवशता, हरेक दुःख–सुख साटासाट गर्ने हुर्की हर्केलाई आफ्नो एउटा कुरा लुकाउन भने बाध्य थिई । त्यो सधैँ हुर्कीले लुकाइ नै रही ।सायद उसको मौनता उसको घमण्ड होइन, ऊ कुनै परिस्थितिको अगाडि हर्केसँग निःशब्द भएकी थिई । समयसँगै उनीहरुको संवाद हुँदै गइरहेकै थियो ।अहिले हर्के आफ्नै गाउँ ठाउँमा एउटा सानो पेशामा आवद्ध छ । हुर्की पनि आफ्नै पेशामा आवद्ध छे । यो दुवैका लागि खुसीको कुरा थियो । हर्के र हुर्की आजका दिन करिब पाँच वर्षसम्म पनि आफ्नोपनको आभासमा छन् । संवाद पनि जीवित नै छ । दुबै, दुबैको मन मष्तिष्कमा बसेका छन् ।तर, समय र परिस्थितिले कतै हर्के र हुर्की जीवनमा नलेखिएका पात्र पो हुन् कि ? समयको छाल कहाँ कसरी अगाडि बढ्ने हो, त्यो भने समयले बताउला । तर, जुट्न नसकेको सम्बन्ध र बोलेका शब्दहरू बगेको खोलाजस्तै कहिल्यै फर्किएर नआउने रहेछन् ।  #story