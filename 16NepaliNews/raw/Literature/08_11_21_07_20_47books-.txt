हृदयमा कोमलता, व्यवहारमा सरलता, चिन्तनमा उच्चता, अध्ययनको क्षेत्रमा गम्भीर डा. नवराज लम्साल व्यक्ति एक भए पनि उनमा प्रतिभा भने अनेक छन् । उनी लामो समयदेखि रेडियोकर्मीका रूपमा सुपरिचित छन् नै । नेपाली छन्दकविता र गीतको क्षेत्रमा उनको अलग्गै उचाइ पनि छ ।विसं २०५१ बाट रेडियो नेपालको जागिर सुरु गरेका उनी अहिले रेडियो नेपालको उच्च पद कार्यक्रम महाशाखा प्रमुखका रूपमा कार्र्यरत छन् । बीबीसी नेपाली सेवामा विभिन्न कार्यक्रम उत्पादक तथा प्रसारकसमेतको जिम्मेवारी निर्वाह गरिसकेका उनी कविता, गीतलगायत विधा लेखनमा पनि उत्तिकै सक्रिय छन् ।केही कविता सङ्ग्रह, महाकाव्य, बालगीत सङ्ग्रहलगायतका ७ साहित्यिक कृतिसमेत बजारमा ल्याउन सफल उनी ‘जनतासँग प्रधानमन्त्री’ नामक रेडियो लाइभ कार्यक्रम सञ्चालन गरेर दक्षिण एसियामै पहिलो व्यक्तिसमेत बन्न सफल भए ।देशका प्रायः मिडियामा उनका गीत, कवितालगायतका साहित्यिक कृति बेलाबेलामा प्रकाशन, प्रसारण हुने गरेका छन् । रेडियोमा धार्मिक कार्यक्रमदेखि ‘घटना र विचार’ जस्तो फरक राजनीतिक कार्यक्रमसम्म सञ्चालन गर्न सफल उनी थुप्रै राष्ट्रिय तथा अन्तर्राष्ट्रिय पुरस्कार विजेता पनि हुन् । उनको नाम धेरै अध्ययन गर्न रुचाउने साहित्यकारको सूचीमा समेत अटाउने गरेको छ । देश विदेशका साहित्यिक मञ्चमा उभिएर नेपाली गीत, कविता गुन्जाउन सफल लम्सालले अध्ययन गर्न चाहनेका लागि उनले सुझाएका १५ पुस्तक चर्चा उनकै शब्दमा ।तरुण तपसी  दशैं बिदाको सदुपयोग गर्न चाहनेका लागि लेखनाथ पौडेलको ‘तरुण तपसी’ एउटा राम्रो पुस्तक हो । यो पुस्तक तरुण तपसीको सेरोफेरोमा घुमेको छ । यसले पूर्वीय चिन्तन, पूर्वीय अध्यात्म, पूर्वीय विश्वास र पूर्वीय मिथकहरूमाथी राम्रो खेलेको छ । ‘तरुण तपसी’लाई स्वर्गद्वारी महाप्रभुसमेत भन्ने गरिन्छ । पुस्तकका लेखक लेखनाथ पौडेल हुन् । स्वर्गद्वारी महाप्रभुलाई पहिलो पटक लेखनाथ पौडेलले भेट्न गए रे ।सो समय प्रभुले भने ‘म जोगी भएर यहाँ बसेँ । तर तिम्रो गृहस्थी बाँकी छ । घरगृहस्थी सञ्चालन गर्नुपर्छ । बाबुआमा पाल्नुपर्छ । छोराछोरीको विवाह दान गर्नुपर्छ । सबैकुरा हेर । सबैको विवाह दान गर । सबै कुरा सकेका तिमी फर्क ।’ लेखनाथ पौडेलले प्रभुले भनेझैँ सबै कुरा सकेर स्वर्गद्वारी पुगेर त्यहीँ बसेर यो पुस्तक लेखेका हुन् । यो पुस्तकमा अध्ययनले बेग्लै खालको तृप्ति दिन्छ ।शाकुन्तल  महाकवि लक्ष्मीप्रसाद देवकोटाको ‘शाकुन्तल’ पहिलो नेपाली महाकाव्य हो । यो पूर्वीय मिथकका आधारमा लेखिएको छ । यो प्राचीन मिथक दुष्यन्त र शकुन्तलाको कथासँग जोडिएको छ ।विषयवस्तु पुरानो र एउटा मिथक कथा भए पनि यसलाई लेख्ने लेखकीय शिल्पका आधारमा यो नेपाली साहित्यको पहिलो महाकाव्यका रूपमा परिचित छ । कवि देवकोटाको काव्यिक उडानको, काव्यिक कल्पनाको उचाइ, भाषाको प्राञ्जल स्वरूप र विषयविम्बहरूले भरिएको यो कृति असाध्यै सुन्दर छ । यो कृति सबैले पढ्नुपर्छ ।चपाइएका अनुहार  उपन्यासमध्येमा मलाई दौलत विक्रम विष्टको ‘चपाइएका अनुहार’ पनि राम्रो लाग्छ । यसमा धेरै पात्रहरू छन् । क्रिम्रिक भन्ने पात्र पनि छ । ‘चपाइएका अनुहार’ भनेर त्यो विकृति, विसङ्गती, बेथिति, अप्ठ्यारा र जटिलताभित्र राम्रोसँग खेलिएको पुस्तक हो यो। धेरै कम मान्छेलाई थाहा छ दौलत विक्रम विष्टको कृति ‘चपाइएका अनुहार’ । यो पुस्तक युद्धकालीन समयको तात्कालीन झल्को दिने खालको सरल, सहज र प्रिय उपन्यास हो भन्ने मलाई लाग्छ ।  सुकरातको डायरी   ‘सुकरातको डायरी’ डा. गोविन्दराज भट्टराईले लेखेको उपन्यास हो । यसमा साँच्चै नै औपन्यासिकता छ । यो कृतिभित्र करिब सवा २ सय जति पुस्तकको बारेमा र त्यति नै सङ्ख्याका लेखकको विषयमा कथा समेटिएको छ ।यो उपन्यास पढिसक्दा पाठकले सवा २ सय जति पुस्तकको नाम र त्यति नै सङ्ख्याका लेखकको नाम पनि थाहा पाउन सक्छन् । यो प्राज्ञिक कुरो हो । लेखक उत्तरआधुनिक कुरा पनि गर्नुहुन्छ । लेखकको त्यो सोचको यो पुस्तक प्रयोगात्मक पनि भएकाले यो मेरो मनपर्ने पुस्तक पनि हो ।आमाको सपना  म मूलतः कवि हुँ । मेरा ७ वटा पुस्तक प्रकाशित छन् । तीमध्ये २ महाकाव्य छन् । मेरा ती सबै कविता र गीत हुन् । यस हिसाबले पनि कविता र गीतका पुस्तक मलाई अलि धेरै मनपर्छ ।गोपाल प्रसाद रिमालको ‘आमाको सपना’ आधुनिक कविता लेख्न मन पराउने, आधुनिक कवितामा रमाउनेका लागि उपयुक्त पुस्तक हो । कविता के कारणले आधुनिक हुन्छ । कविताको आधुनिक संरचना के हो ? छन्दमा गौण अलङ्कार मिलाएर श्लोक लेखेर कवि बन्नेहरूको भीडमा एउटा आधुनिक गद्य कविताको प्रारम्भ गर्ने महान कवि गोपालप्रसाद रिमाल हुन् । उनको ‘आमाको सपना’ मलाई सुन्दर लाग्छ ।‘आमाको सपना’ आधुनिक नेपाली कविताको पहिलो मानव ग्रन्थ हो । यो पुस्तकले पाठकलाई निकै लाभ मिल्न सक्छ ।    घुम्ने मेचमाथि अन्धो मान्छे   भूपि शेरचनको ‘घुम्ने मेचमाथि अन्धो मान्छे’ कविता धेरै सरल, सम्प्रेस्य हुनु, समयको कुरा हुनु, त्यहाँको जीवन र जगत, सामाजिक जीवन, मानवीय संवेदनालगायत सबैसँग खेल्न सकेको सरलताभित्रको जटिलता र जटिलतालाई पनि सरलतासँग जोड्न सकेको एउटा अद्भूत लेखन, नेपाली कविताको मानव कृति ‘घुम्ने मेचमाथि अन्धो मान्छे हो’ भन्ने मलाई लाग्छ । जो कोहीले पनि यो पुस्तक एक पटक अध्ययन गर्नुपर्छ भन्ने मेरो धारणा हो ।  यो जिन्दगी खै के जिन्दगी  मलाई मनपर्ने कविमध्ये एक हरिभक्त कटुवाल पनि हुन् । उनी गीत र कवितामा पनि अब्बल हुन् । ‘यो जिन्दगी खै के जिन्दगी’ भित्र जुन किसिमको भाषा, विम्ब प्रयोग गरेका छन् ।उदाहरणका लागि ‘हेर्दा हेर्दै चट्ट चुँडिने चप्पलको फिता जस्तो’ भनेर होस् वा ‘मुटु त फलामको भए जाति हुन्छ’ । उनले जीवन र जगतलाई एउटा आफ्नै ढङ्गले, आफ्नै प्रवाहमा सुन्दर काव्यिक उचाइ दिएका छन् । मेरो विचारमा यो पुस्तक पनि पठनीय छ ।   अन्तर्यात्रा  जीवन, जगत र लेखक हुनुसँग केवल कविताको नाममा कविता, नाटकको नाममा नाटक, उपन्यासको नाममा उपन्यासभन्दा पनि चिन्तन हुनु जरुरी छ । पढ्नै पर्ने महत्वपूर्ण पुस्तक स्वामी आनन्द अरुणको ‘अन्तर्यात्रा’ पनि हो ।हाम्रो हृदयभित्र एउटा अन्तर चेतना छ । मानिसभित्र सुकिलो, दिव्य उज्यालो छ । बाहिरको यो उज्यालोले भित्रको उज्यालोलाई छुनुपर्छ । आफ्नो मनलाई, जीवनलाई आफैले कसरी सुकिलो बनाउन सकिन्छ ।कसरी उज्यालो बनाउन सकिन्छ । सहज र सरल बनाउन सकिन्छ । तनाव कसरी मुक्त हुन सकिन्छ । जीवनलाई तनावमुक्त बनाएर कसरी अगाडि हिँडाउन सकिन्छ । यो पुस्तकले सत्प्रेरणा दिन्छ ।नेपालको ऐतिहासिक रूपरेखा   हामीले हाम्रो इतिहास, सभ्यता, संस्कृति, प्रारम्भका विषय पनि अध्यायन गर्नु जरुरी छ । यसका लागि बालचन्द्र शर्माले लेखेको ‘नेपालको ऐतिहासिक रूपरेखा’ पुस्तक उपयुक्त हो जस्तो मलाई लाग्छ ।हुन त नेपाली इतिहासको कालखण्डसँग जोडिएका थुप्रै पुस्तकहरू बजारमा छन् । तर बालचन्द्र शर्माको यो पुस्तकभित्र सरल भाषामा नेपालको भूगोल, प्रकृति, बनावट, इतिहास, राज्यसत्ता सञ्चालनको परम्परालगायत सबै छ । आफ्नो देशको इतिहास जान्न चाहने आम नागरिकका निम्ति यो एउटा सरल रूपरेखा भएको उपयुक्त पुस्तक हो । सरसर्ती संसार  संस्मरणका धेरै पुस्तक निस्किएका छन् । अहिले नाम लिने हो भने म दर्जनभन्दा बढी पुस्तकको नाम लिन सक्छु । तर पछिल्लो चरणमा निस्किएको जिवा लामिछानेको ‘सरसर्ती’ पुस्तक पढ्न मेरो आग्रह छ ।यो पुस्तक उनको कलात्मक उचाइका कारणले भन्दा पनि त्यसमा रहेको सूचना सङ्ग्रह र उनको निजी अनुभूतिका लागि हो । पुस्तकमा उनले संसारभरि यात्रा गरेको देशहरूको सुन्दर विवरण पेस गरेका छन् ।उनको भाषा, लेखनमा इमानदारिता पनि छ । सूचना सङ्कलनमा ‘माथा पश्चिस घन घच्चिस’ गरे जस्तो लाग्दैन । तर उनले सहज रूपमा केही सामग्रीहरू दिन खोजेका छन् । मलाई प्रिय पुस्तकमा ‘सर्सती संसार’ पनि लागेको छ । अध्ययनका लागि उपयुक्त पुस्तक यो पनि हो । एब्स्ट्र्याक्ट चिन्तन प्याज   निबन्धका पुस्तक धेरै छन् । देवकोटाका निबन्धका पुस्तकहरू पनि छन् । तर मलाई शङ्कर लामिछानेको निबन्धहरू अब्बल लाग्छ ।उनको ‘एब्स्ट्र्याक्ट चिन्तन प्याज’ राम्रो लाग्छ । जस्तो प्याज हो, जिन्दगी पनि त्यही भनेर तुलना गरिएको छ । प्याज जसरी छोडाउँदै जाँदा पत्रपत्र गरेर सकिन्छ । जिन्दगी पनि त्यस्तै पत्रापत्रामा छ । जिन्दगीसँग प्याचलाई तुलना गरेको एउटा नेपाली निबन्ध लेखनको सर्वाेच प्रतिभा हुन् शङ्कर लामिछाने । आज रमिता छ इन्द्रबहादुर राइको ‘आज रमिता छ’ एकदमै राम्रो पुस्तक हो । हिजोको सन्दर्भमा उनले हिजो रमिता भनेर चनेका छन् । मलाई हरेक समयको एक एक रमिता भएजस्तो लाग्छ ।लेखक इन्द्रबहादुर राईको लीला लेखनको तेस्रो आयमको सन्दर्भसँग जोडिएर हेर्दा उनको कथामा पनि उपन्यासमा पनि दोस्रो विश्वयुद्ध, बर्माबाट भागेका नेपालीहरू र नेपाल बाहिर प्रवासमा रहेका नेपालीहरूको कथासँग धेरै जोडिएका छन् । आज रमिता छ । मेरो विचारमा ‘आज रमिता छ’ नेपाली उपन्यासले प्राप्त गरेको एउटा ठूलो उपलब्धि र सशक्त प्राप्ती हो ।शिरीषको फूल  शिरीषको फूल साहित्यकार पारिजातको महत्वपूर्ण कृति हो । पारिजातका दुईवटा कृतिको नाम म लिन चाहन्छु । ‘अनिदो पहाडसँगै’ र ‘शिरीषको फूल’ । शिरीषको फूलको त धेरै चर्चा छ ।  यसमा एउटा बेग्लै दर्शन छ ।सरल कथामा सम्प्रेष्य भएर धेरै कुरा बहेका छन् । पारिजात आफै बहेकी छिन् । समय बहेको छ ।  त्यो लोकप्रिय छ र धेरैले पढेका पनि होलान् ।यसको चलचित्र पनि बनेको छ । सँगसँगै उनको अर्काे ‘अनिदो पहाडसँगै’ पनि सुन्दर छ । यो पुस्तक पनि सबैले पढ्नै पढ्ने पुस्तक हो भन्ने मलाई लाग्छ ।     प्रेतकल्प पछिल्लो चरणमा समय, उपभोक्तावादी नीति र संस्कृतिले, ज्यादा प्रचारमुखी मोहले, ग्रुपिजङ र सिन्डिकेटले नेपाली साहित्यमा केही राम्रा पुस्तक पछाडि परेका छन् । त्यस्तै पुस्तकमध्ये नारायण ढकालको ‘प्रेतकल्प’ पनि एक हो ।‘प्रेतकल्प’ले राणाकालीन समयको एउटा तस्बिर प्रस्तुत गरेको छ । उनको भाषा सुन्दर छ । उनको अभिव्यक्ति मीठो छ । उनको चिन्तनको आफ्नै किसिमको दृष्टिकोण छ । उनी एउटा सफा चिन्तनमा लेख्छन् । उनका अरू पुस्तक पनि मैले पढेको छु ।‘प्रेतकल्प’ले जुन उचाइ पाउनुपर्ने हो त्यो पाएन होला । तर यो नेपाली साहित्यमा आएको यो एउटा अब्बल पुस्तक भन्न रुचाउँछु ।श्वेत भैरवी  बीपी कोइरालाका कथा  सङ्ग्रहमध्ये  मानिसले केहीको मात्र कुरा गर्छन् । दोषीको चस्मा पनि कुरा गर्छन् ।  उनका सबै कथा राम्रा छन् । तर मलाई उनको ‘श्वेत भैरवी’ पनि राम्रो लाग्छ ।यसमा जागरणको, मानिसभित्र जागेर आउने मनोदशाको बेजोड प्रस्तुतिमा छ ।मनोविश्लेषणात्कम कथामा र यौन मनोविश्लेषणात्क कथामा बीपी कोइरालको ‘श्वेत भैरवी’ अब्बल छ । मैले पुस्तक अध्ययनका लागि सुझाउँदना बीपी कोइरालको ‘श्वेत भैरवी’ पनि पढ्नुपर्छ भन्छु ।  