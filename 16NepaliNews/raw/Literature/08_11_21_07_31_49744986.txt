
१३ फागुन, बिराटनगर । घटना ०६२ सालतिरको हो । दोस्रो जनआन्दोलनताका भाषाशास्त्री बालकृष्ण पोखरेल नया“ जोस र जाँगरका साथ काठमाडौं पुगेका थिए । साथमा थियो बुढ्यौली उमेरमा लेखेको ‘ऐल’ महाकाव्यको पाण्डुलिपि । छन्दमा लेखिएको महाकाव्य टाइप गराउने योजनामा थिए लेखक पोखरेल ।
तर विडम्वना π हस्तलिखित ऐल महाकाव्यको पाण्डुलिपि राखेको ब्याग कालिमाटीबाट गायव भयो । ब्यागसँगै बालकृष्ण पोखरेलको सपना पनि लुटियो ।
‘बुबा यहा“बाट टंकन (टाइप) गर्न काठमाडौं जानुभएको थियो’ पोखरेलका छोरा मुनाल भन्छन् ‘त्रिपुरेश्वरमा बम बिस्फोट हुँदा बुबा नजिकैको गाडीमा हुनुहुन्थ्यो, भागाभाग हुँदा गाडीमा रहेको बुबाको ब्याग चोरी भयो, ब्यागमा महाकाव्यको पाण्डुलिपिसँगै बुबाको नागरिकता पनि थियो ।’
दुःखका साथ लेखेको महाकाव्य लुटिएपछि बालकृष्णमाथि ठूलो आघात पर्‍यो । त्यो घटनापछि उनले केही समय साहित्य लेखेनन् ।
अध्ययन र अनुसन्धानमा बढी रुची राख्ने पोखरेलले फेरि एकैपटक २ वटा महाकाव्यको लेख्ने प्रण गरे । उनले नेपाली भाषामा ‘रुपारानी’ र अंग्रेजी भाषामा ‘क्वीन रुपा दी ग्रेट’ महाकाव्य लेख्न थालेको केही बर्ष भएको थियो । तर, यी दुबै महाकाव्य पनि अधुरै रहे ।
पोखरेल आफ्नो अन्तिम कृतिका रुपमा एकैसाथ दुईवटा महाकाव्य प्रकाशित गर्न चाहान्थे । तर, आइतबारबाट उनको चाहना सधैंका लागि अन्त्य भयो । ८६ वर्षको उमेरमा पोखरेलको निधन हुँदा उनको अन्तिम इच्छा पनि अधुरै रह्यो ।
मुनाल पोखरेल
‘दशैंमा रुपारानी ७५ प्रतिशत र क्वीन दी रुपा ग्रेट २५ प्रतिशत लेखें भन्नुहुन्थ्यो,’ छोरा मुनाल भन्छन् ‘ बुबाको अन्तिम इच्छा अधुरै भयो ।’
मुनालका अनुसार बालकृष्णले गत बर्ष कृति प्रकाशनका लागि सरकारको सहयोगको अपेक्षा राखेका थिए । गम्भीर बिरामीबाट उठेपछि उनले टाइप गर्न सरकारले सहयोग गरे क्वीन रुपा दी ग्रेट चाँडै प्रकाशन गर्ने बताएका थिए ।
‘बिरामी परेपछि महाकाव्य टाइप गर्न सरकारको सहयोग पाइन्छ कि भनेर बुबाले केही जमर्काे गर्नुभएको थियो,’ मुनाल भन्छन् ‘भेट भएका मान्छेसँग सरकारले सहयोग पाउने इच्छा राख्नुहुन्थ्यो । तर, सहयोग पाउनुभएन ।’
बुबाको अन्तिम इच्छा पूरा गर्न अब आफूले प्रयत्न गर्ने मुनाल बताउँछन् । बुबाले लेखेको रुपारानी महाकाब्य पूरा नभए पनि प्रकाशित गर्ने जमर्काे गर्ने उनले अनलाइनखबरलाई बताए ।
बालकृष्ण आफ्नो साहित्य लेखन पुरा नभएसम्म अरुलाई देखाउँदैनथे । तर, दशैंको मुखमा उनले महाकाव्य ७५ प्रतिशत सकेको छोरा मुनाललाई सुनाए । दशैंयता जेठी छोरी त्रिपुराको घरमा रहेका उनले महाकाव्य लेख्न सकेका थिएनन् ।
‘रुपारानी हामी खोजी गरेर प्रकाशित गर्ने जमर्काे गर्छाैं,’ मुनाल भन्छन् ‘क्वीन रुपा दी ग्रेट पनि खोज्छौं ।’
पोखरेलको अन्तिम इच्छामध्ये छोरीको कृति हेर्ने पनि थियो । शनिबार मात्रै बिराटनगरका साहित्यकार हरि बरालसँग जेठी छोरी त्रिपुरा खनालको कविता संग्रहका बारेमा पोखरेलले कुरा गरेका थिए । बराल भन्छन्, ‘छोरीको कबिता संग्रहको भाषा मलाई हेर्दिनु भन्नुहुन्थ्यो, तर आज यस्तो भयो ।’
पोखरेल भाषा विज्ञानमा अन्तरराष्ट्रिय व्यक्तित्व भएको बरालको बुझाइ छ । विश्वका प्रतिनिधि भाषाको अध्ययन गरेका पोखरेलको खस जातिको इतिहास र पाँच सय बर्ष नामक अनुसन्धानमूलक पुस्तकमा जातीय महत्वका बारेमा लेखिएको बराल बताउँछन् ।
पोखरेलसँग ०४६ सालदेखि नजिक रहेका बराल नेपालले सिर्जनात्मक भाषा विज्ञानका ठूलो विज्ञलाई गुमाएको बताउँछन् ।

