बिर्तामोड — काठमाडौंका प्रचण्डमान श्रेष्ठ र पाल्पाका ढकेश्वर घिमिरे यस वर्षको ‘रुद्रप्रसाद ओली स्मृति राष्ट्रिय कृषि पुरस्कार’ बाट पुरस्कृत हुने भएका छन् । झापाको भद्रपुरस्थित रुद्र–गौरी श्री–अम्बिका ओली प्रतिष्ठानले नेपालमा कफीको उत्पादन, प्रशोधन, प्रवर्द्धन र बजार विस्तार गरेको भन्दै श्रेष्ठ र घिमिरेलाई संयुक्त रुपमा नगद एक लाख एक हजार एक सय एघार रुपैयाँ राशिसहितको राष्ट्रिय कृषि पुरस्कारबाट पुरस्कृत गर्ने निर्णय गरेको हो ।प्रतिष्ठानले यस वर्षको ‘गौरादेवी ओली स्मृति राष्ट्रिय आदर्श आमा पुरस्कार’ बाट बन्दी सहायता नेपालकी अध्यक्ष इन्दिरा रानालाई पुरस्कृत गर्ने निर्णय गरेको प्रतिष्ठानका अध्यक्ष गंगाप्रसाद ओलीले जानकारी दिए । उक्त पुरस्कारको राशि पनि नगद एक लाख एक हजार एक सय एघार रुपैयाँ छ । प्रतिष्ठानले ‘अम्बिकादेवी ओली स्मृति राष्ट्रिय साहित्य तथा पत्रकारिता पुरस्कार’ दाङ घोराहीका पत्रकार दधिराम सुवेदीलाई प्रदान गर्ने जनाएको छ । पुरस्कारको राशिसमेत नगद एक लाख एक हजार एक सय एघार रुपैयाँ रहेको छ । प्रतिष्ठानले यस वर्षको ‘देवी ओली स्मृति राष्ट्रिय बाल पुरस्कार’ का लागि मोरङ बुढीगंगास्थित रक्षा किशोरी समूहलाई छनोट गरेको छ । पुरस्कार राशि नगद ५१ हजार एक सय एघार रुपैयाँ रहेको छ । प्रतिष्ठानले १३ औं सागमा जुडोतर्फ स्वर्ण पदक विजेता झापाकी देविका खड्कालाई नगद २५ हजार एक सय एघार रुपैयाँसहित सम्मान प्रदान गर्ने निर्णय भएको अध्यक्ष ओलीले बताए । उनीहरुलाई वैशाख १४ गते एक कार्यक्रमबीच पुरस्कृत गरिने छ । कार्यक्रममा प्रतिष्ठानले निर्णय गरेको तर, कोभिड–१९ का कारण गत वर्ष वितरण गर्न नसकिएका पुरस्कारहरु समेत प्रदान गरिने अध्यक्ष ओलीले जानकारी दिए । 