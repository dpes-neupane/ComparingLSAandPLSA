काठमाडौँ — ‘कर्णेल गएर तिम्रो महाराजलाई सुनाइदिनु हामी झुन्डिएर होइन, वीरझैं गोली खाएर मर्न चाहन्छौं । हामी देश र जनताको लागि गोली खान तयार छौं ।’ काठमाडौं शोभा भगवतीस्थित मन्दिरमा दशरथ चन्द र गंगालाल श्रेष्ठले तानाशाही शासकको विरुद्धमा उसैगरी आवाज बुलन्द गरे अनि छातीमा गोली थापेरै ढले । जसरी असी वर्षअघि देश र जनताको स्वतन्त्रताको लागि ढलेका थिए ।उनीहरुले तानाशाहीको अगाडि घोडा टेकेनन् । देशको अगाडि पारिवारिक मोह राखेनन् । घटना उही थियो, कथा उस्तै थियो, पात्र उही थिए तर दर्शकले मन्दिर प्रांगणमा देखेका दृश्य थियो, नाटक ‘जनता जागेपछि’ । मंगलबार प्रतिनिधिसभा विघटनविरुद्ध बृहत नागरिक आन्दोलनमा शिल्पी थिएटरले चार सहिदहरुमध्ये दशरथ चन्द र गंगालाल श्रेष्ठलाई गोली हानी मारिएको स्थान शोभा भगवतीमा नाटक प्रस्तुत गरेको हो । त्यतिबेला जहानिया निरंकुश राणा शासनविरुद्ध हाँसीहाँसी मुलुकको स्वतन्त्रताको लागि शुक्रराज शास्त्री, धर्मभक्त माथेमासहित यी दुई सहिदहरुले जीवन बलिदान दिए । दशरथ चन्द र गंगालाललाई मृत्युदण्ड दिनु अघिको दुरुस्तै दृश्य शिल्पीका रंगकर्मीहरुले नाटकमा प्रस्तुत गरेका थिए । दृश्यमा भने गंगालालको रुपमा गोविन्द ओली र दशरथको भुमिकामा रबि श्रेष्ठ थिए । कर्णेल नर शमशेरको भूमिकामा थिए अर्का रंगकर्मी शेखर चापागाईं । २२ वर्षे भर्खरको युवा गंगालाल अघिल्लो दिन मात्र पिता बनेका थिए । कर्णेलले उनलाई सन्तान मोह र जीवनको लालसा सुनाएर तानाशाहीको अगाडि घोडा टेक्न आग्रह गरे । र पनि उनले आफ्नोभन्दा पनि देशको लागि राणा शासकले जनतासँग माफी माग्नुपर्ने अडान राखे । यता फेरि दशरथ गज्रिए, ‘तिम्रो महाराजाले मेरो अन्तिम इच्छा पूरा गर्न सक्छ ? यदि सक्छ भने म राणा शासन अन्त्य भएको हेर्न चाहन्छु ।’सैनिक र कर्णेलको गर्जन, दुवै आँखामा पट्टी लगाएका दुई सहिदको बुलन्द आवाज, बन्दुकको कारुणिक ध्वनी, रगतको दृश्यले सहभागी दर्शकलाई आठ दशक अगाडि पुराइएको थियो । ‘ढाल्नु छ सत्ता अब तानाशाही शासकको ।’ नाटकको सुरुआती दृश्यमा नै प्रयोग गरिएको यस कोरस ध्वनीले अझैपनि दशरथ र गंगालाल जस्ता सहिदहरुले चाहेजस्तो मुलुक परिवर्तन भएको छैन भन्ने भावलाई प्रतिकात्मक रुपमा भन्दै थियो । नजिकै रहेको दशरथ र गंगालाल मूर्तिलाई नाटकका पात्रमा जीवन्त रुपमा रुपान्तरण गरी नियालिरहेको आम दर्शकको मुहारमा झल्कन्थ्यो । समय फरक, शासक र सत्ता फरक भएपनि आम जनताले त्यसको महसुस गर्न नपाएको रंगकर्मी चापागाईंले बताए । ‘पहिले र अहिलेको शासन सत्तामा अहिले पनि केही फरक छैन । मात्र शैली फरक भएको छ । यसैविरुद्ध हामी कला मार्फत आएका छौं,’ उनले भने । नाटकलाई प्रतिगमनविरुद्ध सहिदहरुको कथालाई प्रतिकात्मक रुपमा देखाइएको नाटककी परिकल्पनाकार तथा निर्देशक पवित्रा खड्काले बताइन् । उनले भनिन्, ‘हाम्रा वीर सहिदहरु दशरथ र गंगालालको त्यो आवाज राणा शासनविरुद्ध थियो भने यो अहिलेको शासकको प्रतिगमन विरुद्धको हो ।’नाटकमा सेनाको भूमिकामा अजय लामा, रबिन परियार थिए । त्यस्तै कोरसमा मञ्जु गिरी, नम्रता अर्याल, सुमित्रा लामिछाने, सञ्जय शाही लगायतका कलाकारहरुको सहभागिता थियो । नागरिक आन्दोलनलाई समर्थन गर्दै स्रष्टाहरु कैलाश राई, अरुणदेव लगायतकाले आफ्नो शब्द र सिर्जनामा शासकविरुद्ध आवाज बुलन्द गरेका थिए भने अग्रज कवि दुर्गालाल श्रेष्ठले कार्यक्रमका लागि नेपाल भाषाको कविता रेकर्ड गरी पठाएका थिए ।