काठमाडौँ — जापानको चुकुबा विश्वविद्यालयमा प्राध्यापनरत कमल लामिछानेले अन्तर्दृष्टि पुरस्कार स्थापना गरेका छन् । शिक्षक, विद्यार्थी र पत्रकारलाई पुरस्कृत गर्ने गरी पुरस्कार स्थापना गरिएको लामिछानेले बिहीबार जारी गरेको विज्ञप्तिमा जनाइएको छ । देशभर समावेशी तथा एकीकृत शिक्षा कार्यक्रम सञ्चालन गर्ने तीन सयभन्दा बढी विद्यालयमा अध्यापनरत शिक्षकमध्ये एक जनालाई ‘अन्तर्दृष्टि नमुना शिक्षक पुरस्कार’ र तिनै विद्यालयमा अध्ययनरत अपांग विद्यार्थीहरूसँग हातेमालो गर्दै आएका एक जना अपांगता नभएका विद्यार्थीलाई पुरस्कृत गर्ने गरी ‘अन्तर्दृष्टि हातेमालो पुरस्कार’ स्थापना गरेको उनले बताएका छन् ।साथै पत्रकारिताका माध्यमबाट अपांगता भएका व्यक्तिहरुको समग्र विकासमा सघाउने एक जनालाई पत्रकारलाई पुरस्कृत गर्न ‘अन्तर्दृष्टि प्रोत्साहन पत्रकारिता पुरस्कार’ पनि स्थापना गरिएको उनको भनाइ छ । ‘एक शिक्षकले आफ्नो व्यवहार र शिक्षण सिकाइ क्रियाकलापका माध्यमबाट हजारौं विद्यार्थीलाई सकारात्मक बनाइदिन सक्छ,’ उनले भनेका छन्, ‘एक विद्यार्थी शिक्षक, अभिभावक र वातावरण असल पाउादा अन्य सहपाठी र समाजसाग हातेमालो गरेर उदाहरणीय बनिदिन सक्छ । सकारात्मक परिवर्तनका संवाहक शिक्षक र विद्यार्थी नै हुन् भन्दा फरक नपर्ला ।’ अन्तर्दृष्टि नमुना शिक्षक पुरस्कारको रकम २० हजार रुपैयाँसहित प्रमाणपत्र, अन्तर्दृष्टि हातेमालो पुरस्कारको रकम १० हजार रुपैयाँसहित प्रमाणपत्र र अन्तर्दृष्टि प्रोत्साहन पत्रकारिता पुरस्कारको रकम १० हजार रुपैयाँसहित प्रमाणपत्र रहने उनले जानकारी दिए । 