म जब कुनै सफलताको नजिक पुग्छु त्यो सफलतामा रमाउन आमा आइपुग्छिन् । जब असफलताको मारमा चिन्ताग्रस्त हुन्छु सम्झाउन आमा नै आइपुग्छिन् । जब हर्षले अच्चम्भित हुन्छु, 'हय ! जेई !!' भन्दै आमालाई नै सम्झिन्छु । जब चोटपटक वा रोगब्याधीले औधि सताउँछ, 'अया ! जेई !!" भन्दै आमालाई नै पुकार्छु ।हो म ती ज्यालाई आमा भन्नथालेको धेरै भैसक्यो, तर 'आम्मै नि !' भन्ने उद्गार मेरो मुखबाट किमार्थ निस्कँदैन । स्वतःस्फूर्त 'जेई' नै निःसृत हुन्छ ।ती ज्यालाई मैले कहिलेदेखि आमा भन्न थालेँ हुँला ? जान्ने रहरले आफ्ना स्मृतिका पानाहरु पल्टाउन थालेँ, पलपल, घडी, प्रहर, दिन, महिना, वर्षका मसिना तथा मोटा पानाहरु फरररर । जब धेरै तलतल र परपर पुगेँ, स्मृतिपानाहरु मधुरिँदै जान थाले । म त्यहाँसम्म पुगेँ जहाँसम्म मैले मुश्किलले ज्या र आमाको अनुहार छुट्याउन सकेँ । पुस्तकका पानाहरुका पृष्ठसंख्याजस्तै स्मृतिका प्रत्येक पानाको पृष्ठान्तमा आमाको अनुहार पृष्ठाङ्कित भएको भेटिँदो रहेछ । माथिका पानाहरुमा पृष्ठसंख्यामा सिमित मेरी आमालाई जतिजति तलका पानाहरुमा खोज्दै गएँ, बिस्तारै पृष्ठान्तबाट माथितिर उक्लँदै गइन् र पानाको पेटमा आफ्नो अग्रस्थान ओगट्दै गइन् । अन्तिम अन्तिमतिरका अत्यन्तै मधुरा पानाहरुमा त ज्या नै ज्या मात्र थिइन् । आह ! कस्तो बिडम्बना !! जुन पानाहरुभरि ज्या नै ज्या मात्र स्मृतिअक्षरहरु भरिएका थिए, तिनै पानाहरु मधुरा र पढ्नै नसकिने भैसकेछन् ।०००हो म त्यहाँसम्म पुगेँ जहाँसम्म पुग्न सक्थेँ । बाल्यकालको प्रारम्भिक अवस्थासम्म पुगेँ र त्यतै अडिएँ ।म आफ्ना हातखुट्टा छिन्कीछिन्की एकनाशले "जेइ ! जेइ !" स्वर निकाल्दै चिच्याइरहेको थिएँ । यतिबेला म मेरा दुई दिदीहरु र एकजना दाइको बाहुपासमा बाँधिएको थिएँ । गाउँको प्राथमिक स्कूलको बेन्चमा बसेका अरु बच्चाहरु अनौठो मानेझैँ मेरो चर्तिकला स्तब्ध भएर हेरिरहेका थिए । त्यतिबेलाकी प्राणभन्दा प्यारी 'ज्या'को आगमनको प्रतिक्षामा मोटामोटा आँशु बगाउँदै रोइरहने म नै थिएँ ।म कतिसम्म भाग्यमानी भने बच्चाकालमा मेरो धरालो तीनतीनजना दिदीदाइहरुले गर्थे र उनीहरुसँगै म उमेर नपुग्दै स्कूल जान थालिसकेको थिएँ । अहिलेकी मेरी आमा त्यतिबेला 'ज्या' मा मात्र सिमित थिइन् । उनी आफू काम र मेलापातमा निस्कँदा मलाई दिदीहरुको जिम्मा लगाउँथिन् । दिदीहरुको उमेर थोरैले फरक भए पनि उचाइ तथा बालसुलभ स्वभावमा उस्तैउस्तै थियौँ । जबसम्म ज्या कामबाट फर्किन्थिनन्, त्यसबेलासम्म म दिदीहरुको हातेपासोभित्र कैद भएर 'जेई ! चाँरि आइजाऊ क्या मेरी जेई !' भनी रोइरहेको हुन्थेँ । मलाई तिमाल्न दिदीहरुको तेह्रौँ प्रयास असफल हुन्थ्यो र मसँगै उनीहरु पनि रुन थाल्थे । मलाई तिमाल्न 'ज्या' नै आइदिनुपर्थ्यो । ज्या मेरो नगिच आइदिएपछि म आँशु पुछ्दै उनको काखमा घुस्रन्थेँ । उनले गर्नसक्ने कुरा नतिम्लिउन्जेल मलाई काखमा राखेर आफ्नो सुख्खा दूध चुसाउनु हुन्थ्यो ।  दूध सुकिसकेका लाम्टा चुस्दा उनलाई साह्रै पीडा हुन्थ्यो रे ।  म कान्छो सन्तान भएकोले चारपाँच वर्षको उमेरसम्म पनि ज्याका दूध चुसिरहने सौभाग्य पाएको थिएँ । चारपाँच वर्षसम्म त ज्याका दूध के आउँथे ? ज्या मेरो लतबाट हैरानी खेपेपछि मलाई त्यो लत छुटाउन आफ्ना दूधमा खुर्सानी वा तीतो टर्रो चिज आफ्ना स्तनमा दल्थिन् रे ।बारम्बार दूध तीतो र पीरो हुन थालेपछि मैले ज्याको दूध चुस्न छाडेर आफ्नै भोटीको फेर चुस्थेँ रे । स्मृतिको धुमिलताले गर्दा कुन 'रे' हो र कुन 'हो' हो छुट्याउन मुश्किल भैरहेको छ यतिखेर ।०००म सानैदेखि दूधदहीको असाध्यै भोगी । कराहीमा दूध उम्लिन नथाल्दै बटुका लिएर चुलोको डिल नछाड्ने । मोही पार्न थाल्नुअघि नै दही थाप्न बटुको ल्याएर बाको अघिमुख आइहाल्ने ।'यो त खाएर कहिल्यै अघाउँदैन' भन्दै कुनै दिन ज्याले सिङ्गै ठेकी दही मेरो हात लगाइदिइन् । पूरै दहीले भरिएको ठेकी मैले उचाल्न त के हल्लाउन पनि सक्तिनथेँ । मद्दतको लागि दाइलाई पुकारेँ । मभन्दा दुई वर्षले मात्र जेठो ठूलदाइ सानैदेखि बलियोबाङ्गो, जोडदार जिउको ।'आइज कान्ठा !' भनेर मलाई बोलाउँदै ठूलदाइले ठेकी घिसार्दै बाल्दारीतिर लगे । म खुशी हुँदै बटुका समातेर दाइको पछिपछि लागेँ ।"थाप् दै ।" भन्दै मैले हलचल गर्न नसकेको ठेको दाइले सजिलै तेर्छो पारिदिए । ठेकी जति बाङ्गो पारे पनि जमेको दही बटुकामा खस्दै खसेन । दाइले दही झार्न नसकेपछि म ठेकी हल्लाउन तम्सिएँ । दाइले बङ्ग्याइसकेको ठेकोलाई ढलाउन के गाह्रो थियो र ? मैले छुने बित्तिकै ठेको ग्वाम्लाङ्ग भुइँमा ढलिहाल्यो । दही हुतुतुतुतु थाल बटुकामा भरिएर बार्दलीभरि पोखियो । बार्दलीको खापखापबाट तर आँगनभरि पोखियो । हाम्रो यो बिठ्याइँ देख्नेबित्तिकै ज्या आएर दाइलाई तीनचार झापट लगाइदिइन् । दाइले पिठ्यूँ र टाउकोको चोट मुसार्दै गर्दा ज्या मतिर झम्टिन आइपुगिन् । आफ्नो आङमा ज्याले छाडेको हात नपर्दै "अया जेइ नि !"  भन्दै म डाँको छोडेर चिच्याउन थालिहालेँ । त्यो चिच्याहटले ज्याका एक चड्कन बाहेक थप खानुपरेन । तैपनि धेरै चुटाइ खाएझैँ म धेरैबेरसम्म हिक्कीहिक्की रोइरहेँ । दाइले आफ्नै दुई हत्केलाले बटुकाको दही उबाएर मेरो मुखमा हालिदिन थाले, मैले मान्दै मानिन र हातखुट्टा छिन्कँदै चिच्याइ नै रहेँ । आखिरमा ज्यालाई अब कहिले पनि पिट्दिन भन्ने किरिया खुवाएर ज्याकै काखमा बसी उनकै हातबाट दही खुवाउन लगाएपछि मात्र म तिम्लिएँ । त्यतिबेला अरुको भन्दा ज्याको पिटाइ बढी दुख्दथ्यो । तर जुन दिन ज्याको पिटाइ खाइन्थ्यो त्यसै दिन झन् दिनभरि नै ज्यालाई छोड्न मन लाग्दैनथ्यो ।०००म अलिकति ठूलो भैसकेको थिएँ । विदाका दिनहरुमा दाइलाई पछ्याएर गाई-गुवाला जान्थेँ । त्यसबेला गिरी खेल (डण्डीवियो) र कन्नेबल (पिठ्यूँमा बलले हिर्काउने खेल) केटाकेटीहरुमा खुबै प्रचलनमा थियो । घरका आँगनहरुमा खेल्दाखेल्दै साथीका ज्याबा आएर आफैसँग खेलिरहेको साथीलाई पिट्दै लग्दा साह्रै नै नरमाइलो लाग्थ्यो । तर गुवाला पुगेपछि भने दिनभरि मनलाग्दो खेल खेल्ने सुविधा हुन्थ्यो । गिरीको यति लत बसेको थियो कि रात पनि नपरिदिए हुन्थ्यो झैँ लाग्थ्यो । शुरुशुरुमा दाइहरुले गिरि खेलेको रमाइरमाइ हेरिरहेको हुन्थेँ । लौरोले गिरी धेरै पर उछिट्याएपछि दाइले मेरो विशेषज्ञता उपयोग गर्दै गिरि टिप्न मलाई अह्राउँथे । म दगुर्दै गएर गिरि उछिट्याएको ठाउँदेखि चार-आठ-बाह्र-सोह्र-बीस 'एकघरी', चार-आठ-बाह्र-सोह्र-वीस 'दुईघरी' भन्दै गिरीले भुइँ नाप्दै गिरि खसेको ठाउँसम्म पुग्थेँ । गिरीले भुइँ नाप्दा अरुले बढी घरी आउने गरी तिकडम र छलछाम गरी एकै ठाउँमा गिरि फननन घुमाएको देख्थेँ तर आफूले त्यो विधि जान्दिनथेँ । त्यसो गर्दा प्रतिद्वन्द्विले थाहा पाए भने 'निमान् ! निमान् !' भन्दै नियमापत्ति गरिहाल्थे ।गिरि खेलको फाइदा के भैदियो भने स्कूलमा नसिक्दै एकदेखि तीनचारसयसम्म सजिलै फररररर गन्न सक्थ्यौँ । चारका दुना चार-आठ-बाह्र-सोह्र-बीस गुरूले नसिकाउँदै जानिसकेका थियौँ । अहिले गणित विषय बढी मन पर्नुको कारण यो हुनसक्छ । एकाबिहानै गुवाला गएको बखत एकदिन खेलमा यति जम्यौँ कि अँध्यारो भएको पत्तै भएन । अँध्यारो हुनथालेपछि बल्ल थाहा भयो कि 'हामी त गाईबल्ल(गाईगोरु) ल्याएर गुवाला पो आएका थियौँ केरे ?' अनि धुइँधुइँति गाईबल्ल खोज्न थाल्यौँ । भेटिए पो ? वरपर जताततै खोजेर पनि केही सिप नलागेपछि रित्तोहात लुरुलुरु घरतिरै फर्कियौँ । घर नजिक पुगेपछि गाईबल्ल घर नजिकको गोठको किलामा बाँधिइसकेको माथिबाटै देख्यौँ र हराएका रहेनछन् भन्ठानी ढुक्क भयौँ । जसै बिरालो चालले घरको आँगन के टेकेथ्यौँ ज्या आएर अघि लागेका दाइलाई रामधुलाई गर्न थालिहालिन् । हाम्रो चालाले रिसले आगो भएकी ज्या हाम्रो पूजा गर्न पहिलेदेखि नै सिर्केनो लिएर तमतयार भैसकेकी रहिछन् भन्ने हामीलाई के थाहा ? बा भने हामीप्रति अलिकति उदार नै थिए । उनका रिस ढिला उठ्थे र बाका रिस नउठुन्जेल ज्याले नै यो जिम्मेवारी पूरा गर्थिन् ।उता दाइले चुटाइ खाइरहेका थिए यता म "ऐयायायाया !!" भन्दै चिच्याइरहेको थिएँ । पहिले नै चिच्याएमा चुटाइ खानबाट जोगिइन्छ भन्ने बुझेको हुँदो हुँ । यो पटक भने मेरो पूर्वचिच्याहटले पनि काम गरेन । दाइलाई मर्मत गरेर छोडेपछि ज्या मतिर झम्टिन आइन् र मलाई उसरी नै चुट्न थालिहालिन् । यो अनुभव मेरो लागि अभूतपूर्व थियो ।"अब खेल्दिन क्या जेइ । छार्देउ नमार !" भनेर जतिपटक भने पनि छाडे पो ! कोलोहालो मच्चाउँदै जति पुकार चित्कार गरे पनि ज्याले सुन्दै सुनिनन् ।ढलेका दाइ उठेर भाग्न खोज्दै थिए, ज्याले चालपाएर मलाई र दाइलाई एउटै डोरीले हातखुट्टा बाँधिदिई आँगनमै लडाइदिइन् । आफू भने घरभित्र पसिन् । आँखाबाट आँशु र नाकमुखबाट र्‍यालसिँगान छोडेर स्वर मिलाईमिलाई भाका फेरीफेरी हामी दुईभाइ केहीबेरसम्म अँध्यारो आँगनमा रोइरह्यौँ । दाइले स्वर कम गर्दै लगे र मलाई फकाउन थालेः "अब नरो कान्छा । ज्या भित्र गइहालिन् । ज्याले अब मार्दिनिन् ।" दाइको यो शान्त्वनाले मेरो रुवाइ केही कम भयो ।एकछिनपछि ज्या त सिस्नो र पानी ल्याएर घरबाहिर निस्किन् र हाम्रो नजिक आइन् ।त्यो देखेर सातोसतारो हराएसरि म तर्सिएँ । अनि "ऐयायायायाया, त्यो यता नल्याऊ क्या जेई" भन्दै चिच्याउन थालेँ । पिट्दा पनि हत्पति नरुने दाइ त्यो देखेर मसँगै "ऐयायायाया !" गर्दै चिच्याउन पो थाले । हाम्रो नजिक आएपछि सिस्नो पानीमा चोप्दै हाम्रा पिँडौला र कुइना खोजीखोजी झप्पाझप हान्न थालिन् । हानेको ठाउँमा सिरिक्क पोल्थ्यो र शिरसम्मै झनननन झ्वाँला छुट्थे । हामी पीडाले जति चिच्याए पनि ज्या थामिँदै थामिइनन् ।हातखुट्टामा असह्य पीडा भयो । पूरै शरीर सिस्नोको पोलाईले झमझमाउन थाल्यो ।"अब कहिल्यै पनि गिरी खेल्दैनौ क्या जेइ ! हाम्लाई नमार क्या जेई !!" भन्दै ज्याका हातखुट्टा ढोक्नथालेपछि बल्ल उनी होशमा आइन् र बररररर आँशु झार्दै भनिन् : "तिमीहरु पढेलेखेर ठूला बनौला भन्ने कत्रो इरादा थियो मेरो ? तिमीहरु त नचाइने काममा लागेर लफङ्गा हुनेभयौ । मेरो ईच्छा माटोमा मिलाइदिने भयौँ तिमीहरुले । म तिमीहरु बिग्रिएको देख्न चाहन्न । फेरि पनि यसै गर्‍यौ भने ढिकमनि पुगेर म हामफालेर मर्नेछु ।"हामीले अब गिरि खेल लगायत कहिले पनि नराम्रो काम गर्नेछैनौँ भन्दै कान समात्यौँ । बाले आएर हातखुट्टाका डोरी फुकाइदिए । हामी दुखाइले खोच्याउँदै भित्र गएर ओछ्यानमा पल्टिएर हिक्कीहिक्की रुनथाल्यौँ ।खाना पाकेपछि ज्याले दुईभाइलाई खाना खान उठाइन् । जति सम्झाए पनि र जति डर देखाए पनि दाइ भने उठ्दै उठेनन् । मलाई भने ज्याले बोकेरै चुलोको छेउमा पुर्‍याइन् । आफ्नै हातले भात मुछिदिएर सिस्नोको डर देखाईदेखाईथालभरिको भात नख्वाई ज्याले छोड्दैछोडिनन् मलाई ।ज्याले हरेक राति सुत्नुअघि कथा र शिलोक हालिदिन्थिन् । गाउँछ गीत नेपाली भन्ने गीत र रामायण असाध्यै मीठो लयमा सुनाउँथिन् । हामीलाई त्यसको अर्थ पनि लगाइदिन्थिन् । हामी चारभाइबैनी त्यो सुन्दासुन्दै भुसुक्कै निदाउँथ्यौँ ।आज पनि ज्याले कथा सिलोक र गीत सुनाउन खोजिन्, सकिनन् । दिदीहरु पनि भाइहरुलाई यसरी पिटेकोले ज्याको विरोधमा नखाएरै सुतिदिएका थिए । दाइले पनि भोक हडताल शुरु गरेका थिए, के सुनून् कथाहरु ।ज्या भन्दै थिइन्"मेरो लागि होइन । मैले तिमीहरुकै भविष्यको लागि पिटेकी हुँ !"बालाई र मलाई खाना खुवाइसकेपछि बिछ्यौनामा आइन् र दाइलाई एकापट्टि र मलाई अर्कोपट्टि काखी च्यापेर थमथमाउन थालिन् । ज्याले खाना खाएकै थिइनन् । सबै भाइबहिनीलाई नखुवाई आफू खाँदै खाँदिनथिन् । दाजु र दिदीहरु भोकै सुतिदिएकोले उनी पनि आज भोकै परिन् ।हातखुट्टा सिस्नोको चिलाईले पोलिनै रहेको थियो । अँहँ निद्रा लाग्दै लागेन !"अझै निदाइनस् ?" मेरा सजल आँखा खुल्लै देखेपछि ज्याले फेरि हप्काइन् "निदाइनस् भन् फेरि ल्याउँछु सिस्नो ?"बलजफ्ती आँखा चिम्लनै पर्‍यो । दाइले भने सिस्नोको पोलाइ पनि खेपेछन्, निदाएर स्वाँस्वाँ गर्न थालिहाले । मैले फेरि सिस्नो खाइने डरले पनि निदाएझैँ गरिरहेँ ।एकछिनपछि आँखा आधा उघारेर चियाएँ, ज्या उठेर हाम्रा हातखुट्टा नौनीले मिनिदिँदै थिइन् । नौनीले सिस्नोको पोलाई कम हुँदोरहेछ । खुट्टामा पानी तप्पतप्प झरिरहेको जस्तो शितल हुन थाल्यो ।आँखा पूरै उघारेर हेरेँ ज्या त असनधारा रोइरहेकी ! उनको गहबाट बगिरहेको आँशु खुट्टामा झरेको रहेछ, त्यसैले चीसो भएको रहेछ ।मैले "नरोऊ जेइ ! मलाई सिस्नाले पोल्न छोडिसक्यो !" भन्दै उनका आँशु पुछिदिन थालेँ ।०००त्यसपछि ज्यालाई दुईपटक बेसरी रोएको थाहा पाएँ । पहिलो, मेरो पछाडिकी एक बहिनी तीनचार वर्षको उमेरमा बित्दा । मैले बहिनी बितेपछि बहिनीकै जूठो दूध चुसिरहेको रहेछु । दोस्रो, एकवर्षअघि मात्र बिहे भएकी ठूल्दिदी सुत्केरी अवस्थामा बित्दा । अर्की एउटी दिदी म जन्मिनुपहिले नै दुई वर्षको उमेरमा बितिसकेकी रहिछिन् । त्यसबेला पनि यसरी नै रोइहोलिन् मेरी ज्या । त्यो पीडामा मात्र उनले हामीप्रति खन्याउने माया थोरै कम भएको हुँदो हो । रात पर्न थाल्यो कि अहिल्यै मर्छु भन्दै छाति पिटीपिटी रुन्थिन् उनी ।केही वर्षपछि त्यो घाउ विसेक हुँदै गएपछि हामीहरुप्रति उत्तिकै माया खन्याउन थालेकी थिइन् ।०००गाउँको प्राइमरी स्कूलमा त्यतिबेला तीनकक्षासम्म मात्र पढाइ हुन्थ्यो । चारकक्षा पढ्न डेढघण्टा पैदल दूरीमा रहेको सेरिगाउँको स्कूलमा पढ्न जानुपर्ने भयो । बिचमा घना सालघारी थियो र हाम्रो गाउँदेखि ठाडो उकालो पनि उत्तिकै थियो । बाटो चाँफा पुगेर ओरालो झरेपछि पानेखोलो तर्नुपर्थ्यो र फेरि केही उकालो चढेपछि मात्र सेरिगाउँको स्कूल आइपुग्थ्यो । पानेखोलामा काठे पूल त थियो तर मक्किइसकेको । तर्दा नै आँखा रिङ्ने । हामी चारभाइबहिनीलाई चार कक्षामा भर्ना गरिदिन ज्या आफै सेरिगाउँसम्म आइन् । त्यतिबेला चप्पल जुत्ताको प्रचलन आइसकेको थिएन नाङ्गै पाइताला हिड्नुपर्थ्यो । बाटोभरि ढाँर हुन्थे । ठेस लाग्दा आमाले आफ्नो बर्को, धरो, धोती जेमा हात गयो त्यही च्यातेर घाउ बाँधिदिन्थिन् । पहिलो दिन सेरिगाउँसम्मै म ज्याको पिठ्यूँमा सवार भएँ । अत्यास लाग्ने दूरी र उकालो, नयाँ ठाउँ, नयाँ शिक्षक, नयाँ विद्यार्थीहरु, नयाँ अंग्रेजी अक्षरहरु । बानी पर्न निकै हम्मेहम्मे भयो । हप्ता दिनसम्म ज्याले नै जङ्गल पार गराइदिइन् । बाँकी दिनहरुमा दिदीहरुको जिम्मा लगाइयौँ । पानी पर्दा वा आँधीघुइँटो गर्दा ज्या घरको काम छोडेर स्कूल वा चाँपासम्म पुगेकी हुन्थिन् । छाताको प्रचलन पनि थिएन । पानी परेमा स्याँकू, केराका पात वा प्लास्टिकले आङ ओत्नुपर्थ्यो, आमा भिज्दै हिड्थिन् भने हामी स्याँकूमा घुस्रन्थ्यौँ ।स्कूल सहज भइसकेपछि हामीहरुमा अर्को जिम्मेवारी पनि थपिदिइन् ज्याले । स्कूलबाट फर्कँदा दिदीहरुले जङ्गलबाट स्याउला भाँचेर ल्याउनुपर्ने र हामी दाजुभाइले सुकेका दाउरा, सल्लाको झर्को र सिम्तो चुल्याउनुपर्ने (संकलन गर्ने) । राति पढ्नको लागि सल्लाको झर्को र सिम्तोले उज्यालोको काम गर्थ्यो । खाना खाइसकेपछि त्यही उज्यालो बालेर हामीहरु ज्याको वरिपरि बस्थ्यौँ । दिनभरि पढेका कुरा किताबकापीका पाना पल्टाईपल्टाई ज्यालाई सुनाउँथ्यौँ । आफ्नो पढाइ सुनाइसकेपछि मात्र ज्याका सिलोक र गीत सुन्न पाइन्थ्यो ।"परिश्रमभन्दा ठूला कुरा केही छैन । परिश्रम गर्न हिन्ति (लाज) मान्न हुँदैन ।" भनिरहन्थिन् ज्या ।एकदुई दिन बिराएर गोठको मल (भकारो) सोर्नुपर्ने र विदाका दिनहरुमा राङ्ङे (ठूलो) डोकोमा वनबाट कुसुम (सल्लाको सुकेको पात) सोर्नुपर्ने जिम्मेवारी पनि थपिदिइन् ज्याले । यो काम गर्दिन भन्ने विकल्प नै छोड्दैनथिन् । मान्छेको जातले सबै काम सिकेपछि मात्र पछि जीवन जिउन सजिलो हुन्छ भन्ने उनको मान्यता थियो । कार्त्तिक र चैत्र महिनाका बिहानी वा विदाका दिनमा खेतबारीमा मल पनि बोक्थ्यौँ । हामी दुईभाइले हलो जोत्न पनि त्यसैबेला सिकिसकेका थियौँ । हातखुट्टा पोल्न छोडे पनि सिस्नोले चेत पोल्न छोडेको थिएन । नाइँ भन्न सक्दैनथ्यौँ ।ज्या घरबाट अलिकति टाढा निस्कँदा ठूल्दिदीलाई अधिकार प्रत्यायोजन गर्दै भन्थिन्, "यिनीहरुलाई हेरेस् । काम गराउँदै पढाएस् ।" ठूल्दिदी त झन् आमाभन्दा उग्र स्वभावकी । आफूले पनि उर्लीउर्ली काम गर्नुपर्ने, हामीहरुलाई पनि त्यसरी नै काम गराउनुपर्ने । उनको हातमा एउटा लठ्ठी कहिले पनि छुट्दैनथ्यो । उनको आदेश पालन नगरेमा वा अलमल गरेमा त्यही लठ्ठीले निर्दयतापूर्वक स्वाँट्ट स्वाँट्ट सोठ्याइहाल्नुपर्ने । तसर्थ ज्याभन्दा पनि हामी ठूल्दिदीसँग बढी तर्सन्थ्यौँ । ठूल्दिदीसँग काम गर्नुपर्दा बरु ज्याकै शासन राम्रो भन्दै ज्या छिट्टै फर्किए हुन्थ्यो भन्ने कामना गर्न थालिहाल्थ्यौँ । बर्खाको समय सबैभन्दा रमाइलो लाग्थ्यो । गाईवस्तु लिएर जङ्गलभित्र रहेको गोठमा केही महिना बस्नेगरी परिवारका सबै सदस्य जान्थ्यौँ । ज्याले घर पनि हेर्नुपर्छ भनेर घरमै बस्ने निहुँ बनाएमा पनि हामीहरु उनलाई गोठ नलगी मान्दै मान्दैनथ्यौँ । गोठ एउटै कोठाको हुन्थ्यो । एकातिर गाईवस्तु हुन्थे, अर्कोतिर घाँसको बाक्लो ओछ्यानमा च्यादर बिछ्याएर हामीहरु सुत्थ्यौँ । बिहानै च्याउ खोज्न जान्थ्यौँ । सबैभन्दा सुन्दर लाग्थे: झारमा भुकुक्क उम्रेका सल्लेऊ, कल्लेऊ, चिल्लेउ, सङ्राइना र ओख्लाडोख्ला च्याउ । च्याउको तरकारी ढिँडोमा मुछेर खानुजत्तिको मीठो भोजन अरु हुँदैनथ्यो । बारीका दूधे मकै गोठभित्र पोल्दै खाँदै गर्थ्यौँ । खन्न्यो, बेरुला, तिमिला र आमका स्वादिष्टतम् फलफूल पाइने मौसम थियो । गाईभैँसी ब्याउने समय त्यही थियो । झम्झम् पानी पर्दा सालघारी कराइरहेको । निन्याउरी र अरु किराहरुको गीत नजिकैबाट सुन्न पाइने । खरको छानोबाट तरररर खसिरहेका मोटामोटा पानीका बुँदहरुमा परेको इन्द्रेणी हेरेर कहिल्यै नअघाइने । पानी पर्यो कि पानेखोला र मुग्लुखोलामा भेल उर्लिएको प्रष्टै देखिने । त्यतिबेला सिधा पारिपट्टि हुतुमछराको भलको छहरो (झरना) परपरसम्म पानी कुहिरो लगाउँदै डरलाग्दो आवाज निकालेर खोलामा झर्थ्यो । भेल आयो कि हुतुमछरो उधुम मच्चाउँथ्यो र भयंकर गर्जनसहित हुतहुतहुतहुत गर्दै हामी जहाँ भए पनि बोलाइहाल्थ्यो, हामी खोप्याढुङ्गाको टाकुरमा लड्दैपर्दै पुगेर त्यो दृश्य रमाईरमाई एकतमासले हेरिरहन्थ्यौँ ।ज्या नजिक हुँदा मात्र यी सारा दृश्यहरु सुन्दर लाग्थे । ज्या घरतिर लागिन् भने त आँखामा आँशु उमारेर ज्याकै प्रतिक्षामा भित्रै धुम्धुम्ति बसिरहन्थ्यौँ । ज्याबिनाका ती कुराहरु हेर्न जाँगर चले पो !०००म ज्याप्रति यतिसम्म आज्ञाकारी थिएँ कि यो गर् भनेको जसरी पनि गर्ने र नगर् भनेको मरिकाटे नगर्ने । फलस्वरुप पढाइमा उल्लेखनीय प्रगति पनि हुँदै गयो । ज्याले नै खोजिदिएकी केटीसँग मैले बिहे पनि गरेँ । बिहेपछि ज्यालाई आमा भन्न थालेँ र 'तिमी' कार्नुको सट्टा 'तपाईँ' सम्बोधन गर्न थालेँ । ज्यालाई अब मायाको सट्टा आदर गर्न थालेँ । छोराको आफूतिरको माया आमाले बुहारीतिर सारिदिनुभयो । आमाकी बुहारीले पनि उत्तिकै माया गर्न खोज्ने । जसले गर्दा मैले आमालाई गर्नुपर्ने माया त आधाले कम भयो, तर आमाले भने मलाई गर्नुपर्ने मायामा एक चिम्टि पनि कम गर्नुभएन ।त्यतिबेला बानी परिनसकेको हुँदा आमालाई मैले झुक्किएर ज्या पनि भन्थेँ । दिन-पर-दिन  सभ्य हुँदै गएको समाजको अगाडि आमालाई 'ज्या' भन्नपुग्दा लज्जाबोध हुनथाल्यो । कहिलेकाँही झुक्किएर स्वास्नीभन्दा पनि बढी माया गर्न पुगिने । मभित्रकी 'ज्या' लाई मबाहिरकी 'आमा' मा रुपान्तरण गर्न मलाई हम्मेहम्मे परिरहेको थियो ।म केही समयसम्म आमाकै छत्रछायाँमा रहेर रुकुममै पढाउने नोकरी गरेँ । सरकारी सेवामा प्रवेश गरेपछि भने काठमाण्डौमै पदस्थापन भएकोले उतै रहनबस्न थालेँ ।त्यतिबेलाको जागिरीले आफैलाई खान पुर्‍याउनु धौधौ थियो । बच्चाबच्ची पनि पढाउनुथियो । दैनिक आवश्यकताको चिजहरु पनि पुर्‍याउनै हम्मेहम्मे भइरहेको थियो । त्यसैबेला आमा हाम्रो आश्रय खोज्दै काठमाण्डौ आइपुग्नुभयो । उहाँलाई काठमाण्डौको विभिन्न शहर घुम्ने रहर थियो होला । मीठोमसिनो खाने रहर थियो होला । त्यति नभए पनि परिवारसँग बसेर मीठोमसिनो वचन सुन्न मन थियो होला । तर त्यतिबेलाको चर्को अभावको मारवश् मैले उहाँको कुनै पनि रहर पूरा गर्न सकिन । यतिसम्म कि उहाँ घर फर्किँदा बसपार्कसम्म छोड्न जान पनि सकिन जतिबेला काठमाण्डौ उहाँको लागि पूरै बिरानो थियो । जब आमाले रुकुम पुगेर, "म आइपुगेँ बाबु, तिमीहरु राम्रोसँग बस्नू है !" भन्दै फोन गर्नुभयो अनि पो बल्ल अभावको चीसोमा जमेको ज्याको माया उम्लिएर आयो । 'अब आफू पनि बुझ्ने भेसकेको छु, तिनी पहिलेकी ज्या कहाँ हुन् र आमा पो हुन् त !' भन्दै मनलाई थामथुम पारेँ ।लाग्यो, उनी आफ्नो तर्फबाट मेरो लागि ज्या कि ज्या नै रहने भइन् । केश भने फुलिरहेको छ, समयअनुसार बदलिन नसक्ने कस्ती आमा !तिनताका मलाई ज्याको मुख हेर्न नपाइने कुनै दिन नै थिएन । दिनरात ज्याकै मुख हेरेर बिताउँथे । जब घरदेखि टाढा हुनथालेँ, ज्याबाट पनि टाढा हुन थालेँ । केही घाटा थिएन, ज्याबाट टाढा हुनु भनेको आमादेखि अझै नजिक हुनु थियो । घरतिरबाट आमाको फोन आइरहन्थ्योः त्यो स्वर ज्याको हो कि ? आमाको हो ? छुट्याउन हम्मेहम्मे पर्दथ्यो । उनको सोधाइ एउटै हुन्थ्योः "तिमीहरुलाई दुःख भयो कि ? हाम्रो चिन्ता नगर्नु ! सुखसँग बस्नु ! तिमीहरुको फल्दोफाप्दो होस् । हामीहरुको आशिष लागोस् ।" आदि आदि ।एकदुई दिन बिराएर फोन गरिरहने आमाले एकपटक अलि लामै समयसम्म पनि फोन गर्नुभएन । आमाको फोनको जरुरत पनि त्यति पर्न छोडेको थियो । कति सुन्नु त एउटै कुरा ? तिमीहरुलाई दुःख भयो कि ? समयमा अर्नी खान्छौ खान्नौ ? हाम्रो चिन्ता गर्छौ कि ? सुखमा छैनौ कि ? आदि मात्रै । ज्यालाई बिर्सनु गाह्रो हुन्थ्यो, आमालाई बिर्सन कुनै गाह्रो थिएन । मैले पनि बिर्सँदै पो गएछु ।एकदिन सबै साथीभाइहरुले आआफ्नी आमाहरुको फोटोहरु सामाजिक सञ्जालमा अपलोड गर्ने प्रतिष्पर्धा नै चलेको देखेँ । त्यो दिन आमाको मुख हेर्ने दिन रहेछ ।मलाई त यस्तो दिन हुन्छ भन्ने पनि थाहा थिएन । पहिले ज्यासँग सँगै हुँदा आवश्यकता नै थिएन । अहिले टाढा बस्न थालेपछि आमाको जरुरत थिएन । म छक्क परेँ, कति राम्रो काइदा ! नविनतम् प्रविधिमार्फत एकदिन भए पनि आमाप्रति श्रद्धा पोख्ने दिन ! मैले पनि खोजीखोजी आमाका फोटोहरु सामाजिक सञ्जालमा राख्नथालेँ । आमाका एक्ला फोटोहरुलाई पनि आफ्नो फोटोसँग गाँसगुस पारेर । उता आमाको फोटो राखिरहेको थिएँ, यता ज्याको झझल्को आइरहेको थियो । कस्तो बिडम्बना ! ज्याले मलाई यहाँसम्म ल्याइपुर्‍याउन गरेको दुःखजिलोको झझल्को पनि आयो, फोटो हेर्दै त्यसलाई पनि कम गरेँ । यसोउसो गर्दैमा त्यो विशेष दिन बित्यो । त्यसदिन आमालाई फोन समेत गरिनँ ।धेरै दिन भैसकेको थियो, त्यसको भोलिपल्ट आमाकै फोन आयो, तर बोली आएन । उनी नबोलेकोले मैले नै हिजोको घटना विवरण सुनाएँ: "हिजो तपाईँको मुख हेर्ने दिन रैछ आमा । मैले पनि तपाईँका फोटोहरु हेरेर चित्त बुझाएँ । तपाईँको फोटोको मुखमा लड्डु पनि चखाइदिएँ । अनि फेसबुकभरि तपाईँका पुराना फोटोहरु पनि राखेको थिएँ हेर्नुभयो आमा ?" आमा अझै मसँग बोल्नुभएन । हुन पनि उनीसँग न एन्ड्रोइड फोन थियो. न फेसबुक हेर्न नै जान्ने । फोन र फेसबुकवालाहरुले देखाइदिएको भए पो हेर्दिहुन् ?केही बेरपछि उनको काँपेको स्वर फोनमा सुनियोः "बाऽऽबुऽऽ मलाई बरु तिमीहरुको मुख हेर्न मन थियो । सक्छौ भने मुख देखाउन आऊ !""किन के भयो र आमा ?" उनको स्वर र भनाइको आद्रताले मलाई अलिकति खलबल्यायो ।"बिरामी परेको दशपन्ध्र दिन भैसक्यो बाबु । बिरामी परेदेखि केही पनि खाएकी छुइन । यसपटक त बाँच्न पनि बाँच्दिन होला । साह्रै गाह्रो पार्‍यो बाबु ।""त्यसो नभन्नुहोस् आमा । तपाईँलाई केही पनि हुँदैन ।" अरु के भन्नसक्थेँ वा के गर्न सक्थेँ र म ?भेट्न जाउँ कि त भनी अफिसमा कुरा पनि राखेँ ।"आमा भेट्नको लागि हिजै सार्वजनिक विदा हुँदा पनि भेट्न नजाने ? अब कहाँ पाइन्छ विदा ?" भनेर उल्टै हाकिमबाट हप्कीदप्की मात्र खाइयो । मलाई त एकदिन विदाले कहाँ पुग्थ्यो र ? जानआउनै कम्तीमा एकहप्ता लाग्ने !  विदा मिल्दै मिलेन । मुख हेर्न नजानेले मुख देखाउन कसरी जाँदो हुँ ?  मेरो पालो गइनँ ।धन्न आमालाई त्यसबेला केही भएन । केही दिनपछि सन्चो हुँदै गएको खबर आयो । फेरि आमाले दिनदिनैजसो फोन गरेर झिँज्याउन थालिन् ।०००अर्कोपटक आफ्नै सन्तान गुमाउनुको पीडाले म क्षतविक्षत हुनपुगेँ । आमा पहिलेदेखिकै मुटुको रोगी उहाँलाई पनि त्यो असह्य पीडाले घाइते मुटु जोगाउन हम्मेहम्मे हुँदा मुर्छा पर्नुभयो र अस्पत्तालमा भर्ना हुनुभयो । त्यसबेला पनि उहाँ एक्लै अस्पत्तालमा जीवनमरणसँग संघर्ष गरिरहँदा समेत मैले उहाँको सन्चोबिसन्चो सोध्न अस्पत्तालसम्म पुग्न सकिनँ । आफू मृत्यूशैयामा पर्दा पनि मलाई नै सम्झाइरहनुभयोः "संकट सबैलाई आइपर्छ ! हरेश् नखाएस् बाबै !" उहाँको मन पनि ढुङ्गाको जस्तो भैसकेको थियो र पो त्यसो भन्नसक्नुभयो । आफ्नै तीनसन्तान र बाआमा गुमाउनुभयो । हेर्दाहेर्दै दुईभाइहरु गुमाउनुभयो, दुई बहिनीहरु पनि गुमाउनुभयो । गाउँका साथीसंगिनीहरु एकएक गरी छोडेर गइरहेका छन् अझै । उहाँ दिनदिनै नितान्त एक्ली हुँदै जानुभएको देखिरहेको छु ।०००अहिले आमा असी वर्ष पार गरेर पनि रुकुमकै घरमा सकेको ढल्योफर्को गरिरहनु भएको छ । खेतबारी गरिरहनुभएको छ र समाजसेवातिर पनि लागिरहनुभएको छ । बाको सहारा आमा र आमाको सहारा बा हुनुभएको छ । म बुझ्छु, आफूले आफ्नो उमेरमा गरेको कडा परिश्रम, जाँगर र अठोटले नै अहिलेसम्म ऊहाँलाई बचाइरहेको छ । त्यही परिश्रमको केही गुण सन्तानमाथि सारिदिँदा दिनहरु अलिकति सहज भएका छन् । लाग्छ, आफ्नो सन्तानप्रतिको अगाध मायाले पनि उहाँलाई सकारात्मक ऊर्जा दिइरहेको छ । अहिले पनि सन्तानमाथि गर्ने मायामा एक अंश पनि घट्न दिनु भएको छैन । एकदुई दिन बिराएर बारम्बार फोनबाट हाम्रो सन्चोबिसन्चो सोधिरहनुहुन्छ । म आमाको मायाको लागि सरकारसँग कृतज्ञ छु । किनकि उसले मेरो आमाबालाई वृद्ध भत्ता उपलब्ध गराइदिएको छ । वृद्धभत्ता बुझेर आफ्नो सन्तानको हालखबर सोध्न मोबाइलमा पैँसा हाल्नुहुन्छ उहाँहरु । सायद यो भत्ताको व्यवस्था नभैदिएको भए कुनै वृद्धाश्रममा पुगिसक्नुभएको हुन्थ्यो कि मेरी आमा ? त्यहाँ पुगेको भए के पैँसाले गर्नुहुन्थ्यो होला मलाई फोन ? कसरी थुपारिरहनुहुन्थ्योहोला ममा आशिष । कुन माध्यमले भन्नुहुन्थ्योहोला मलाई, 'बाबु परिश्रम गर्न कहिल्यै हिन्ति नमान्नु ।'  यस मानेमा वृद्धभत्ताले लाखौँ वृद्धवृद्धाहरुलाई वृद्धाश्रमसम्म जाने बाटो छेकिदिएको हुनुपर्छ र सन्तानको शिरहरुसम्म पुर्‍याउने आशिषको बाटो जोडिदिएको हुनुपर्छ । त्यसो हो भने यो कल्याणार्थ यदि धर्म र आशिष नामका भौतिक शब्दहरुको अभौतिक प्रभाव अस्तित्वमा छ भने त्यो धर्म र आशिष लाग्नेछ यो व्यवस्थाको प्रारम्भ गरिदिनेलाई ।०००मैले जब स्मृतिका माथिल्ला पानाहरु पनि पल्टाइसकेर नजर बाहिरतिर डुलाएँ । मेरा वरिपरि सबै आमा नै आमाहरु देखेँ । मेरी स्वास्नी पनि आमा, छोरीहरु पनि आमा, नातिनीहरु पनि आमा, भाउजू पनि आमा, बुहारीहरु पनि आमा, दिदीबहिनीहरु सबै आमा नै आमा । ओहो ! यो संसार त आमैआमाले पो भरिएको रहेछ । यो संसार त आमाहरुकै कारणले आकाशमा अडिन सकेको रहेछ ।आमाको आत्मप्रवचन सुनेर तपाईँहरुले एक असल र अनुशासित सन्तानको बिल्ला भिराइदिनुहुनेछ मलाई । त्यो बिल्ला भिर्नलायक मलाई बनाइदिनुभएको हो मेरी आमाले नै ।   