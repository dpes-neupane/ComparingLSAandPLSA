काठमाडौँ — निबन्धकार निशेष आङदेम्बेको लिम्बु भाषाको आधुनिक निबन्धसंग्रह ‘थिक निसेन’ (एक दृष्टान्त) सार्वजनिक भएको छ । किरात सिरिजंगा लिपि र देवनागरी प्रकाशित कृतिभित्र १३ ओटा निबन्ध समेटिएका छन् । कृतिलाई अंग्रेजीमा समेत अनुवाद संग्रह ‘एन इलुस्ट्रेसन’ प्रकाशित छ । सामाजिक तथा समसामयिक विषयवस्तुलाई समेटेर लेखिएका छन् । ‘काक्चिक्या’ शीर्षकमा समाजमा व्याप्त अनियमितता, ठगी, दलाली, चोरी, भ्रष्टाचारका विषय रहेको छ । ‘आल्लो फरिक आन्निसुम्मिन्बा केबान’ (अहिलेसम्म नदेखिएको बाघ) मा मुन्धुमको दार्शनिक पक्ष र व्यवहार केलाइएको छ । यसैगरी सूचना प्रविधि, मातृभाषा, सिरिजंगा लिपिमा पढ्नु साथ साथै आफू समय अनुकूल अपग्रेड/अपडेट हुनु सकुन् भन्ने लेखकको मुख्य ध्येय रहेको जनाइएको छ । ‘हिन्जाबित्छो नु हिन्जाबित्छोरेन युक’ (बालबालिका र बालबालिकाको अधिकार) मा बालकको परिभाषादेखि राष्ट्रसंघको घोषणापत्रले सुनिश्चित गरेका बाल अधिकारका विषय समेटिएका छन् । ‘सिङ्बुङ ताङ्माल्ले हिङ्मन चोन’(रुख ढाल्दा जीवन ढल्छ) मा वन तथा वातावरणको महत्व, राज्यले आदिवासीको थाकथलोको वन जंगलमाथि गरेका अतिक्रमण, आईएलओ–१६९ का धाराले सुनिश्चित गरेको भूमि तथा प्राकृतिक स्रोतमाथिको अधिकारबारे चर्चा रहेको छ । ‘मुन्धुम सावान्देन याक्थुङ लाजे’ (मुन्धुमको जन्म थलो याक्थुङ लाजे) शीर्षकमा लिम्बुवान भूमिको ऐतिहासिक महत्व तथा ऐतिहासिक ठाउँबारे उल्लेख छ । ‘हिम’ (घर) शीर्षकमा मुलुक छोडेर विदेशिएपछि भाषा र संस्कृति संस्कारमा विचलनलाई बिम्बात्मक रूपमा प्रस्तुत गरिएको छ ।किरात याक्थुङ चुम्लुङ जापानले प्रकाशन गरेको पुस्तक आइतबार भर्चुअल माध्यमबाट सार्वजनिक गरिएको हो । चुम्लुङका केन्द्रीय अध्यक्ष योगराज लिम्बु, जापानका अध्यक्ष चन्द्रकुमार जबेगुले सार्वजनिक गरेका हुन् । कृतिबारे प्राज्ञ अमर तुम्याहाङले समीक्षा गरेका थिए । लेखक आङदेम्बेको यसअघि सिरिजंगा लिपिमै ‘थाङदेन’ (तन्नेरी) गजलसंग्रह र ‘हाङ्युक्ना पाङ्यक’ (राजधानी सहर) निबन् संग्रह प्रकाशित छन् । उनी पेसाले लिम्बु भाषाका कार्यक्रम संचालक तथा अध्यापक हुन् ।