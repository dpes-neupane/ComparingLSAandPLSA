चिरञ्जीवी कोइरालाकार्यालय प्रवेशद्वारमा मेरा कदम रोकिन पुगे । सेवाग्राहीहरूको भीड थियो । उनीहरूको वरिपरि म घेरिएँ । पछाडिबाट अरूलाई छिचोल्दै एकजना भद्र व्यक्ति मेरासामु आइपुगे र अनुहारभरीको चोट अनि बग्दै गरेको आलो रगत देखाएर आवेश मिश्रित लवजमा भन्न थाले, “घरै अगाडिको मदिरा पसलमा सधैँजसो हुने गरेको झगडा र अश्लील शब्द सहन नसकेर सम्झाउन गएँ, उल्टै मेरो यो हालत भयो हेर्नुस त” ।उहाँसँग दोहोरो  वार्तालाप हुन नपाउँदै  छेउमै उभिएकी महिलाको रोदनसहितको निवेदनले मलाई आकर्षित गर्यो । नशालु श्रीमानको यातना र दुव्र्यवहारको पीडा पोख्दै थिइन् । शब्दसँगै अश्रुधारा पनि बग्दै थिए आँखाबाट । फेरि व्यापारी सेवाग्राहीले चोरिएको आफ्नो मालसामानको वापसी र चोरलाई कारवाहीको लिखित व्यहोरा पेश गरे । त्यहाँ आउने सबैको आआफ्नो कथा व्यथा थियो । अनि शान्ति सुरक्षा र प्रहरी कारवाहीको अपेक्षा पनि थियो, त्यो पनि सकेसम्म छिटो ।  कार्यालयमा प्रायजसो  देखिइरहने यस्तो दृश्यको क्रम रोकिने लक्षण देखिँदैन । सेवाग्रहीको भीड घट्ने हैन दैनिक बढ्दो छ ।सेवा र सुरक्षाको अपेक्षामा बेचैन सेवाग्राहीको बढ्दो सङ्ख्या देखेर केही गरी छोड्ने अठोट जागेर आयो । कसरी सुरु गर्ने  र के गर्ने भन्ने निर्णयमा पुग्न पनि सेवग्राहीकै मत लिने रणनीति बनाएँ ।  उहाँहरूको समस्याको तत्काल सुनुवाइ गरिने भरोसा दिलाउँदै सबैलाई कार्यकक्षमा जम्मा गरे । योजनाको सुरुवात मेरो प्रश्नबाट भयो । “तपाईंहरू झ्यालढोका खुल्लै छाडेर चैनले निदाउन चाहानु हुन्छ ?” स्तब्ध भयो वातावरण । न कुनै समर्थन, नकुनै प्रतिक्रिया । प्यासले छटपटिएर तत्काल एक गिलास पानीको याचना गरिरहेको प्यासालाई कालान्तरमा झरना ल्याइदिने आश्वासन बाँडेझैँ असान्दर्भिक भयो मेरो प्रश्न । छोटो मौनता तोड्दै तिनै भद्र व्यक्तिले आक्रोश पोखे “झ्याल ढोका बन्द गर्दा त यस्तो अवस्था छ, अझ खुल्लै छोडिदिएर सुत्ने हो भने हालत के होला ? हैन यो के भन्नु भएको थानेदार साब ?” मेरो अघोषित योजना को लक्षमा सहमत गराउन फेरि अघि बढेँ । “हेर्नुस हाम्रो लक्ष र तपाईंहरूको चाहना एउटै हो, अमन चयन । शान्ति सुरक्षा कायम नभई अमनचयन आउँदैन । यसका लागि प्रहरी चिन्तित मात्र छैन, अहोरात्र सक्रिय पनि छ । अपराधीहरू कारर्वाहीमा परिरहेका छन् ।विभिन्न योजना र कार्यक्रममार्फत तपाईंहरूको सेवामा सङ्गठन लागिरहेकै छ । तर पनि शान्ति र सुरक्षा मृगतृष्णाझैँ बन्दैछ किन होला ?  “प्रतिक्रियाको पर्खाइमा केहीबेर अडिएँ । मुखामुख गरिरहेका नागरिकलाई नियालिरहेँ । मेरो अनुमान सही सावित हुँदै थियो । केही आशा र केही आवेश शब्दमा व्यक्त भए तिनै पीडित महिला बाट ‘त्यो त तपाईंहरूलाई नै थाहा होला नि, समाजमा निस्फिक्री घुमिरहेका अपराधी र फटाहाहरूलाई तपाईंले चिन्नुभएको छैन र ?” केहीबेरको सवाल जवाफपछि हाम्रो वार्तालाप समान्य र सौहार्द्र हुँदै गयो । यो अवसरलाई गुम्न नदिई मैले अशान्तिको कारण र समाधानको दिगो योजना सुनाउँदा जुन एकाग्रता छायो । यसलाई मैले नागरिकको मप्रति समर्थनको रूपमा बुझेँ । र सुरु भयो नागरिक प्रहरीको सहयात्रा । तीव्र गतिमा सहरीकरणतर्फ उन्मुख भइरहेको मेरो कार्यक्षेत्र केही वर्ष अगाडिसम्म मनोरम प्राकृतिक  दृश्यसहितको गाउँ थियो । दैनिक थपिने गरेका कङ्क्रिटका घरहरूको कारण अब त्यो सुन्दरता दन्त्यकथामा परिणत हुँदैछ । गाउँले आत्मीयता र एउटै परिवारजस्तो समुदायको लोभलाग्दो कहानी सुनाउने अग्रजहरू अझ छँदैछन् तर त्यसको अनुभूति भने दुर्लभ हँुदै गएको छ । गाउँलेको मनमा बसेको कर्तव्य, इमानदारिता र स्वाभिमानको अलिखित बोध आजको लिखित कानुन र अधिकारका ठेलीभन्दा कम थिएन, शान्ति सुरक्षाको सवालमा । तर त्यसको ठाउँ सहरी व्यस्तता र एक्लो उपभोक्तावादी जीवनशैलीले लिइसकेको छ । गगनचुम्बी महलहरूका  बीचको साँघुरा गल्लीहरूमा तीनजना सवार भएर कोलाहल मच्चाउँदै धुलो उडाउँदै  बेतोडले मोटरसाइकल चलाउँदै हिँडिरहेका युवा जताततै भेटिन्छन् । अश्लील शब्द तिनका मुखैमा झुण्डिएको हुन्छ । लागूऔषधको गन्ध तिनको वरिपरि फैलिरहेको हुन्छ । जताततै खुलेका खाजाघर र रेस्टुरेन्टहरूमा  कामुकता छर्दै अर्धनग्न युवतीहरूभित्र बाहिर गरिरहेका भेटिन्छन् । चर्को आवाजमा वातावरण प्रदूषित हुनेगरी घन्किएका सङ्गतिले आनन्द  कसैलाई दिँदैन तर बजिरहेका हुन्छन् । मदिरा प्रायः घरैपिच्छे पाइन्छ । मानिसहरू सम्पत्ति यौन र मदिराका लागि अनुशासन नैतिकता मात्र हैन पारिवारिक दायित्वसमेत दाउमा राख्न तयार हुन्छन् । अपराधै गर्नुपरे पनि गर्छन् र गरिरहेका पनि छन् । परिणाम स्वरूप घरेलु हिंसा, लागू औषध, गुण्डागर्दीले जरा गाड्दै गरेको महसुसस जो सुकैले पनि गर्न सकिन्छ । हामीले गस्ती गरिरहने बस्ती पनि त्यही हो । यो प्रवृत्तिलाई रोकौँ भने  स्थापितझैँ देखिन्छ र समाज यसैमा अभ्यस्त भइसकेको छ । नरोकौँ भने देखादेखि अपराधको भ्रुण तयार हुँदै गरेको यो अवस्था, कसरी हेरिरहनु ? अन्त्यमा कर्तव्य पालनमा सम्झौता नगर्ने अठोट गरियो र थालियो नयाँ सुरक्षा अभियान ।  कुनै तिलस्मी योजनाले मात्र शान्ति आउँदैन । अब शान्तिमैत्री जीवनशैलीको टोलबासीलाई अभ्यास गराउनु छ । अभ्यासबाट परिश्रम गर्ने, सदाचार अपनाउने र स्वाभिमानी बन्ने स्वभाव बसाल्नु छ । स्वभावले दृष्टिकोण र दृष्टिकोणले परिवर्तन गर्ने अभियानको  थालनी यसरी गरियो । प्रत्येक टोलमा तीन तीनवटा पार्क तयार गरियो । पहिलो पार्कको नाम थियो– परिश्रम पार्क । टोलबासीले यो पार्कमा दिनको एक घण्टा बिताउनै पथ्र्यो । फूल रोप्ने, फल रोप्ने चौतारा बनाउने सजाउने सम्भार्ने र सुन्दरता थप्ने काम प्रत्येकले गर्नै पर्ने हुन्थ्यो । पसिनाले भिजेर मात्र त्यहाँबाट बाहिरिनुपर्ने हुन्थ्यो । पार्कमा नआउने र परिश्रम नगर्नेहरूको अभिलेख राखिने गरिन्थ्यो । अर्को थियो– प्रेम पार्क । हिंसा, प्रतिशोध, उत्तेजना, अभिमान त्यागेर  पार्कभित्र प्रवेश गर्नै पर्ने,  बाहिरिँदा प्रेम, सदाचार र सरलता ग्रहण गर्नेपर्ने हुन्थ्यो । यो पवित्र पार्कभित्र प्रवेश नगर्नेहरू अभिमानी, कामुक र व्यभिचारीको रूपमा एक्लिनु पर्ने हुन्थ्यो । प्रत्येक टोलबासीले एक घण्टा यो पार्कभित्र विताउनुपर्ने हुन्थ्यो । हिंसा र प्रतिशोध विरुद्ध  सार्वजनिक प्रतिबद्धता व्यक्त गरेर  मात्र बाहिरिनुपर्ने हुन्थ्यो । तेस्रो पार्कमा सामाजिक कर्तव्य, मानवीय कर्तव्य र पारिवारिक कर्तव्य निर्वाहका कथाहरू पढ्न पाइन्थ्यो  ।ऐतिहासिक व्यक्तित्वका गाथाहरूको हेर्न लायक दृश्य सजाइएको थियो । तिनका प्रतिमा र सन्देशले पार्क सजिएको थियो । कर्तव्यको दुनियाँ नै बनेको थियो र कर्तव्यबाट विचलित हुनेहरूलाई त्यहाँको वातावरणले उपहास गरिरहेको हुन्थ्यो । यो पार्कको नाम थियो– कर्तव्य पार्क ।   समुदायका बासिन्दाले आफ्नो दैनिक कार्यतालिकामा तीनवटै पार्कमा जाने र त्यहाँको अभ्यास गर्नुपर्ने समय निश्चित गर्नुपर्ने हुन्थ्यो । यसको अवज्ञा गर्न नपाइने गरी आचार संहिता बनाइयो र त्यसो गर्नेहरूको अभिलेख राख्न सुरु गरियो । नागरिकले यसको निगरानी र प्रहरीले कावाही गर्ने काम जोडतोडले थालियो । नागरिकहरूको बढ्दो सहभागिताले हाम्रो जोस दुई गुना हुने नै भयो । यो अनिवार्य नियम उल्लङ्घन गर्नेको सङ्ख्या क्रमशः घट्दै गयो । कार्यक्रम जारी रह्यो । अवधि लामो भइसकेको थियो । किन हो नागरिकहरू कार्यालयमा आउने क्रम भने अनपेक्षित रूपले घट्दै गइरहेको थियो । कुनै अप्रिय परिस्थिति त सिर्जना हुँदै छैन ? यस्तै आशङ्कामा रुमलिँदै गरेको मनस्थिति लिएर महिनौँपछि पुनः गस्ती गर्न लागियो सोही बस्तीतिर । हामी जति जति त्यो टोलभित्र प्रवेश गर्दै गयौँ, हाम्रो विगतको अनुभूतिमा त्यति नै फरक हुँदै गएको पाइयो । टोल शान्त थियो ।मानिसहरू हार्दिकतापूर्वक प्रस्तुत भइरहेका थिए । सवारी साधनहरूको व्यवस्थित  पार्किङले सडक र बजारको सुन्दरता  हेर्नलायक थियो । सरसफाइमा उल्लेखनीय प्रगति थियो । फेरि उनै भद्रव्यक्तिसँग साक्षात्कार हुन पुग्यो । अभिवादनपश्चात मैले बोल्नै नपाई भर्खरै गरेको कालोपत्रेसहितको सडक देखाउँदै उनैले प्रश्न सोधिहाले, “यो दुई महिना बीचमै  यो बाटो कसरी कालोपत्रे भयो, थाहा छ  थानेदार साहेब ?” मैले केही कुरो बुझ्नै  पाएको थिएन, उत्तर पनि उनैले दिइहाले, “टोलबासी सबैले मदिरा सेवन त्यागिद्यौ अनि त्यसैको पैसाले यो बाटो कालोपत्रे गर्यौ ।“युवाहरू आफू मात्र फेरिएको हैन, समाजलाई नै सकारात्मक परिवर्तन गराउन कम्मर कसेर लागिपरेको लामो बेलिविस्तार सुनाइरहे । टोलबासीहरूले पार्कको भावना बमोजिम घरघरमै परिश्रमको, प्रेमको र कर्तव्यको फूलबारी बनाएका रहेछन् । परिश्रम नगर्नेहरू, सदाचार नभएका व्यभिचारीहरू र नागरिक कर्तव्यवाट विचलित भएकाहरू या त सुध्रिइसकेका रहेछन् या त विस्थापित भएसकेका रहेछन् । तर लम्बिँदै गएको भद्र व्यक्तिसँगको  वार्तालापलाई बिट मार्ने गरी  मैले सोधेँ, ‘अब अरु के छ त ?’ उनले पनि निर्णायक लवजमा उत्तर दिए, “थानेदार साहेब आजभोलि टोलबासीहरू झ्याल ढोका खुल्लै छोडेर चैनको निद्रामा निदाउने गर्छन् ।” भद्र व्यक्तिको अभिव्यक्तिले म निरुत्तर भएँ । कार्यालयमा सेवाग्राहीहरू घट्नुका कारण पार्कले ल्याएको सकारात्मक जीवनशैली नै हो भन्नेमा म विश्वस्त हुन पुगेँ । कार्यक्रम सफल भएको कुरा कमान्डरमा जाहेर गरेँ ।धन्यवादसहित मेरो रोकिएको बिदा स्वीकृति भएको जानकारी पनि पाइयो । बिदामा घर जाने र घर पुग्ना साथ प्राप्त हुने श्रीमतीको सामीप्यताको कल्पनाले रोमाञ्चित हुँदै प्रस्थान गर्नैलागेको थिएँ । निद्राबाट झल्यास्स बिउझिन पुगेँ । बिहानको ७ बजिसकेको रहेछ ।  मोबाइललगातार बजिरहेको  थियो । फोन रिसिभ गर्नासाथ ड्युटी अफिसरले रातको विवरण पेश गर्यो– चोरी २ वटा, झैझगडा २ वटा, बलात्कार एउटा, घरेलुहिंसा.. । सपनाको आकाशबाट एकैचोटि विपनाको धरातलमा आइपुगेँ । हतार हतारमा तयार भएँ र घटनास्थलतिर हानिएँ । म बाहिर निस्कँदै गर्दा सेवाग्राहीहरू हात हातमा निवेदन बोकेर कार्यालयभित्र प्रवेश गर्न थालिसकेका थिए ।  