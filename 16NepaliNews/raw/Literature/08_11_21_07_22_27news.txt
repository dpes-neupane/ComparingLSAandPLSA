-तिलक घिमिरे (निर्मल)                हैट घोडा हैट र ताराबाजी चुङ्गी, घुर्रा मट्याङ्ग्रा अनि तिलकाशा गोठालो जाँदा बजाएका ती पातका पीँ पीँ अनि सनपाटको रिगरेट बनाई कसले बढी धुँवा निकाल्ने भनी गरिएका ती स्वच्छ प्रतिस्पर्धा  यावत् सम्झनालाई सँगै पोको पारी जन्मी, बढी, खेलेको आफ्नो माइती घर छोडेर तप्प आँशु चुहाउँदै आइपुगे म अमेरिका आधुनिक दास बन्नलाई ।आउने बेलामा देशको माटो र घरको माया सम्झेर म धुरु–धुरु रोएको थिए उता मेरी आमा सुँक्क सुँक्क गर्दै थिइन् मुटुको टुक्रा पर भयो भनेर बहिनी पिँढीमा रुँदै थिइन् दाजुसँग छुट्टिनुपर्ने भइयो भनेर बा कसैले थाहा नपाउने गरी भक्कानिँदै थिए देशको अवस्था सम्झेर तैपनि मैले आफूलाई ‘जान्न’ भन्न सकिनँ किनकि बेरोजगारका लागि बाँच्ने अधिकार नै थिएन । आफ्ना ब्याजमध्ये सबैभन्दा उच्च अङ्क ल्याई पढेको नै थिए डिग्रीसम्म त तर गरिबी र समस्याले घचेटिरह्यो सधँै पाउनै सकिएन मान्छेले मान्छेलाई गर्ने व्यवहार यस समाजबाट बौद्धिक बेरोजगार भएपछि मैले त्यहाँ रोजगार पाउनै सकिनँ प्रतिवर्ष एक जोर पनि आमाको फरिया फेराउनै सकिनँ प्रतिवर्ष एक जोर पनि बाको पायल चप्पल फेराउनै सकिनँ प्रतिवर्ष एक सेट पनि बहिनीको घाँघर फेराउनै सकिनँ मेरा बाको ‘सुन्दर’ नाममा झुण्डिएको  ‘एकलखे’ हटाउनै सकिनँ । स्कुल–क्याम्पस पढ्दा ताका मैले सुनेको थिए अफ्रिकाबाट कालाहरूलाई घिसार्दै अमेरिकामा दास बनाउन ल्याइन्थ्यो अरे राज्यले ठूलो शक्ति लगाएर सिक्रीले बाँधेर ल्याउँथे अरे तर अहिले त म देख्दैछु आधुनिक दासहरू–स्वयम् बर्सिन्छन् आकाशबाट यहाँ प्रत्येक घण्टा तेह्र हजारका दरले खादा, टाई र सुट लगाएर । आएको केही दिनभित्रै म आफ्नो डिग्रीको प्रमाणपत्र पेट्रोल पम्पमा इन्धन–भान्से  बारमा रक्सी पु¥याउने ‘कप–तान’ पद चपाएका हड्डी उठाउने कामका लागि पेश गरे  राजदूतले ओहोदाको प्रमाणपत्र पेश गरेझैँ थचक्कसमेत बस्न नपाई कहिले झुप्प–झुप्प त कहिले हाई काट्दै तीन ठाउँमा अठार घण्टा जोतिँदै महिना मरेपछि– केही डलर पठाएँ यता आउँदा बन्धकी राखिएको मेरो झुपडी निखन्न । अठार घण्टे कडा ड्युटी गर्दा अन्यझँै म पनि एकोहोरी सकेको छु कुनै दिन छुट्टीमा – समुन्द्रतिर गई राम्रा–राम्रा फोटो खिची पठाउँछु फेसबुकमा जब देख्छन्– दौतरीहरूले गाउँमा मेरो फोटो कोही भित्तामा मुड्कीले हान्दैछन् रे कोही, घर धितो राख्न साहु खोज्दैछन् रे  अन्यझँै सक्तिनँ म पनि कर्मस्थलको फोटो हाल्न किनकि म यहाँ सबैभन्दा तल्लो स्तरको दासको रूपमा छु ।म यता आएको दिनदेखि आफन्त अनि धेरै साथीभाइहरूले आआफ्ना सपिङ लिस्ट पठाइसके गाउँका टाढा–टाढाका आफन्तहरूले पनि नजिकको भाव दर्शाइरहेका छन् सुन्दैछु, म यता आउना–साथ मेरो बाको नाममा झुण्डिएको एकलखे हटेर ‘जी’ जोडिएको छ अरे बिहान डेरीमा दूध लिएर जाँदा लाइन बस्नु पर्दैन रे फुटेको आँखाले समेत हेर्न नसक्ने आफन्तले घरमै आई सन्चो–विसन्चो सोध्छन् अरे । मेरो घर, मेरो टोल, मेरो गाउँमा अचेल हाम्रा परिवार ‘गदर’ फिल्मको सनी देवलझैँ मुख्य पात्र भएका छन् रे जसरी म यता आएपश्चात् हरिबाट ‘ह्यारी’ भएँ सुकेका अनुहार र फुलेका कपाल–दाह्रीमा रातो कलप लगाई मेरा बा ‘सुन्दरे’बाट ‘सुन्दरजी’ भएका छन् रे मेरा बा सुन्दरेबाट सुन्दरजी भएका छन् रे ।हरिवन न.पा.–१०, सर्लाही