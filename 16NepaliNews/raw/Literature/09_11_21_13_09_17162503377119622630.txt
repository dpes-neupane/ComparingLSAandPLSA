सन् ६० को दशकमा दार्जिलिङबाट एउटा भिन्न साहित्यिक आन्दोलन आरम्भ भयो– तेस्रो आयाम । इन्द्रबहादुर राई, ईश्वर वल्लभ र वैरागी काइँलाले संयुक्त रूपमा यो आन्दोलन थाले । यीमध्ये राई र वल्लभको निधन भइसकेको छ । आयाम र आयामेली स्मृतिलाई धानेर बसेका ८२ वर्षीय काइँला मस्तिष्कघातका कारण काठमाडौंको ओम् अस्पतालमा उपचाररत छन् ।गत वर्ष दसैंअगाडि दार्जिलिङको साहित्यिक कार्यक्रम पूरा गरेर झापा, धुलाबारी झरेका काइँलासँग उनकै निवासमा २०७६ कात्तिकमा कान्तिपुरका पर्वत पोर्तेलले गरेको कुराकानीको सारसंक्षेप :सन् ६० को दशकमा दार्जिलिङबाट एउटा वैचारिक, साहित्यिक आन्दोलन ‘तेस्रो आयाम’ सुरु गर्नुभयो । खासमा त्यो कस्तो आन्दोलन थियो ?दार्जिलिङमा पढ्दाको कुरा हो त्यो । त्यस बेला अत्यधिक प्रकृतिवादी, स्वच्छन्दतावादी साहित्यको धार चलनचल्तीमा थियो । नेपालमा बालकृष्ण समले नयाँ साहित्यिक प्रयोग गरिसकेका थिए, कवि मोहन कोइराला उदाइसकेका थिए । तर, त्यो धारले आधुनिक मान्छेको चेतनालाई भित्रसम्म पसेर अभिव्यक्ति दिन सकेनजस्तो लाग्यो । आधुनिक समयका आधुनिक मान्छेको चेतनालाई व्यक्त गर्नका लागि संसारका अन्य भाषा र साहित्यमा जस्तै हाम्रै छिमेकी (म पढेको देश भारत) का समेत अंग्रेजी, हिन्दी र बंगाली साहित्यमा नयाँ पाराको लेखन सुरु भइसकेको थियो । नेपाली साहित्यमा पनि त्यो आवश्यक थियो । त्यसैलाई दृष्टिगत गरेर हामीले पनि खाली भावात्मक हिसाबले मात्रै लेख्यौं भने त त्यो कविताले एउटा पक्ष (बाह्य पक्ष) को मात्रै प्रतिनिधित्व गर्छजस्तो लाग्यो । हाम्रो साहित्यले पनि संसारका अन्य भाषाका साहित्यले जस्तै मानिसलाई समग्रतामा हेर्नुपर्छ भन्ने लाग्यो । त्यस कारण हामीलाई लाग्यो, ‘मान्छेले हेर्दा बाहिर मात्रै हेर्ने, भित्रैसम्म हेर्दा कसरी देखिन्छ त ?’ एकैचोटि देख्ने, झ्याप्पै देख्ने, झ्याम्मै देख्ने, डल्लै देख्ने, डल्लै लेख्ने भन्ने शब्दावली प्रयोग गरेर त्यस्तै किसिमको लेखन सुरु गर्दा कस्तो हुन्छ भनेर सोच्न थालेको बेलामा हामी तीन जना (म, आईबी दाजु र ईश्वर वल्लभ) को संयोगले भेट भयो । त्यो भेटको प्रतिफल, नेपाली साहित्यमा नयाँ धार दिने काममा लाग्याँै । यसरी तेस्रो आयाम सुरु भयो । साहित्यमा सम्पूर्णताको कुरा गर्नुभएको छ तपाईंहरूले । के हो यो ‘सम्पूर्णता’ भनेको ? डल्लै, झ्याम्मै, एकमुष्ट रूपमा साहित्य लेख्ने भन्या हो । र, सम्पूर्णता लेखौं भनेकै डल्लै लेखौं, झ्याम्मै लेखौं भनेको हो । टुक्रा–टुक्रामा लेख्दा समग्रमा कुरा बुझिँदैन नि † यसको नाक थेप्चो रैछ, यो जाँड खाने मान्छे हो कि क्या हो भनेर मात्रै त त्यो मान्छेको सबै थोक बुझिँदैन नि † त्यसैले सबै थोक व्यक्त गर्ने काम तेस्रो आयामले गर्‍यो । इन्द्रबहादुर राई र ईश्वर वल्लभसँगको भेट कसरी जुर्‍यो ?वल्लभसँग अपर्झट भेट भएको हो । काठमाडौंका यी मान्छे इलाहाबादतिर पढेका, मध्य तराई सर्लाहीतिर मास्टरी गर्दागर्दै अचानक दार्जिलिङतिर आएका रहेछन् । नेपालबाट आएका मान्छे भनेर स्वभावत: आत्मीयता बढ्छ नै । त्यही मेसोमा उनीसँग भेट भो । ईश्वर वल्लभलाई टर्नबुल हाइस्कुलमा संस्कृत शिक्षकका रूपमा काम दिएपछि मेरो सम्बन्ध उनीसँग बढ्यो । वल्लभ र आईबी दाजु एउटै स्कुलमा पढाउने हुँदा त्यही बेला भेट भएछ । उनीहरू शिक्षक, म भर्खरको विद्यार्थी भएकाले कुराकानीचाहिँ हुन पाएन । मेरो डेरामा ४–५ जना तन्नेरी भेला भएर कोठे साहित्यिक गोष्ठी गथ्र्यौं । त्यसमा गणेशबहादुर प्रसाई पनि आउँथे । प्रसाई निक्कै उमेर छिप्पिएपछि बीए अध्ययन पूरा गर्न दार्जिलिङ आएका थिए । आईबी राईसँगको औपचारिक भेट प्रसाईले नै जुराइदिएका हुन्– सन् ६० को आरम्भतिर । कलेज पढ्दाताका अन्तरकलेज (सेन्ट जोसेफ र गभर्नमेन्ट कलेज) बीच तर्कसभा हुन्थ्यो । दोस्रोपटकको तर्कसभाको निर्णायकमा इन्द्रबहादुर पनि रहेछन् । यो कुरा मैले पछि मात्रै चाल पाएँ । ईश्वर वल्लभ र म केही नयाँ कुरा गरौं भन्दै उट्पट्याङ गरी बस्थ्यौं । भित्ते पत्रिका पनि निकाल्थ्यांै । वल्लभको हस्ताक्षर निकै राम्रो थियो । एकपटक भानु जयन्तीको मौका छोपेर रामायण पाठ प्रतियोगिता (अन्तर हाइस्कुल) आयोजना गर्ने निधो भयो । दोस्रो सालदेखि आईबी राईसँग अलि नजिकबाट चिनजान भो । इलामकै अग्निराज श्रेष्ठले ‘अञ्जली’ भन्ने पत्रिका निकाल्थे । त्यसमा आईबी राईको उपन्यास ‘आज रमिता छ’ धारावाहिक रूपमा प्रकाशित हुन्थ्यो । म उनको साहित्यको नियमित पाठक थिएँ । त्यसपछि दोस्ती जम्दै गयो । इन्द्रबहादुर दाइसँगको संसर्गले बौद्धिक खुराक, पृष्ठभूमि र विशाल आकाश पनि मैले पाएँ ।तेस्रो आयाम सुरु गर्दा तपाईंहरूले कुनै आधारभूत सिद्धान्त पनि बनाउनुभएको थियो या औसत लेखनी गर्ने सोच मात्रै थियो ?‘तेस्रो आयाम’ पत्रिका निकाल्दा आधारभूत सिद्धान्तका रूपमा ग्रहण गरियो– भाषा चित्रकलाको जस्तो सोझो हुनुपर्‍यो, बाजाको तारजस्तै तनक्क तन्केको हुनुपर्‍यो । अनि नयाँ चिज हुनुपर्‍यो । सबै त सरल भाषामा लेख्न सकिँदैन, विम्ब र प्रतीकहरूको सहयोग लिनुपर्‍यो । त्यो लिँदाखेरि मिथकको सहयोग लिनु पर्‍यो । पछि यही कुरालाई इन्द्रबहादुरले कुनै अन्तर्वार्तामा भन्नु पनि भो, ‘मान्छेको जीवन जसरी क्लिष्ट छ, भाषा त्यस कारण सरल हुनै सक्दैन ।’मान्छेको जीवन नै कम्प्लेक्स र जटिल छ । यो जटिलतालाई हामीले जटिल जीवनको सटीक अभिव्यक्तिका लागि कसरीचाहिँ सही उपयोग गर्न सकिन्छ त भन्ने कुरा गर्दा भाषाको कुरा आयो । अनि लाग्यो, भाषा चित्रकलात्मक हुनुपर्‍यो । लेख्दा पनि यसरी लेख्ने, उसरी लेख्ने भन्याँै । कसरी लेख्दा राम्रो, सटीक लेख्न सकिन्छ भन्ने अभ्यास गर्‍यांै । लेख्दै जाँदा, सम्पूर्णता थपियो, झ्याम्मै थपियो, डल्लै थपियो । ‘समग्रता’ भन्ने कुरा हाम्रो दार्शनिक पक्षको आधार भएर सुरु भयो । त्यो समय दार्जिलिङका स्थापित साहित्यकारहरूको तेस्रो आयामप्रतिको बुझाइ कस्तो थियो ? दार्जिलिङमा त्यस बेला निकै खुँखार कविहरू थिए । उनीहरूको लेखन परम्परावादी थियो । तर, जातीय गौरवका कुराहरू कविताका मुख्य विषय हुने गर्थे । अगमसिंह गिरी त्यो समयका प्रभावशाली कवि थिए । उनी स्वच्छन्दवादी धाराका कवि थिए । तेस्रो आयाम सुरु भएपछि केही तरंग त पक्कै आयो । तर, विरोधकै स्वरहरू कहीँकतै सुनिएन । विरोध भए पनि हामीलाई मतलब थिएन । २०३४ सालतिर इन्द्रबहादुर राईले ‘लीला लेखन’ भनी अर्कै धारा समातेर साहित्य लेखन सुरु गरेको देखिन्छ । योचाहिँ कस्तो हो ? असली यथार्थ त अलग्गै छ । आफ्ना दृष्टिले भनेको मात्रै सत्य ठान्छ मान्छे । सबै गलत अर्थात् आईबीको शब्दमा भन्दा ‘भ्रान्ति’ रैछ । त्यसका पछाडि अहिलेसम्म मनुष्य कुदिरहेका छन् । यसरी हामीले जुन चिज खोजिरहेका छौं, जसलाई भेटिरहेका छौं, जानिरहेका छौं– त्यो साँचो अर्थमा सत्य हैन, भ्रान्ति मात्रै हो । यो चिजलाई साहित्यमा उतार्ने कोसिस आईबीले मात्रै गरे । पाँचवटा कवितामा मैले पनि यो कुरा अवलम्बन गर्न खोजे । लीलातिर राई जानुभो । यो दर्शन, विचारलाई साहित्यमा उतार्न गरिएको लेखनलाई लीला नाम दिइयो । सत्यको नजिक पुर्‍याउन सघाउने लीला लेखन हो । लीला लेखनको ईश्वर वल्लभले तीव्र विरोध नै गरेका थिए रे । तपाईंको धारणाचाहिँ के थियो ? ‘अन्धा मान्छे र हात्ती’मा मैले व्यक्त गरेको विचार– अव्यक्त रूपमा ६ जना अन्धाले एउटा हात्तीलाई छवटा अलगअलग रूपमा बुझेको, पाएको, भेटेकोबाट पनि यो जीवन, जगत्, हामीले जानेको सत्य एउटा भ्रान्ति रैछ, अथवा सत्यहरू थुप्रै रैछन् भन्न सकिन्छ । अर्थको कुरा गर्दा मान्छेपिच्छे बुझाइ फरक हुन्छ । किटेर निर्धारण गर्न सकिँदैन । एउटै चिजको अर्थ थुप्रै लाग्न सक्छ । त्यसैले एउटै मात्र अर्थ, सत्य छ भन्न सकिँदैन भनेर, अर्थको अनिर्धार्यता भनेर आयो साहित्यमा । यसरी लीला लेखन भनेर घोषित गरेपछि मैले चाहिँ लेखिनँ । त्यो भएर लीला लेखन गरें भन्दिनँ म । तर, खोज्दै जाँदा ४–५ वटा कवितामा लीलाबोध भेट्न सकिएला कि । व्यक्तिगत रूपमा तपाईंलाई इन्द्रबहादुर राईको अभाव खड्किएजस्तो लाग्छ ? आईबी दाजु नहुँदा म वैचारिक हिसाबले टुहुरो भएको छु । भोलि लीला लेखनमाथि ठूलै वैचारिक बहस र आक्रमण भयो भने त्यसलाई प्रतिरक्षा गर्ने कमान्डरको अभाव खड्किने नै छ । आज लडाइँ लडिटोपल्ने सिपाहीहरू मात्रै छन् । तर, कमान्डर छैनन् । अचम्म के भो भने हामी तीन भाइमा दुइटाको नाम ‘इ’ बाट सुरु हुने । दीर्घ ईकार सबभन्दा पहिला गयो । ह्रस्व इकार त्यसपछि गयो । व्यञ्जन वर्णबाट नाम सुरु हुने म मात्रै बाँकी छु । तपाईंलाई कहिलेकाहीँ मृत्युबोध हुँदैन ?कहिलेकाहीँ बितिहाल्छुजस्तो पनि लाग्छ । तर, एक छिन नबिते हुन्थ्योजस्तो लाग्छ । आईबी दाजु भन्नुहुन्थ्यो— ‘छिट्टै लेखिसकौं, छिट्टै मरिहालौं जस्तो लाग्छ ।’ तर, मलाई त्यस्तो लाग्दैन । एक–दुई दिन भए पनि बाँच्न पाए हुन्थ्यो । जान नपरे हुन्थ्यो । काम सक्न पाए हुन्थ्यो जस्तो लाग्छ । मान्छे कस्तो लोभी प्राणी है ? असी वर्ष बाँच्दा पनि नपुगेर अलिक दिन बाँचौंबाँचौं लाग्ने । अनि डर पनि लाग्छ, बिती पो हालिन्छ कि भनेर ! नेपाली साहित्य लेखनका समस्या के–के छन् ? आदिवासी, जनजाति, सीमान्तीकृतको बाँच्ने शैली, जीवनदर्शन, के हो ? कथा के हो ? यिनीहरूको सामाजिक र सांस्कृतिक प्रणाली कस्तो छ, भाषा कस्तो छ ? आदि कुरा नबुझ्दा अहिले समस्या छ । साना जाति र समुदायले आफ्ना हकअधिकारको कुरा उठाउँदा साम्प्रदायिक बनिदिने चलन बढेको छ । एकले अर्कालाई नचिन्दा नेपालमा अहिले ठूलो समस्या उब्जेको देखिन्छ । विश्वव्यापी रूपमा ग्रेट न्यारेटिभको विरोधमा स्मल न्यारेटिभहरू आए । हिरो मात्रै हैन, सामान्य मान्छेको पनि उत्तिकै भूमिका हुन्छ भन्ने कुरा साहित्य र दर्शनमा आयो । यसले साहित्यमा प्रभाव पारेको देखिन्छ । एउटै पात्रका लागि चार पाँच भोल्युमसम्म उपन्यास लेखिन्थ्यो । हिरो एउटै हुन्थ्यो । अब कुनै कथामा खोज्दै गयो भने हिरो पाइँदैन, सबैको भूमिका उत्तिकै हुन्छ । केन्द्र अब ‘अकेन्द्र’ बन्दै गएको छ । केही वर्षयता तपाईं मुन्धुमको गम्भीर अध्ययन, अनुसन्धानमा लाग्नुभएको देखिन्छ । यसको कारण के हो ? मैंले मुन्धुम अध्ययन धेरै गरें, त्यसको मुख्य कारण एउटा छ । अब पहिलाजस्तो कविता लेख्न सक्दिनँ । अलिअलि बाँचेको ऊर्जा केमा खर्च गरौं त भन्ने लाग्यो । नेताले चुनाव हार्ने पक्का भएपछि निर्वाचन क्षेत्र फेरेजस्तै मैले कविता छाडेर मुन्धुम समातेको हुँ । कविता लेख्न नसकेपछि लिम्बू दर्शनतिर लागेको हुँ । पहिला त ‘जित्छु–जित्छु’ भन्ने लागेको थियो । तर, कस्तो प्रतिस्पर्धा देखियो भने अहिले त यहाँ पनि पनि हार्छु कि जस्तो लाग्न थालेको छ । यो पनि छाडेर अर्को क्षेत्र खोज्नुपर्ने अवस्था आउलाजस्तो छ । के हो मुन्धुम ? ब्रह्माण्डको उत्पत्ति, सृष्टिको प्रक्रिया र सृष्टिकर्ताको उपस्थितिको वर्णन भएको लिम्बू मौखिक शास्त्रलाई मुन्धुम भन्छौं । त्यो शास्त्र मान्छेको उत्पत्तिमा पुगेर टुंगिन्छ । त्यसपछि जिउन गरेका संघर्षको व्याख्या गर्छ । सृष्टि सकिएपछि लिम्बूको मिथकअनुसार ईश्वर ऊसँग बस्दैन, अब लोप भयो । यो ईश्वरको बखान, जसले यत्रो क्रियाकलाप गरे, मान्छेको सामाजिक जीवनलाई नियमन गर्न सामाजिक जीवनको रचना गरे । त्यो रचनालाई नियमन गर्ने, हिन्दूको पुराणको आख्यानजस्तै लिम्बूहरूको मुन्धुम हो ।