
परिचय त दिनु पर्‍यो । तर के भनेर दिउँ… ! नागरिकतामा छाप लगाएको नाम लिएर परिचय दिउँ भने कसैले चिन्नु हुन्न ।
नागरिकताको छाप तल लेखिएको एउटा शब्द छ, ‘सरकार’ । बिन्ती छ, यसको आधारमा भने मेरो परिचय नलगाइयोस् । मेरो ‘सरकारी’ पहिचान छैन न त सरकारसँग पहुँच नै ।
वास्तवमा म बलात्कृत छोरीकी आमा हुँ । हुन त म मात्रै त्यस्ति एक्ली आमा हैन, जसकी छोरी बलात्कृत भएकी छिन् । कयौँ आमाहरु छन्, जो छोरीको अस्मिता लुटिँदाको पीडा बोकेर बाँच्न विवश छन् ।
ती तमाम छोरीहरु आज घायल छन् । छटपटाइरहेका छन् । कतिपय स्वर्गवासी भइसके । बाँच्न दिएको भए यसो गर्थें, उसो गर्थें भन्ने होला मनमा ।
आफ्ना बालापनका कहानी र भविष्यका योजना सुनाउने मन होला । विडम्बना, रुन्छन् र अंगालो हाल्छन् ।
सबैकी आमा त यहाँ छैनन्, तर जहाँ भए पनि जिउँदो लास भएर बाँचेका छन् । सारा परिवार छिन्नभिन्न भएको छ, उनीहरुको । आशा र सपनाहरु समाप्त भएका छन् ।
०००
पूजा दुई वर्षकी थिइन् । छमेकीबाटै शिकार भइन् । भोलिपल्ट मात्रै उनी बलात्कृत भएको खुल्यो । आफ्नै नाम समेत थाहा नभएकी मेरी पुतली अहिले रोइरहन्छे । घरिघरि झस्किरहन्छे ।
बेलाबेला आँखा आगो जस्तो रातो बनाउँदै कराउँछे । रुन नै आउँदैन राम्ररी । जीब्रो बाहिर निकालेर घ्यार्र गर्छे । पातलो रगत आउँछ । विस्तारै निदाउँछे । निदाउँन नपाउँदै सयौँ आवाज एकैपटक आउँछ ।
उनका साथीहरू आ–आफ्नो कथा सुनाउँछन् । आफूले विद्यालयमा जितेका पुरस्कार देखाउँछन् । पत्रिकामा छापिएका कविता र चित्र देखाउँछन् ।
आफ्नो जीवनको लक्ष्य सपना र योजना सुनाउँछन् । खासमा उनीहरुले पत्याएकै छैनन् की त्यो संसारमा अब उनीहरु रहेनन् भनेर । ठूला भएका नानीहरु केही बोल्दैनन्, बसिरहन्छन् कुनामा । एकोहोरिइरहन्छन् ।
उनीहरु रगत र आँशुमा लिप्त छन् । न्याय नपाएको शव जलेको छैन । आमाबुबाले म शरीर पखालेर के गरुँ भन्छन् । आक्रोशित हुन्छन् ।
कराउँछन् । चिच्याउँछन् । बादलहरुको पर्दा उघारेर कतै जान खोज्छन्, जान पाउँदैनन् र चिथोर्छन् आफूलाई जोरले फेरि ।
०००
आज एउटा अर्की बालिका आइन् । एकदमै कलिली तर, विक्षिप्त । चश्मा फुटेको थियो । च्यातिएको सुरुवालमा ढोकैमा उभिइरही । केही अंग्रेजी वाक्य रटे जस्तै बर्बराउँदै थिर्इ । म नजिक गएँ र बोलाएँ । उसले आमा भनी । अरु सबैले मलाई आन्टी र दिदी भन्थें ।
तर, उसले किन आमा भनि भन्ने लाग्यो । घोरिएर हेर्दा थाहा पाएँ, आखिर ऊ मेरै छोरी रहिछे । ऊ निर्मला थिई । मेरै छोरी । हो, ज्यान त उसैका लागि न्याय माग्न सडकतिरै भौतारिइरहेको छ ।
आत्माले त उसको चिच्याहटसँगै ज्यान छाडेर यतै आएछ । दिमागलाई पो दोस्रो दिन थाहा भयो ।
श्रीमानले अर्को विवाह गरेर गइसकेका थिए । आशा, उद्देश्य र भविष्य । जीवनको आभा ऊ नै थिर्इ । चार घण्टा साइकलमा अरुको भारि बोकेर मजदुरी गर्दै घाममा र पानीमा भारी बोकेकी थिई ।
बोर्डरमा पुलिसको हेपाइ खाएकी थिएँ, यातना र घिनलाग्दो व्यवहार सहेकै थिएँ । मात्र उसकै लागि । जसोतसो छाती मजबुत पार्दै सास फेर्दै थिएँ, फेर्नै दिएनन् ।
के त्यस्तो गल्ती गरेको थिएँ र भगवान मैले ? एकदिन साहुजीको चिनी बोक्दा थोरै चिनी भन्सारको कर नतिरी ल्याएँ । त्यो पनि निर्मलाकै जन्मदिनको केक किन्ने पैसा नपुग्ने ठानेर । त्यो बाहेक त के गल्ती गरेको थिएँ र मैले… ।
देवताले पनि देखेका होलान् त्यो मेरो गल्ति । तर, त्योबाहेक त निर्मलाले त्यो हदसम्मको नियती भोग्न मेरो के पाप थियो र ! अनि, लाग्यो अबोध बालिका निर्मलाकै पो त्यस्तो केही गल्ती थियो कि ? यति जान्दा त देउताका पनि आँशु खसे होलान् नी … ।
आत्मा परानी त उसँगै आइसक्यो मेरो । सक्यो भने त्यो भौतारिइरहेको शरीरलाई न्याय दिएर बाँच्न दिनु । त्यसले अरु थुप्रै शरीर बाँच्नेछन् र न्याय बाच्नेछ । नसके त्यो ज्यान सिंहदरबारमै पुर्‍याइदिनु ।
मुकदर्शक बनिरहेका प्रहरी, नेता र तिनका प्रिय पात्र जसले निर्मलाको हत्या गरे ती सबै मिलेर मेरो शरीरलाई पनि चिथोरुन । बलात्कार गरुन् मलाई पनि ।
जलाउन् र राख पारिदिउन् । तर, मेरा स्तन नजलाउनु । निर्मला र पुजा भन्दा पनि स–साना बालिका छन्, जो आमाको बुबु खोजेर रोइरन्छन् । तिनलाई भुलाउन हुन्छ । म जस्तै अरु आमाहरुले पनि न्याय नपाए बोलाउनु सिंहदरबार र राख्नु बैठक कक्षमा ।
अनि, सबै साहेबहरु मिलेर चिथोर्नु शरीर रहुन्जेल ।
