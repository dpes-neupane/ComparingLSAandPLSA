-विकास रेग्मी   रक्सी खाने आदत बसेको छ । सिलप्याक  रक्सीमा खसै रूचि जाँदैन । लोकल नै जिन्दावाद । त्यसैले रात परेपछि सुटुक्क भट्टीमा गएर एक बोतलको एक सय पचास तिरेर लोकल रक्सी लिएर कोठामा नै एक्लै खाने गर्छु । जिल्ला वन कार्यलयको खरदार सा’प हुँ । घर तराई भए पनि जागिर पोखरामा छ । कोठा भाडामा लिएर एक्लै बस्ने गर्छु ।  आफिसबाट आउन साथ सधैंझैं आज पनि शरीरको थकानले रक्सीको याद आयो । मासु र काँक्रोको सितन तयार पारेँ । रात परेपछि मात्र रक्सी लिन जानुपर्ने बाध्यता छ । घरबेटी वा वरिपरिकाले देखे भने नराम्रो सोच्लान् भन्ने डरले रात कुरेँ ।जब ९ः३० भयो, अनि भट्टीतिर लागेँ । घरबाट पाँच मिनेट पूर्वतिर छ भट्टी । त्यो टोलमा  सबैभन्दा राम्रो रक्सी पाउने ठाउँ भनेर परिचित भएकाले सधैंजसो त्यहीँबाट लिने गर्थें । आज नि त्यहीँ गएँ ।  भट्टी साहुजीको परिवारमा श्रीमती र एउटी सानी छोरी छिन् । दुई बुढाबुढीको जोडी राम्रो जमेको छ । एकअर्कालाई काममा सहयोग गरिरहेका हुन्छन् । बुढीले बुढालाई कान्छा भनेर बोलाउँछिन् । एक अर्कामा तिमी भनेर सम्बोधन गर्छन् । उनीहरूको प्रेम र विवाहका विषयमा एक दिन मैले सोधेको थिएँ । साहुजी नेवार रहेछन् र साहुनी तामाङ । एउटै गाउँका रहेछन् दुई जानै । सानै देखि एक अर्कालाई प्रेम गर्दा रहेछन । साहुनीले लजाउँदै भनेकी थिइन्– साथीहरूले जिस्काउँदा जिस्काउँदै लभ परो । पछि विवाह गर्न केटाको घरमा मानेन छन् । अनि दुईजानै घरबाट भगेर यहाँ पसल गरी बसेका रहेछन् ।  विस्तारै म उनीहरूको प्रेमको प्रशंसक नै भएको थिएँ । उनीहरूलाई देख्दा कहिले काहीँ ममा पनि विवाह गर्ने ऊर्जा पलाउँथ्यो । आज भट्टीभित्र छिर्दा साहुनी भाडा माँझ्दै थिइन् ।  ‘रक्सी छ दिदी ?’ पसलको सटरछेउको धारामा भाँडा माझ्दै गरेकी साहुनीलाई बाहिरबाटै सोधेँ ।  ‘भित्र जानुहोस् न कान्छाले दिन्छ ।’ मभित्र गएपछि फेरि बहिरबाट साहुनीले भनिन् ‘कान्छा ! सरलाई एक बोतल रक्सी हाली देऊ त ।’ मभित्र गएँ । भट्टीको एक छेउमा एक जना ३०–३५ उमेरकी देखिने महिला एक गिलास रक्सी अगाडि राखेर, प्लेटमा भएको मासु चबाउँदै बोल्दै थिइन् ।  गोरो अनुहार, लामो कालो कपाल हेर्दा सुन्दर देखिन्थिन् । उनी साहु र साहुनीसँग खुलेरै कुरा गर्दैथिन् । उनीहरूको केही संवाद सुनेपछि ती महिला पाहुना आएकी हुन्, उनीहरूको आफन्त वा साथी केही हो भन्ने कुरा अड्कल लाउन मलाई गाह्रो भएन ।‘बोर्डिङ स्कुलको फी कति महँगो हो । एउटा छोरो पठाउन पनि धौधौ भोइसको ।’ चुस्की लिँदै ती महिलाले भनिन् ।  ‘कमाएर मात्र हुन्छ त ? अनि अलि खर्च नि गर्नु परो नि ।’ साहुजीले मुस्कुराउँदै बोतलमा रक्सी हाल्दै भने । ‘तिमीहरूजस्तो दुई दुई जना छैन आफ्नो कमाउने,  के गर्नु ? म एक्लै छु ।’  महिलाले भनिन् । ‘दुई जना हुन त, बुढोलाई मनाउनु परो नि । झगडा गरेर हुन्छ ।’ साहुजी बोले । ‘तिमी जस्तो बुढो भए पो । पोइलो जाने बुढोलाई कसले मनाउँछ । तरुनी खेलाउन पल्केको । अर्की ल्याएर बसेको छ रे काठमाडौंमा । नाम पनि लिन मन लाग्दैन त्यस्ताको ।’ महिलाले भनिन् । ‘अनि तँ पनि जा न अरूसँगै । भेट्छेस् नि कोही न कोही त राम्री छेस्, उमेर छ ।’ बाहिरबाट भाडा माझेकै ठाउँबाट साहुनीले मुस्कुराउँदै भनिन् । महिला धेरै समयसम्म हाँसिन अनि बिस्तारै लजालु स्वरमा बोलिन् ‘के के भन्छे यो माइली पनि ।’ उनको रातो अनुहारले उनी लजाएको प्रष्ट देखिन्थ्यो । केही छिन् सबै मौन रहे । केही समयपछि ती महिला बोलिन् ‘धेरै भएको थियो है, म यहाँ नआएको ?’ ‘दिउँसो आउनुपर्छ नि । राति त गफ पनि धेरै गर्न पाइँदैन । मलाई त अहिलै निन्द्रा लाग्ला जस्तो भएको छ । दिनभरी पसलमा उभिँदा थकाइ लाग्दो रहेछ ।’ साहुनीले भनिनन् । ‘दिउँसो त ब्युटी पार्लर जानु प¥यो नि । बसपार्कमा पार्लर खोल्या छु । साँझसम्म चल्छ पसल । फर्किंदा कहिले गाडी भेटिन्न । तनाव हुन्छ ।’ ‘अनि फर्कंदा कसरी आउँछेस् त ? गाडी नपाउँदा ?’ साहुनीले सोधिन् ।‘गणेश सरलाई बोलाउँछु । बाइक लिएर आउनुहुन्छ । कति सहयोगी हुनुहुन्छ । हाम्रो घरकै रूममा बस्नुहुन्छ ।’ योभन्दा उनको अनुहारमा खुसी झल्किएको थियो ।  ‘कति दुःख दिन्छेस्, विचारा सरलाई । जे काम पनि गणेश सरले गरेको भन्छेस् । दिक्क मान्नु हुन्न सरले ?’ साहुनीले माझेको थाल मिलाउँदै भनिन् । ‘सरलाई धेरैजसो मैले नै खाना खुवाउँछु । एक्लै बस्नुहुन्छ । दिक्क मान्नु हुँदैन सरले । सरको पनि श्रीमती छैन नि त ...’ महिलाले यति भनेपछि म अनायसै मुस्कुराउन पुगेछु । ती महिलाले पनि गिलास उठाएर मुस्कुराउँदै एक चुस्की लिइन् । -इलाम, हाल: पोखरा