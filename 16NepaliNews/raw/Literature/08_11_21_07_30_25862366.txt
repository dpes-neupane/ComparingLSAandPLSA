
यो हाँसिरहेको
सुनौलो बिहान, यो दिन
अब बिस्तारै ओइलाउने छ,
झर्नेछ अँध्यारोको काखमा
जसरी प्रत्येक दिन ओइलाउँछ, र्झछ
उतै-उतै बग्छ, जता बगेर जान्छ प्रत्येक दिन !
त्यसपछि राति जागै बस्ने द्वारपाले
तारा अनि झ्याउँकिरी
संशय अनि अज्ञानताबाट मुक्ति खोज्ने
जुनकिरीको व्यथित गुहारहरू
बितेर जान्छ दिन
लिएर जान्छ सबैलाई सँगै
पिता, भाइ, लोग्ने, स्वास्नी, घर, रुख
खेलौना, क्रोध, अभिमान, कष्ट,
थकाइ अनि हतासाहरू
लिएर जान्छ
सपना, दुःख, भोक, अप्राप्ति
पाप-पुण्य, लाभ-लोभ, क्षोभ अनि छट्पटीहरू
जान्छ, गइहाल्छ दिन
डुब्न लागेको घामसितै हराउँछ
घर फर्किरहेका चराहरूको पखेटामा
चुप हुन्छ, स्तब्ध बन्छ
हावाको गह्रौ सासहरूमा
हात बढाउँदा
छुन सकिँदैन फेरि उसलाई
उसको धमिलो प्रकाश अनि
स्पष्ट महकलाई
अँध्यारो बढ्न थालेपछि हामी हुन्नौं
सम्पूर्ण आकासमा लाखौं ताराहरू दियो बालेर
सुतेका हुन्छन् दुस्खसँग असहाय यताउति
एउटा अर्को संसारमा
पशुपंक्षी, जल, जंगल,
ईश्वर, मानव, कीरा-फट्याङ्ग्रा र मेघ
फेरि उज्यालो हुन्छ
जस्तो रातो ओठ उज्यालिएको हुन्छ
अर्को संसारबाट फर्किरहेका सबैलाई
फेरि सयांैं-करोडौंपल्ट खानतलासी गर्न थालिन्छ,
सबै पूर्ववत् आआˆनो ठाउँमा हुन्छन्
बाटोको छेउमा रुख, रुखको हाँगामा चराको गुड,
चराको गुडबाट निस्किएको चिरिविरि
सबै दुस्ख, शोक भूलेर
कृतज्ञता, प्रार्थना अनि बिन्तीहरू
भेट्छ उसले
त्यसै अर्को संसारबाट फर्किरहेको तिमीलाई
तिम्रो थकाइ, सपना, रोदन अनि निर्जनतालाई
हराएको माया, खोलिएको केशराशी
हराएको कर्णफूल, मौन शब्दहरू
भेट्छ मलाई पनि
मेरो पछिल्लो दिन, पछिल्लो जन्मको शोक
नयाँ आनन्द, नयाँ पीडाको सा… रे… गा… मा
नयाँ सपनाको शब्दलिपि
क्रमशः उदाङ्गो भइरहेको विस्मयको
सौम्य ज्योतिरेखालाई ।
(१७ सेप्टेम्बर १९३७ मा भारतको ओडिसामा जन्मेका सीताकान्त महापात्र आधुनिक भारतीय कविता लेखन परम्पराका एक प्रतिनिधि नाम हुन् । उनका एक दर्जन बढी काव्यकृति प्रकाशित छन् । प्रस्तुत कविता उनको बहुचर्चित काव्यकृति ‘वषर्ा कि सुबह’ बाट लिइएको हो । हिन्दीबाट भावानुवाद : आरके अदीप्त गिरी ।)
