काठमाडौँ — लेखक सुजित मैनालीको नयाँ अनुसन्धानात्मक पुस्तक ‘सती : इतिहास र मीमांसा’ सार्वजनिक भएको छ । पुस्तकमा मैनालीले मानव–इतिहासकै एउटा क्रूरतम अध्याय मानिने सती प्रथाबारे प्रकाश पार्ने कोसिस गरेका छन् ।नेपालमा सतीप्रथामाथि रोक लगाइएको सय वर्ष पुगिसके पनि यसले पारेका असरहरू लैंगिक भेदभावका अनेक पाटोका रूपमा समाजमा अझै व्याप्त छन् । लेखक मैनालीका अनुसार मृतक पतिको नाममा पत्नीलाई जिउँदै जलाउने चलनबाट तात्कालिक पुरुषप्रधान समाजले कस्तो लाभ दोहन गर्‍यो भनी पुस्तकमा चर्चा गरिएको छ । महिनावारी बार्ने चलनदेखि बलात्कारसम्मका नारीद्वेषी चलनलाई सतीप्रथाको आलोकमा बुझ्ने प्रयत्न गरेको पनि लेखक मैनालीले उल्लेख गरेका छन् ।नेपालमा लिच्छवि राजा मानदेवको पालादेखि राणा प्रधानमन्त्री चन्द्रशमशेरको समयसम्म सतीप्रथाका अनेक घटना भएको पाइन्छ । १९७७ सालमा चन्द्रशमशेरले नेपालभरि सतीप्रथाको अभ्यासमा रोक लगाएपछि पत्नीले पनि पतिको शवसँगै जलेर प्राण त्याग्नुपर्ने चलन कानुनी रुपमा बन्द भएको हो ।‘समाजशास्त्रका किताब पल्टाउँदै जाँदा महसुस भयो– इतिहास र त्यसको लैंगिक पाटो बुझ्न सकेमात्र समाजको नसनाडी राम्ररी छाम्न सकिने रहेछ,’ समाजशास्त्रका अध्येता रहेका मैनालीले भने, ‘खासमा यही अनुभूतिले मलाई किताब लेख्न प्रेरित गर्‍यो ।’लेखकले नेपाल र भारतमा अभ्यस्त सतीप्रथाबारे सात वर्षजति अध्ययन–अनुसन्धान गरेर तयार पारेको यस पुस्तकमा आठवटा अध्याय छन् । त्यसबाहेक ४२ वटा परिशिष्टमा किंवदन्ती, अनुश्रुति र अभिलेखहरूका खँदिला विवरण समेटिएका छन् । ‘यो किताबले सतीप्रथाको ऐतिहासिक, सामाजिक र मनोवैज्ञानिक पाटोबारे विमर्श गरेको छ’ प्रकाशक किताब पब्लिसर्स प्रालिद्वारा जारी विज्ञप्तिमा छ । प्रकाशक कल्पना ढकालका अनुसार यो पुस्तकमा सतीप्रथाको उद्भवपछाडिका ऐतिहासिक कारणहरुको विवेचना छ । लेखक मैनालीको यो दोस्रो किताब हो । यसअघि २०७६ सालमा उनको ‘शिलान्यास : नेपाल निर्माणको नालीबेली’ पुस्तक प्रकाशित भएको थियो ।