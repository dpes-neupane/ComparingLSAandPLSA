काठमाडौं । भुटानमा नेपाली भाषी माथि गरिएको अत्याचारमा केन्द्रित रहेर नेपाली भाषी भुटानी साहित्यकार तुम्बेहाङ लिम्बूले तयार गरेको ‘किनाराको प्रश्न’ कविता संग्रह सार्वजनिक गरिएको छ ।  नेपाल प्रज्ञा प्रतिष्ठानमा साहित्य परिषद् भुटानको आयोजना र घनश्याम सांस्कृतिक प्रतिष्ठानको सहआयोजनामा भएको कार्यक्रममा संग्रहको समालोचक तथा सौन्दर्य चिन्तक निनु चापागाईं, समालोचक प्रा. डा. गोपीन्द्र पौडेल, प्राज्ञ तथा कवि श्रवण मुकारुङ, र साहित्यकार सीता शर्माले संयुक्त रुपमा सार्वजनिक गरे । उक्त संग्रहसँगै नेपाली भाषी भुटानी कथाकारको संयुक्त कृति ‘समकालीन भुटानी नेपाली कथा’ को समेत विमोचन गरियो ।  भुटानमा नेपालीे साहित्यको अवस्था निकै नै कमजोर रहेको समालोचक तथा सौन्दर्यचिन्तक निनु चापागाईंले बताए । भुटानबाट अहिलेसम्म लगभग साहित्यका सबै विधामा गरेर जम्मा ६२ वटा नेपालीभाषामा साहित्यिक कृति मात्रै प्रकाशित भएको जानकारी दिए । उनले भने, ‘भुटानको राजनीतिक अवस्थाका कारण त्यहाँको नेपालीभाषी साहित्य समाप्त हुने दिशामा पुगेको छ । यसलाई जोगाउन भुटानी स्रष्टाले सचेत ढंगले पहल गर्नुपर्दछ ।’  उनले भुटानको प्रतिकूल राजनीतिक परिस्थितिबाट गुज्रिदै  कवि तुम्बेहाङले कविता लेखेको भन्दै त्यही परिवेश अनुसार उनको लेखनलाई बुझ्नुपर्ने धारणा राखे । उनले भने, ‘कवि तुम्बेहाङको लेखन क्रमशः सुधारको दिशामा अगाडि बढ्दै गएको छ । साथै विमोचित कृति भुटानको सन्दर्भमा हेर्दा निकै उत्कृष्ट छ ।’  कवि तुम्बेहाङले सरल र सामान्य जनले बुझ्ने भाषामा कविता लेखेको कवि तथा प्राज्ञ श्रवण मुकारुङले बताए । उनले भने, ‘कवित सरल र सरस भएको हुँदा सबैले बुझिने खालका छन् ।’ साहित्यकार सीता शर्माले लिम्बूका कविताले प्रगतिवादी विचारलाई अंगीकार गरेको धारणा राखिन् ।  कार्यक्रममा कवि तुम्बेहाङले भुटानमा नेपालीभाषीले साहित्य लेख्नमात्रै होइन सामान्य खेलकूद क्लब समेत खोल्न नपाउने अवस्था रहेको पीडा पोखे । उनले भने, ‘भुटानी नेपालीले अधिकारका लागि आन्दोलन गर्दा देशबाटै लखेटिनु परेको छ ।’ उनले सन् १९९० मा जेल परेपछि कविता लेख्न थालेको जानकारी दिए । उनले आफूले भुटानी जनताले भोग्नुपरेका वर्गीय असमानता र विभेदका पक्षमा कलम चलाउँदै आएको बताए ।