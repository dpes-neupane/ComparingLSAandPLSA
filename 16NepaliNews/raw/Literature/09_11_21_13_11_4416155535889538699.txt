काठमाडौँ — धरानमा शुक्रबारदेखि सुरु भएको दुई दिने अन्तर्राष्ट्रिय धरान साहित्यिक तथा सांस्कृतिक पर्यटन महोत्सवको पहिलो दिन कवितामय भएको छ । धरान उपमहानगरपालिका–१३ ले आयोजना गरेको महोत्सवमा पूर्वाेत्तर भारतका नेपाली भाषी कवि,साहित्यकार र नेपाली कविले माहोल तताएका थिए ।भूगोलले अलग्याएपनि भाषा साहित्य संस्कृतिले साहित्यकारलाई एउटै मञ्चमा जमघट गराएपछि नेपाली मूलका भारतीय नेपाली भाषी साहित्यकारहरुले खुलेर आफ्ना रचना सुनाए ।साहित्य कला संस्कृति प्रतिष्ठानको संयोजनमा आयोजित कविता वाचन समारोहमा भारतको खर्साङकी देविका मग्राती राईले आफ्ना पूर्वज जन्मेको नेपाली भूमिप्रति समर्पित गर्दै ‘मातृभाषा’ कविता सुनाइन् । दार्जिलिङकी मन्जुला तामाङ सुब्बाले ‘कपुर अनि सडक’ शीर्षक कविता सुनाएर सवैलाई मन्त्रमुग्ध पारिन् । सिलिगुरीका कालुसिं रनपहेलीले दुई पंक्तिका युग्मक कविताहरु सुनाएर ताली र वान्समोर बटुले । समसामयिक प्रवृत्तिमाथि व्यंग मिसाइएका चोटिला कविताहरुले कविता प्रेमीहरुको मन जितेको थियो । यस्तै मिरिकका अभय प्रधान, अमर राई दुङ्‌माली, सिलिगुरीका ज्ञानेन्द्र खतिवडा, सिक्किमका युवा बराल, सागर सापकोटाले पनि मिठासले भरिएको सुन्दर कविता सुनाए । नेपालका तर्फबाट धरानका हिम्मत खड्का, मोरङ झोराहाटका भरत गुरागाईं, विराटनगरका रोहिणी रसिक र विवश पोखरेलले कविता सुनाए । यसअघि उद्घाटन सत्रमा नेपाल प्रज्ञा प्रतिष्ठानका उपकुपति गंगा उप्रेतीले गोपाल देवानको एकांकी संग्रह ‘दमनको राप’ को विमोचन गरेका थिए । विमोचनपछि उनले भने, ‘राजनीतिले छुट्याएको मान्छेको समूहलाई कला–साहित्य र संस्कृतिले जोड्छ । धरानमा आयोजित अन्तर्राष्ट्रिय धरान साहित्यिक सांस्कृतिक महोत्वले पूर्वोत्तर भारतका नेपाली मुलका भारतीयहरुसँग जोडिदिएको छ ।’ उनले भौतिक र राजनीतिक विकास मात्र नभएर साहित्य र संस्कृतिको विकास भए मात्र समग्र मानव सभ्यताको विकास भएको मानिने बताए । कवि बम देवानको संयोजनमा सुरु भएको महोत्सवमा पूर्वोत्तर भारतका अग्रज साहित्यकार चिनाउने शूत्रधारको भूमिका प्राडा टंकप्रसाद न्यौपानेले पूरा गरेका थिए । कार्यक्रममा कालेबुङका नरबहादुर दाहाल, सिलिगुरीका कृष्ण प्रधान र झापा शिवसताक्षीका भगवती ढुंगेललाई सम्मान गरिएको थियो । यसैगरी विश्व नेपाली भारतीय साहित्य संघले उपकुलपति उप्रेतीलाई सम्मान गरेको थियो ।शनिबार पनि कविता र गजल वाचन, नाटक मञ्चन, प्राडा भीम खतिवडाको ‘नेपाली साहित्यमा धरानको योगदान’ विषयक कार्यपत्र प्रस्तुत गर्ने कार्यक्रम रहेको छ । 