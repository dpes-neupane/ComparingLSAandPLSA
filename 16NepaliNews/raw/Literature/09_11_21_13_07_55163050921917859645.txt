काठमाडौँ — इस्लामाबादस्थित प्राज्ञिक–लेखकको निकाय पाकिस्तान एकेडेमी अफ लेटर्स(पीएएल)ले बहुआयामिक अर्थ र महत्त्वका नेपाली कृतिलाई उर्दू भाषामा अनूवाद गर्ने भएको छ । पाकिस्तानका लागि नेपाली राजदूत तापस अधिकारी र पीपीएल अध्यक्ष प्रा. डा. युसुफ खुस्कबीच सोमबार भएको भेटवार्तामा द्विदेशीय जनस्तरको सम्बन्ध विस्तारमा पनि साहित्यिक अनूवाद तथा कृतिगत आदानप्रदान गरिने सहमति बनेको हो ।सन् १९७६ मा स्थापित पाकिस्तान सरकारको राष्ट्रिय प्राज्ञिक निकाय पीपीएलले पहिलो चरणमा नेपाली उत्कृष्ट कथालाई उर्दूमा अनुवाद गर्ने योजना बनाएको छ । भेटघाटका अवसरमा राजदूत अधिकारीले अध्यक्ष खुस्कलाई सरदार रुद्रराज पाण्डद्वारा लिखित ‘रुपमति’को उर्दूमा अनूदित कृति हस्तान्तरण गरेका थिए । पाकिस्तानी प्राध्यापक डा. ताहिरा निगत निरले उर्दूमा अनूवाद गरेको ‘रुपमति’ हिन्दी र अंग्रेजीमा समेत अनूदित छ । ‘रुपमति’ माथि टेलिफिल्मसमेत बनेको छ ।‘हामी पनि उत्साहित छौं, हाम्रा उर्दू भाषाका कृतिलाई नेपालीमा लैजान र जनस्तरमा पुर्‍याउन आपसी सहकार्य गर्नमा तत्पर छौं,’ पीपीएल अध्यक्ष खुस्कले भेटघाट क्रममा भने । आफैंमा उर्दू भाषाका ज्ञाता राजदूत अधिकारी स्वयं अहिले महाकवि लक्ष्मीप्रसाद देवकोटाको ‘मुनामदन’ कृति उर्दूमा अनुवाद गर्न लागिपरेका छन् । उनले अबको एक वर्षमा ‘मुनामदन’ उर्दूमा ल्याउने प्रयत्नमा काम भइरहेको बताए । 