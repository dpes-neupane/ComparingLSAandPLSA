  - साकारबाबु सुवेदीतिमीलाई खरानीसँगै बगाएर म फर्किएको रात, थाहा भयो न आत्मा मर्छ, न त शरीर नै ।एउटा लामो निन्द्रामा मस्त तिम्रो लम्पसार देह, चिन्ताभन्दा पर बसेर, ममा जिम्मेवारी सुम्पँदै थियो ।म त्यही तिमीले छाडेका कर्महरूले आफू रूपान्तरित भएँ, मेरा करहरूले अन्तिम स्पर्श गरेका तिम्रो आत्माभन्दा माथि गएँ ।कसरी सकिन्छ होला विधाता ? आगोको तापले डढाउन त्यो रुख, जसले आजीवन मेरा हितमा, शीतल छहारी छाडेको थियो ।एकाएक आफ्नो शरीर भिन्न देखेँ, तिम्रो अनुपस्थिति साह्रै खड्कियो, तिमी त आफ्ना कर्महरूका तापले, मेरा शरीरभित्रका ऊर्जामा देखियौ ।मेरा बा, शरीर पनि नमर्ने रहेछ, म तिमी भएर बाँचिरहेको छु, खरानी त एक जुक्ति मात्र रहेछ, तर म तिम्रा सम्झना बगाउने छैन ।थाहा छ, घाम झुल्किन्छ, रापिन्छ र अन्त्यमा अस्ताउँछ । घामका हरेक बिम्बहरूले हरेक दिन, मलाई तिमीजस्तै उज्यालो बनाएको छ ।  