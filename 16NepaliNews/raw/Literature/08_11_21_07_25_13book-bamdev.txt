-कृष्ण गिरी धेरै वर्ष पहिला गुरुकुलमा एउटा नाटक हेरकेको थिएँ । सुइना कर्नालीका । बाज्य र नातिनी बेसा गर्न जाँदा थाकेर नातिनी बाज्यको काखमा सुत्छ । अनि उसले सुइना देख्छ । अहिलेको दुःखको कर्नाली  होइन समृद्ध भएको कर्नालीको सुइना देख्छिन ती सानी नातिनी । नेपालका प्रधानमन्त्री कर्नाली ऋण माग्न गएको । हरेक जिल्लामा अन्तर्राष्ट्रिय एयरपोर्ट भएको । विदेशी मजदुर कर्नालीमा काम गर्न आएको । तर जब उठ्छिन उनै बुढो बाज्यको काखमा टाउको राखेर सुतेकी हुन्छिन् । सुतेर उठ्दा त्यही कर्नाली छ । जुन सुत्नुभन्दा पहिला थियो ।  यो नाटकले मलाई धेरै दिनसम्म झकझकाएको थियो । के साँच्चै कर्नाली यस्तो बन्न सक्ला त कुनै दिन ? यो देशको समृद्धि हुन अब कति वर्ष लाग्ला ? धेरै वर्ष भएको थियो, यो नाटक बिर्सेको थिएँ । तर धेरै पछि पुनः सम्झेँ । यो नाटक सम्झन पनि मलाई  वामदेव गौतमलको पुस्तकले सहयोग ग¥यो ।  नेपाली राजनीतिका सिद्धहस्त व्यक्तित्व नेकपा एमालेका उपाध्यक्ष वामदेव गौतमको (हाल नकेपाका सचिवालय सदस्य) पुस्तक पढ्ने अवसर पाएँ । नेपाल नवनिमार्ण अहाअभियान । पुस्तक पढ्दा आनन्द मात्र होइन  सपना देखिन्छन् । पुस्तकका पानासँगै सुखी नेपाली समृद्ध नेपालको खाका भेटिन्छ ।  अहिलेसम्म  नेपालका राजनीतिक दलहरू र अझ स्वयम् गौतम सम्बद्ध पूर्व एमालेले अहिलेसम्म नेपाल निर्माणमा काम गरेको भए कति सुन्दर हुन्थ्यो जस्तो लाग्छ ।  भूमिकामा नै गौतमले नेकपा एमालेले कार्यक्रमको रूपमा मान्दै आएको जबजलाई विश्व कम्युनिस्ट आन्दोलनको निम्ति मुख्यबाहक बनेको छ भनेका छन् । तर यो समीक्षा लेख्दा जबजको ठाउँमा जनताको जनवाद आइसकेको छ । प्रस्तुत पुस्तकमा ६ खण्डमा विभाजन गरी लेखिएको छ । उक्त पुस्तक लेखनमा धेरै मिहिनेत गरेको कुरा स्वत स्पष्ट हुन्छ । तर जति मिहिनेत गरेको छ । त्यो किसमको पुस्तकले दिन खोजेको कुरा विगतमा राजनीतिक दलहरूले गरेको व्यवहारले काल्पनिक बढी लाग्छन् । पहिलो खण्ड ऐतिहासिक सन्दर्भहरू छन् । जुन कुरा इतिहासका अन्य पुस्तकमा पनि धेरै पाइन्छन् । अध्याय २ मा नेपालको वर्तमान अवस्था र अबको गन्तव्यको बारेमा चर्चा गरिएको छ । पुस्तकमा शिक्षा स्वास्थ्यमा बहुदलपछि भएको विकासको फेरहस्त नै लगाएको छ । विश्वविद्यालय, विद्यालय र अस्पतालको सङ्ख्या नै उल्लेख गरेका छन् । साक्षरता बढेको चर्चा गरेका छन् । नेपालमा अहिले सरकारी ११६ वटा अस्पताल रहेको तथ्याङ्क पेश गरेका छन् । निजीको सङ्ख्या उल्लेख छ ३०१ । नर्सिङ कलेज ४३ वटा रहेका छन् । यो तथ्याङ्क हेर्दा नै थाह पाइन्छ, नेपालमा २०५१ सालबाट सरकारमा सामेल भएको एमालेले के कति जनताको पक्षमा र के कति पुँजीपतिको पक्षमा काम गरेको रहेछ भनेर । (पृष्ठ ३८) गौतमले पुस्तकमा नेपालपछि पर्नुको प्रमुख कारणमा १८१६ को सुगौली सन्धि हो भन्नुभएको छ । पूर्व एमाले पार्टीको नेतृत्वमा मात्र यो देशमा ४ पटक सरकार बनेको छ । अन्य दलहरूसँगको मितेरीमा त कति पटक बन्यो के गणना गर्नु । किन यो असमान सन्धि अहिलेसम्म नेपाली भोग्न बाध्य छन् । किन कम्युनिस्ट सरकार बन्दा पनि हटाउन सकिएन । किन हटाउने प्रक्रियामा लाग्नु भएन यसबारेमा एक शब्द पनि खर्चनु भएको छैन । दोस्रो कारण नेपाली युवाहरू बेलायती सेनामा भर्ती हुने औँल्याउनुभएको छ । यो पनि किन रोक्न सक्नुभएन अहिलेसम्म ? उहाँ पनि पटक पटक गृहमन्त्री हुनु नै भएको हो ।  तेस्रो कारण १९५० को सन्धिलाई दोष दिनु भएको छ । यो र यस्ता प्रकृतिका सन्धि खारेज गर्न पहल गर्न कसले रोक्यो ? किन गर्नु भएन गौतमले पहल ? उहाँ लेखक मात्र नभएर यो देशको शासनसत्ता सञ्चालन गर्ने ठाउँमा कति पटक पुग्नुभयो ? उहाँले यस्ता १३ वटा कारण औल्याउनुभएको छ । यी १३ वटा कारणमा आफ्नो दल पूर्व एमालेलाई कही कतै पनि मुछ्नु भएको छैन । सबै दोष अरूलाई लगाउनुभएको छ । कारण नं. ९ मा भनिएको छ, दस वर्षे जनयुद्धले गाउँ बस्तीहरूमा जरा गाडेर रहेको इलाकीय सामन्तवादलाई कमजोर बनाउन र कतिपय ठाउँमा समाप्त पार्न सकारात्मक भूमिका खेलेको छ । २ हजार वर्ष लामो राजतन्त्रतात्मक व्यवस्थालाई समाप्त गरी सङ्घीय लोकतान्त्रिक गणतन्त्र स्थापना गर्न यसको भूमिका सकारात्मक रहेको छ । माओवादी युद्धकालमा राष्ट्रिय अर्थतन्त्र तहसनहस हुन पुग्यो । नेपालबाट निर्यात हुने वस्तुमा ठूलो कटौती भयो, ठूलो मात्रामा व्यापार घाटा भयो । युवाहरू विदेशिन बाध्य भए आदि आदि । (पृष्ठ ४४)  तर उहाँले अझै स्वीकार्न सक्नु भएको छैन, हामी राजासहितको राजतन्त्र भनिरहँदा माओवादी नै हो गणतन्त्रका लागि सङ्घर्ष गर्ने पार्टी थियो । अर्को कुरा जब राज्यसत्ता परिवर्तनको लडाइँ हुन्छ त्यहाँ त्यो समयमा अर्थतन्त्र वृद्धि भएको इतिहास कहाँ छ ? चाहे त्यो रुसी क्रान्ति होस, भियतनाम होस चिनियाँ क्रान्ति होस् । होइन भने जानेको कुरा पनि किन बुझ पचाएर माओवादीलाई दोष दिनु  । यो राजनीतिक रूपमा माओवादीलाई जस दिन नचाहेको प्रष्टै देखिन्छ । अध्याय तीनमा छ नवनिमार्णको  दस वर्षे महाअभियान शीर्षकमा उहाँले धेरै सपना देखाउनु भएको छ । हो, नेताहरूले नै त हो समृद्धिको खाका कोर्ने र देशलाई त्यही बाटोमा डो¥याउने । तर त्यो डो¥याउने मोडले के हो ? कस्तो मोडेलमा यो अभियान सफल हुन्छ ? केही छैन । पुस्तकमा भनिएको छ नेपालको विकास ऊर्जा र भौतिकपूर्वाधार हो । (पृष्ठ ५९)गौतमले लेख्नुभएको छ वैदेशिक रोजगारीको कमाइ अनुत्पादक क्षेत्रमा लगानी भइरहेको छ । घरजग्गाको कारोबार बढेको बढ्यै छ । व्यापारिक स्कुल, कलेज र अस्पतालहरू छ्यापछ्याप्ती छन् । दुई करोड व्यक्तिको हातमा तीन करोड मोबाइल छन् । होटल रेस्टुरेन्ट चलेकै छन् । जुवाघरको रूपमा क्यासिनो चलिरहेका छन् । एक खर्बभन्दा बढीको रक्सी नेपाल आउँछ । यो सबैले रगत पसिनाको बदलमा आएको पैसा दुरूपयोग भइरहेको छ भन्ने प्रष्ट ह्न्छ । (पृष्ठ ६३)के गौतम लेखक मात्र होइनन उहाँ त यो देशमा नीति निमार्ण बनाउन धेरै पटक सरकारमा जानु भयो तर खैत उनले बिग्रेका कुरा सही ठाउँमा ल्याउन नीति निमय कानुन बनाउनु भएको ?  उहाँले लेख्नुभएको छ, समाजवादउन्मुख सामाजिक आर्थिक रूपान्तरणका कार्यक्रमहरूमा राजकीय र सार्वजनिक क्षेत्रको नेतृत्वकारी भूमिका हुनेछ तथा निजी, सामूहिक, सहकारी तथा साझेदारी क्षेत्रहरूको सहायक, परिपूरक र सहयोगी भूमिका हुने छ । (पृष्ठ १८७) यदि निजी क्षेत्र, सामूहिक क्षेत्रहरूको लगानीमा समाजवाद आउँथ्यो भने किन संसारमा विभिदेको यत्रो खाडल छ । आजसम्मको मानव जातिको इतिहासमा अथवा पुँजीवादको इतिहासबाट निजीले समाजको हित होइन व्यक्तिको हित गर्छ । त्यही भएर होइन र आज संसारको ८० प्रतिशत सम्पति ८ जना धनाढ्यको हातमा हुनु ।  अध्याय ५ मा भनेको छ सङ्घीय लोकतान्त्रिक गणतन्त्र स्थापनापछि जनता शासक भएको प्रणाली नेपालमा प्रवेश गरेको छ । (पृष्ठ २०१)यसलाई कसैले नरकार्न सक्दैन । तर यो लेखेर प्रवेश गरेर मात्र हँुदैन । यो लेखेका कुरा नेपाली समाजमा अथवा नागरिकको जीवनमा लागू हुनु ठूलो कुरा हो । जुन यही कर्मचारीतन्त्रले सम्भव छ त ? यो कुरामा कहीँ कतै लेखेको भेटिँदैन ।  राज्य अथवा सत्ता भनेको दुई तरिकाले सञ्चालन हुन्छ । नीति नियम संसदले बनाउँछ । यो बनाउने संस्था नेपालमा अहिले समावेशी, समानुपातिक छ । यो मात्र भएर हँुदैन । यो कार्यान्वयन गर्ने मानिसहरू अथवा नेपालको कर्मचारीतन्त्र अहिले पनि २०१७ सालको मानिसकताबाट गुज्रिरहेको छ । यसले असहयोग गर्ने सबैभन्दा ठूलो चुनौती छ । केही महिना पहिला रुसका एकजना कम्युनिस्ट नेताले काठमाडौँको एक कार्यक्रममा रुसको अनुभव सुनाउँदै भनेका थिए– हामीले जति नीति तथा कार्यक्रम समाजवादका लागि ल्याएयौं, त्यो सबै कर्मचारीतन्त्रले लागू गर्न असहयोग मात्र गरेनन्, विदेशीसँग मिलेर हामीले ल्याउन खोजेको समाजवादलाई नै भ्रष्टीकरण गर्दै गए र अन्ततः १९९० मा रुसमा कम्युनिस्ट शासन नै ढल्न पुग्यो । अहिले कम्युनिस्ट पार्टीले ल्याएको घोषणापत्र अक्षरस लागू गर्ने गरी नीति तथा कार्यक्रम ल्याएमा सबैभन्दा पहिलो चुनौती सिंहदरबारमा रहेका कर्मचारीबाट आउने छ । अहिले त सिंहदरबार झन गाउँ–गाउँ पुगेको छ । त्यहाँ पुगेका कर्मचारीको मानसिकता यहाँकाको भन्दा फरक छैन । अहिले समृद्धि र समाजवादको नार मात्र होइन, मुख्य सत्ताको बागडोर समातेर बसेका कर्मचारीहरूको कार्यशैली र चिन्तनमा परिवर्तन गर्न सकेन भने नारा जुन वादका लगाए पनि यो सरकार असफल नै हुने छ ।  यसमा पनि समाजवादको नारा समृद्धिको नारा अहिले नेपालमा सबैभन्दा लोकप्रिय नारा हो । दोस्रो विश्वयुद्धपछि निर्विकल्प भनिएको पुँजीवाद अहिले पनि स्थिर हुन सकेको छैन । यसको विकल्पको समाजवादको मोडेल के हुने सबैभन्दा पेचिलो विषय हो । यो विषयमा बहस छलफल नै नगरी कसरी समाजवाद लागू गर्ने ? कुन मोडेलको लागू गर्ने पुस्तकमा कतै भेटिँदैन । यदि कम्युनिस्ट शासनअनुसार समाजवाद लागू गर्ने हो भने पनि यसको दर्शन, राजनीति, मूल्यमान्यता, आचरण व्यवहार छन् । यही दर्शन, राजनीतिमा टेकेर समाजवाद लागू गर्ने हो भने न्यूनतम आधारभूत कुराहरू पाउन नेपाली नागरिकले अझै कति वर्ष कुर्नु पर्ला ?समाजवाद जीवन व्यवहार हो, पद्धति हो यो कुरा लेखकलाई राम्रैगरी थाह छ । यो लागू गर्न मुखले भनेर हँुदैन । त्यसको लागि राजनीतिक नेतृत्वको इच्छा शक्ति, राजनीतिक भिजन र कर्मचारीतन्त्रमाथि नियन्त्र नै चाहिन्छ । अहिले पनि नेपालमा राजनीतिमात्र परिवर्तन भएको छ । बाहिरी संरचना परिवर्तन भएको छ । राज्यसंयन्त्र पुरानै छन् । पुरानो राज्ययन्त्रले नयाँ  राज्यव्यवस्था लागू गर्न सक्दैन । यसका लागि आमूल परिवर्तन चाहिन्छ । जुन नेपालमा भएको नै छैन । पुस्तकले एक पटक नेपाली समाजमा नयाँपन दिएको छ । अब पनि नेतृत्वले इमानदारीसाथ काम गरेमा देश समृद्ध हुन समय लाग्दैन । लेखक: वामदेव गौतम प्रकाशक: बुकमार्ट पोखरा प्रा.लि. मूल्य: ४०० पृष्ठ: २४६