-डिल्लीराम अम्माई    झ्याम्म लाग्यो रामप्रसाद  तिम्रो अलङ्कार  तिम्रो बन्दुकझैँ पड्केको विम्ब चलाइरह्यौँ तिम्रो सर्पिलो जिब्रो  र फुकाइरह्यौँ माउसुलीको मुख  मकै भुटेर फुला उठे झैं  कविताको फूल उठायौँ ।शब्द र अक्षरहरू सुकाएर बिस्कुन झैं , साथीभाई एउटै मझेरीमा जुटायौ , धन्य हौ रामप्रसाद तिमी ! इरानको मरुभूमिमा  गजल गाउँदै  सन्देश पुर्यायौ र सम्झिन पुग्यौ बन्दुक सुनेर  बारुद पिएर  तेजाबभित्र बाँचेकी सिरियाकी छोरी !आमाको सम्झनामा,  हाम्रै आँगनमा नाचेर  निर्मलाको हत्याको  शोक धुन बजाउँदै  एकछिन शोकाकुल देखियौ  र राजाहरूलाई आक्रोश पोख्यौ ।ए ! रामप्रसाद  कहाँ पुगेनौ तिमी  शब्द शब्दमा देश कुद्यौ,  अक्षर अक्षरमा सागर  लयमा आनन्द र  विम्बको उत्कर्षमा  विद्रोह न्यायको नारा पहरा कन्दरा अनि सहर  कविताभित्र जुलुस  ए ! राम प्रसाद !  भ्यायौ रामप्रसाद भ्यायौ !! संसार ब्युझायौ !निम्तो छ फेरि पनि आऊ है,  चटनी लिएर पीरो  अदुवाको अचार अनि  साँधेको निबुवा पाना भरी !हेलो रामप्रसाद !  अब हुने उत्सव  महाकविको सम्झनामा अलिकति शीतलता  अलिकति हावा  र अलिकति मह  झोलामा राख्नु है ! लौकाको बियाँ गनेर शब्दका  धेरै परेवाहरू घुर्ने छन् त्यहाँ  तिमी न झिजाउनु नबिझाउनु  केवल  तिनका पङ्खाहरू  शब्दका थोपाहरू उनेर  कविता पोखेर भिजाउनु ।  बाई रामप्रसाद !-बेल्जियम