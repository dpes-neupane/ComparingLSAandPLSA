(जडुली चिट्ठी बन्दी खाम । यो चिट्ठी अरू उनाउ मानिसका हातमा नपरोस् है) ओं नमो हुलाकाय :-यही पत्र उडी उडी जावे, कुशल मङ्गलका सम्चार सुनावे, पहुँचे कान्छा जिम्वालकै घर मास्तिरका कोते माहिलाकै घर मुन्तिरका स्वाँरो पाटाकी बाटुली बूढीको छोरो हरिबहादुर नाम गरी हाल असन टोलका भुँडे साहुजीका छिँडीमा डेरा गरी बस्ने श्री बटार्‍या साहिँलाकै हात मिले, पहुँचे निजकै पास- शुभम् ।उप्रान्त मैले दश महिनासम्म यही पेटमा राखेर जन्माको बज्ज्ये । तँ एउटा भा’को नाथे छोरो पनि अन्नको रास चोरेर नेपालतिर भागेर अनभरिँदा म बूढी आमाको मनमा कत्तिको भाउँटो भुमरी पर्‍यो होला त ए बज्ज्ये ? कस्तो पेटमा हरि नभाको असत्ती, पापी, अधर्मी रछस् नि बज्ज्ये ? जहिले पनि पैसा पठाइद्यौ भनेर मात्रै चिट्ठी लेख्दोरहेछ कत्तिको हो त लौ ।म बूढीको टाउकोमा गिर खेल्या भरमा कति दिन रजाइँ गर्न खोज्छस्, आफ्नो उमेर गैगो, बाख्रो बेचिहालेँ, कुखुराले फुल पार्दैन, म फुल पार्न सक्दिनँ, अब कसको बाउको के बेचेर पैसा पठाऊँ ए बज्ज्ये ? हेर, तँलाई जन्माउन मलाई कस्तो गाह्रो पर्‍यो, केही नलागेर सुँडिनीले बटारेर झिक्या, तेरो नाउँ बटार्‍या साहिँलो । माथ्ला घर द्वारेको छोरो जन्मँदा त्यस्तै भएर थिचेर झिक्या, उसको नाउँ थिच्या कान्छो । उसको नाउँ थिच्याथिच्यै छ तेरा नाउँ किन बटारिएन ए बज्ज्ये ? त्यहाँ पुगेर त नाउँ पनि फेरिस् रे नि बज्ज्ये, आफ्नो भएको नाउँ नफेर्नू भन्या हैन मैले ? सद्दे नाउँ फेर्दा तैँले पाउने माल पनि अरूले पाउलान् है फेरि गुदी कुरो आफैँ विचार गरेस् ।यहाँ छउन्जेल बटार्‍या साहिँलो त्यहाँ गएर हरिबहादुर ? थुक्क गतिछाडा कुलाङ्गार । आमा-छोरा मिलेर जो सकेको पौरख गरेर दुई छाक मीठो-पीठो खाउँला जसो-तसो गरेर बिर्ती धानुँला यतै मर्न आइज भनेर पच्चासपल्ट त्यो ठेडी हाल्या निठुरी कानमा घोचो हाल्न खबर पठाउँदा पनि तँलाई हरियो बाँस टन्टन्ती कसेर किन यता अन्भर्‍याएन ए बज्ज्ये ?अझै पनि ट्याम घर्किसक्या छैन, म बूढी आमालाई सुख दिने मन त्यो पापी चित्तमा हरि छन् भने त्यहाँ ढिँडो खाएर चुठ्न यहीँ आइपुग्ने गरी अन्भरिन्छस् भने घरजम गरेर बिँडो थाम्न आइपुगेस् । तँ बज्ज्येलाई भनेर घरजम गर्लास् कि भन्ने आसले कान्छा मुक्खेकी छोरी हेरिदिएकी छु । कुराकानी पनि चलिसक्या छ, तँभन्दा पनि राम्री, भन्नु कि केटी छ, तेरो खप्परमा काम कुरो छिन्न लेख्या छ भने चाँडो अन्भरिएस् । पहिले त मुक्खेले मलाई निकै आँखी देखाइटोपलेथे- ‘ए बूढो, तेरो छोरो मस्यौरामा झोल पारेर पकाएर खाने गुन्द्रुक जस्तो दार्‍ही जुँगा भा’ को बज्ज्येलाई मेरी छोरी दिन्न भन्थे । मैले पनि चितुवाले झम्ट्या झैँ झम्टिएर - ‘ए मुख्ये, होस् खारेर बोल है बाबै, जोरी खोज्ने कुरा मसँग नगर, मेरो नेपाल धाउने भैसक्या छोराको दार्‍ही जुँगा नआए तिम्री छोरीको आउँछ त जुँगा दार्‍ही ?’ भनेर जबाफ लाउँदा चुप्प भैराछन् । अहिलेसम्म बेला छ भन्ने हेक्का राखेर तुरुन्त आएस् । अब पनि लप्पनछप्पन गरेर मलाई लरबर्‍याउन खोज्छस् भने तँ अरिमठे बज्ज्येलाई म एउटा साथी खोजेर नेपालै आएर भए पनि सिस्नो-पानी लाउन बेर मान्दिनँ नि हेर् । विचार पुर्‍याएर काम गरेस् । म डाँडाकी जून भैसकेकी बूढी आमालाई बुढेसकालमा सुख दिएस्, डाँडाकाँडा ढाक्ने गरी नाति-नातिनाको मुख देखाएस् ।इति संवत् चैत्र ... गते ... पाँच रोज शुभम् ...(यो लेख नेपाली हास्यकलाकार गोपालराज मैनालीको लेख/रचनाको संगालो 'खुसुक्क भन्नुस्' पुस्तकबाट लिएको हो । यो लेख हुलाक पत्रिकामा २०३० साल असार १३ गते छापिएको थियो । मैनालीले समयसमयमा विभिन्न पत्रिकामा लेख/रचना लेख्थे । हास्य विधामा कलम चलाउने मणिकरत्न शाक्यले मैनालीका लेखहरुलाई संकलन र सम्पादन गरेर पुस्तक तयार पारेका हुन् ।)