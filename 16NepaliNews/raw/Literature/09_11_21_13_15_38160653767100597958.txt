छेउछाउबाट केन्द्रलाई हेर्दा कस्तो देखिन्छ ? विश्व प्रणाली सिद्धान्तका प्रणेता इमान्युअल वालेस्टाइनले पुँजी, श्रम, प्राकृतिक स्रोतलगायतको शोषणमा आधारित केन्द्र र परिधिको चर्चा गरे । वालेस्टाइनको भाषामा पुँजी–श्रम–वस्तुको विश्वव्यापी सञ्जाल छ । त्यो सञ्जालको केन्द्रमा स्रोत–साधन, पुँजी, प्रविधिले सम्पन्न देशहरू छन्, जसलाई हामी चल्तीको भाषामा ‘विकसित’ भन्छौं ।उत्तर अमेरिका, युरोपका देशहरू यस्तै हुन् । अर्कोतर्फ, प्राकृतिक र मानवीय स्रोत लुटिएर केन्द्रका देशहरूको बजार बनेका परिधिका देशहरू छन् । केन्द्रले लुट्छ, परिधि लुटिन्छ । सारमा, वालेस्टाइनको केन्द्र–परिधि सम्बन्ध यही हो । बिना थिङको ‘याम्बुनेर’ का कथाहरूले केन्द्र–परिधिको वालेस्टाइन परिभाषामा थप आयतन दिएका छन् । केन्द्र सधैंभरि तथाकथित विकसित देश होइनन्, न त परिधि सधैंभरि तथाकथित अल्पविकसित देशहरू हुन् । केन्द्र–परिधिको प्रचलित व्याख्याको आयतनलाई फराकिलो पार्न थाल्यौं भने हामी यसका विविध आयामको साक्षी बन्न थाल्छौं । ‘याम्बुनेर’ यही एक साक्षी हो । केन्द्र शक्तिको स्रोत हो, सुविधाको थलो हो, सत्ताको केन्द्र हो । त्यो केन्द्र देशको राजधानी हो । ठूलो सहर हो । त्यति मात्र होइन, मानवीय समाजमा केन्द्र पित्तृसत्ता हो । शासनसत्तामा जमेर बसेको वर्ग–जाति हो । अनि परिधि ? त्यो मोफसल हो । त्यो गाउँ हो । त्यो दमित महिला हो । त्यो बहिष्कृत वर्ग–जाति हो । केन्द्र कस्तो हुन्छ ? त्यो चकाचौंध हुन्छ । झिलिमिली हुन्छ । लोभलाग्दो, रहरलाग्दो हुन्छ । अनि परिधि ? केन्द्रको आँखामा— त्यो चुपचाप हुन्छ । त्यो थकित, गलित हुन्छ । त्यो खिन्न, उदास, उराठ हुन्छ ।‘याम्बुनेर’ अर्थात् तामाङ भाषामा काठमाडौंनेर । काठमाडौं एउटा विम्ब हो– स्रोत, साधन, शक्ति, सत्ता र सपनाको । त्यो विम्बको किनारमा उभिएर काठमाडौंलाई हेर्दा कस्तो देखिन्छ ? रहरलाग्दो, लोभलाग्दो । तर, त्यही काठमाडौं छेउछाउको जिन्दगी बहिष्कृतको जिन्दगी हो । छेउछाउ बडो अप्ठ्यारो अवस्थिति हो, जुन केन्द्रबाट अलग्गिन सक्दैन तर समाहित पनि हुँदैन । केन्द्रलाई त सधैं परिधि चाहिन्छ । उसको शान, शौकत, रंगीचंगी र विलासी जीवन परिधिले पूर्ति गर्छ ।‘याम्बुनेर’ को शीर्षक कथामा सोममाया घिसिङ छे र छन् तामाङहरू । तामाङहरू जो काठमाडौं खाल्डोको भित्ताहरूमा छन्, जसलाई नेपाली राज्यले लामो समय बहिष्करण गर्‍यो, जसलाई राज्यले शिक्षा, स्वास्थ्य, रोजगारी, सीप, पुँजीबाट बाहेक बनायो, जसलाई राज्य संरचनाको घेरामा केवल छेउछाउको बनायो । हेर्दाहेर्दै तामाङहरूले भाषा गुमाए, रीतिरिवाज, रहनसहन र थलो गुमाए । केन्द्र चुपचाप बस्दैन । केन्द्रलाई गति मन पर्छ । केन्द्रको परिवर्तनको असर परिधिले पनि बेहोर्नुपर्छ । तर, त्यो असर जहिल्यै केही गुमाइमा मात्र हुन्छ । काठमाडौं फाँटलाई भित्ताभरिका हरियाँ जंगल बचाउनु छ किनभने त्यसले उत्पादन गर्ने धूलो, धूवाँ र प्रदूषण त्यही जंगलले फिल्टर गर्छ । त्यसले सत्ता र शक्तिको आडमा राष्ट्रिय निकुञ्ज घोषणा गरिदिन्छ । केन्द्रलाई जंगलमा निर्भर परिधिको जीवनको कुनै चासो हुँदैन । त्यसले सोममायाको हँसिया खोस्न पल्टन पठाउँछ । त्यो हँसियाले सोममाया सुकेका दाउरा काट्थी । दाउराको भारीले रक्सी पार्थी । रक्सीको जर्किन बोकेर फाँटतिर झर्थी । फाँटले सोममायाको रक्सी किनिदिन्छ । उस्तै परे राम्रै भाउ पाउँछ । अनि सोममायाले आमालाई औषधि र बहिनीहरूलाई कापी–कलम जोहो गर्छे । सोना मन्सुलीको भात खान्छे । साह्रै साना रहरहरू छन् सोममायाका । तर, काठमाडौं फाँटलाई त्यो मन पर्दैन । काठमाडौं फाँटलाई ‘सिलप्याक’ मन पर्छ त्यसैले त्यसले सोममायाहरूको घरेलु रक्सी उत्पादनलाई बन्द गर्ने आदेश दिन्छ । हातमा शक्ति छ, पुलिस पठाउँछ । सोममायालाई लछारपछार गर्छ र भाडाहरू फुटाइदिन्छ । सोममाया र काठमाडौं फाँटको सम्बन्ध परिधि र केन्द्रको सम्बन्ध हो । सोममायाका साथीहरू काठमाडौं फाँटसँग डराएर अरब भासिएका छन्, त्यो झनै डरलाग्दो केन्द्र–परिधि सम्बन्ध हो । यो केन्द्र–परिधिको दूरी इतिहासजत्तिकै लामो छ । उसो त फाँट र काँठको दूरी सडकको लम्बाइले नापिँदैन । यो त पहँॅच र पहुँचविहीनता, शक्ति र शक्तिविहीनता, पुँजी र पुँजीविहीनताले नापिन्छ । त्यसैले सोममाया र फाँटको दूरी निकै फराकिलो छ ।संरक्षण र जीवनयापनबीचको द्वन्द्वको अर्को कथा ‘आइतिमाया’ पनि हो । कुनै बेलाको ‘हरियो वन नेपालको धन’ अब मिथक भइसकेको छ । कुनै बेला देशको सम्पत्तिका रूपमा रहेको वन–जंगल अब संरक्षण गर्नुपर्ने दायित्व बनेको छ । सम्पत्तिको विनाश कसले गरेको हो ? परिधिमा रहेकाहरूले दैनिक जीवनयापनका लागि गरेको उपभोगको कारण विनाश भएको हो वा केन्द्रमा रहेकाहरूको अत्तिरिक्त आम्दानी र विलासिताका लागि ? इतिहासको यो निर्मम प्रश्नलाई नजरअन्दाज गरेर ‘संरक्षण’ को एकोहोरो भजन गाइरहिएको बेलामा यी कथाहरूले परिधिका मान्छेलाई बहसको मैदानमा उभ्याएको छ ।केन्द्र र परिधिको सम्बन्ध पुरुषप्रधान समाजमा पनि झल्किन्छ । असमान लैंगिक सम्बन्धमा सम्पत्ति, शक्ति र सत्ता भएको पुरुष केन्द्र हो भने महिला परिधि । केन्द्रलाई लाग्छ, परिधि उसको भोगका निम्ति हो । उसले जतिबेला पनि परिधिलाई भोग्न सक्छ । ‘सिकोफाइभ’ यस्तै कथा हो, जसमा केही सम्पत्ति भएको सिरमान बूढा केन्द्र हो अनि ऊद्वारा लुटिने नाबालिका कृष्णा र भट्टीवाल्नी छम्पेनी परिधि हो । अर्को यस्तै कथा ‘ब्याड भाले’ हो । तर, यसमा केन्द्र–परिधि सम्बन्ध लुप्त रूपमा देखापर्छ ।अन्धपरम्परा मानसिक केन्द्र हो भने उन्मुक्त इच्छा परिधि हो । अन्धपरम्पराले उन्मुक्त इच्छालाई बाँधेर राख्न चाहन्छ । केन्द्रका लागि परिधि उसको इच्छामा चल्नुपर्छ । त्यसैले आनी पेमा र गुम्बाको परम्परा परिधि र केन्द्रको अर्को प्रकारको सम्बन्ध हो । लाग्न सक्छ, गुम्बा पठाइनुको पृष्ठभूमिमा गरिबी, धार्मिक आस्था वा यावत् कारकहरू होलान् । तर, मसिनो गरी केलायौं भने ती कारकहरू पनि केन्द्र निर्मित हुन्, स्वप्रस्फुटित होइनन् ।केन्द्र–परिधि सम्बन्धको अर्को पाटो पनि छ । त्यो हो विद्रोह । केन्द्रको दोहन परिधिले सधैंभरि सहेर बस्दैन । त्यसले विद्रोह गर्छ । विद्रोहका रूपहरू फरक होलान् तर हरेक विरोधका स्वरहरू विद्रोह हुन् । कहिले ती नारा बन्लान् कहिले निःश्वास मात्रै । निःश्वासहरूको समग्रता नै नारा बन्ने हुन् । बिना थिङका पात्रहरू चलनचल्तीका प्रगतिशील साहित्यका पात्रहरूजस्ता औधी तेजमान विद्रोही होइनन् । ती राजनीतिका चर्का जार्गनहरू भन्दैनन् । तर, ती जीवनसंघर्षमा केन्द्रको विपरीत उभिन्छन् । केन्द्रले त तिनलाई राजनीतिक सचेतनाबाट पनि बहिष्कृत गरेको छ । त्यसैले ‘याम्बुनेर’ मा सोममाया आमाको गहना बेचेर पुनः सिलबारको फोसी र कोत्तर किन्छे । ‘सिकोफाइभ’ मा कृष्णाको अस्तित्वका लागि छम्पेनीले सिरमान बूढाको हत्या गर्छे । ‘ब्याड भाले’ मा स्याङ्म्हेन्दोले परम्पराको विपरीत जान्छे, इरमानलाई पर्खन्न, अर्को बिहे गर्छे । आनी पेमा गुम्बा छोड्छे । यी सबै मौन विद्रोही हुन्, जसरी अल्बेयर कामुको ‘सिसिफस’ विद्रोही हो ।बिना थिङका कथाहरू मूलतः दुई भूगोलमा केन्द्रित छन् । काठ क्षेत्रको तामाङ समुदाय र हेटौंडा । काठ क्षेत्रको कथा परम्परागत तामाङहरूको परिवर्तनसँग जोडिएको छ, जो काठमाडौं फाँटको परिधि हो । यी छेउछाउका तामाङहरूको परम्परागत जीवनशैली, धारणा र चेतनामा आएको परिवर्तन उनीहरूको पहिचानसँग जोडिन्छ । हेटौंडाका कथाहरू भने विस्तारित हुँदै गरेको बस्तीको कथा हो । हेटौंडा आप्रवासीहरूको बस्ती हो । आप्रवासीबाट निर्मित बस्तीमा विभिन्न जातिहरूको अनेकौं रङ देखापर्छन् । त्यसैले यहाँ अन्तरजातीय बिहे हुन्छ । पृष्ठभूमि नेपथ्यमा राखेर जीविकोपार्जन गर्न सजिलो पनि हुन्छ ।कथालेखनमा बिनाको अर्को विशेषता प्रेम र यौन हो । तर, उनका कथाहरूमा यौन पार्श्व संगीतको मिठो धुन बनेर सालीन र पाच्य भएर आउँछ । चाहे ‘आइतिमाया’ मा होस् वा ‘ब्याड भाले’ र ‘सिफनको फेरो’ मा । त्यस्तै, ‘जुनेदो’ र ‘गंगारामको साइकल’ मा प्रेम यस्तै नेपथ्यमा आउँछ ।बिना थिङका कथाहरू एकैनासका छैनन् । कतै उनी साह्रै जबरजस्त लेखनीमा देखापर्छिन् भने कतै सिकारु देखिन्छिन् । हेटौडा पृष्ठभूमि भएका कथा काठ पृष्ठभूमि भएका कथाभन्दा हलुका छन् । कतिपय कथाहरू विषयवस्तु, कथानक र पात्रमा पनि प्रष्ट देखिँदैनन् । जस्तै, ‘घडी फूल’ मा अन्तरजातीय बिहे नै समस्याको कारकझैं देखापर्छ । ‘ड्राइभरको आँखा’ को उत्तरार्द्धमा देखिने फिल्मी शैलीको ‘यु टर्न’ अस्वाभाविक छ । कथाहरूमा प्रत्यक्ष अवलोकन, भोगाइ र सहचेतको प्रभाव बढी छ । सामाजिक यथार्थलाई दर्शन, राजनीति, इतिहासबोधको दृष्टिविन्दुबाट पर्गेल्न भने थप मिहिनेतको आवश्यकता देखिन्छ । ‘सिफनको फेरो’ परिधिका तामाङ युवती बेचबिखनलाई सतहमा ल्याएको कथा हो । तर, पूर्ण सम्भावना हुँदाहुँदै राजनीतिक सन्दर्भबाट अलग्गिएको हुनाले यो कथाको अन्त्य दुर्घटित भएको छ । ‘याम्बुनेर’, ‘ब्याड भाले’, ‘आनी पेमा’, ‘सिकोफाइभ’ नेपाली समाजको फरक भावभूमिका कथा हुन् । यिनले लामो समय नेपाली पाठकको मनमा रहिरहने सामर्थ्य राख्छन् । सामाजिक बोध, लुप्त यौन मनोविज्ञान, अप्रत्यक्ष विद्रोहले घोलिएका बिना थिङका कथाहरूको मुख्य विशेषता भनेको केन्द्र–परिधि सम्बन्ध नै हो ।