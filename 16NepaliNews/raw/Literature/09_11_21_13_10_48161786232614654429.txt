काठमाडौँ — केदार सङ्केतको उपन्यास ‘अफगानी रणमैदान’ सार्वजनिक भएको छ ।  सङ्केतले ‘अफगानी रणमैदान’ मा आफ्नो जीवन संघर्ष र भोगाइमा आधारित कथा समावेश गरेका छन् ।अफगानिस्तानको काबुलस्थित ५ सयभन्दा बढी सदस्यको बसोबास रहेको अमेरिकी क्याम्पमा सन् २०१३ जुन १ का दिन बिहानै सखारैमा तालिवानी समूहबाट भएको आक्रमणपछिको अवस्थाका बारेमा सङ्केतले आफूले देखेका–भोगेका प्रत्यक्ष–परोक्ष रणमैदानको दृष्यलाई बाहिर ल्याएका छन् ।‘यो हाम्रो टिमले त्यसदिन गरेको लडाइँको कथा हो र, देखाएको बहादुरीको इतिहास पनि हो,’ उनी भन्छन्, ‘त्यति मात्रै होइन, यो त आफ्नो नैतिकता, इमान्दारिता, दक्षता, साहस र निपुणतामा घुलित ९ घण्टासम्मको लडाइँको त्रासद तर साहसपूर्ण परिवेशलाई आधार बनाएर तयार पारिएको सत्य कथा पनि हो ।’अफगानी रणमैदानको कथा उतार्ने क्रममा यसको वास्तविक दृष्यचित्र देखाउन केही तस्बिरसमेत कथामा प्रयोग भएको छ । बेलायती सेनामा लामो समय आबद्ध रहेर हाल बेलायतमा अवकाशको जीवन बिताइरहेका केदार सुनुवार साहित्यिक रुपमा केदार संकेतको नामले चिनिन्छन् । उनका ‘आफैं जलेको देश’(कविता संग्रह), ‘एथेन्सको झरी’(नियात्रा), ‘पैंयुका फूलहरु’(हाइकू संग्रह), ‘अफिम फूल्ने देशमा’ लगायतका कृति प्रकाशित छन् । 