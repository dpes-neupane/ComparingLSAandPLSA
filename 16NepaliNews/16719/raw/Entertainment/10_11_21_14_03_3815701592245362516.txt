काठमाडौँ — नेपाली फिल्मका निर्माताका लागि दसैं रिलिजको मोह नयाँ हैन । पहिलेका दसैं निर्माता छविराज ओझाको पेवा जस्तै मानिन्थ्यो । उनले बर्सेनि दसैंकै छेको पारेर फिल्म प्रदर्शनमा ल्याउने गर्थे । अझ त्यस समय छविका फिल्ममा रेखा थापा नायिका हुने हुँदा हलमा दर्शकको ओइरो उस्तै लाग्थ्यो । छविको फिल्म दसैंमा आउने भएपछि अरु निर्माताले फिल्म रिलिज गर्ने हिम्मतसमेत गर्दैन थिए ।पालो लगाएर फिल्म रिलिज गर्नुपर्ने नियम छँदा पनि छविले आफ्नो फिल्मको निर्माणभन्दा अघि रिलिज मिति निश्चित गर्थे ।अहिले फिल्म प्रदर्शनमा पहिलेजस्तो पालो प्रणाली छैन । निर्माताले आफ्नो फिल्मलाई जुनसुकै मितिमा रिलिज गर्न पाउँछ । पालो प्रणालीको अन्त्यपछि नियमित फिल्म बनाएर बजार कब्जा गर्ने निर्माताहरू विस्तारै पाखा लागे भने दर्शकलाई आकर्षित गर्न सक्ने ल्याकत भएका फिल्म ब्यानर, सिरिज, निर्माता, निर्देशक वा कलाकारहरू शक्तिमा देखिए । बजार खुला भएपछि अहिले फिल्म प्रदर्शनका लागि उत्तम मानिने दसैंमा भिडन्त चर्किएर जान थालेको छ ।यस वर्ष भने अप्रत्याशित रूपमा दसैंकै पूर्वसन्ध्या पारेर ठूला ब्यानरका फिल्म रिलिज भएनन् । जब कि गतवर्षको दसैंकै मितिका लागि मरिहत्ते गरेका निर्माताद्वय दीपकराज गिरी र अशोक शर्मा नै यसपटक दसैं छोडेर अघि र पछि लागे । शर्माले ‘रातो टीका निधारमा’ लाई घटस्थापनाअघि नै रिलिज गरे भने गिरीले ‘छ माया छपक्कै’ को रिलिजलाई टीकाको तीन दिनपछि सारे । दसैंको खास हप्ता मानिने फूलपातीपछिको बिदा भने विदेशी फिल्मका लागि चिठ्ठाजस्तै पर्‍यो । त्यसो त हिन्दी एक्सन फिल्म ‘वार’ आउने भएकै कारणले पनि नेपाली फिल्म निर्माताहरू हच्किएको बताइन्छ । अभिनेता तथा निर्माता गिरी भन्छन्, ‘ठूला ब्यानरका ठूलो बजेटका फिल्मलाई अब ठूलै संख्यामा हल र स्क्रिन चाहिने भइसक्यो । नत्र लगानी उठाउन कठिन छ । नत्र त हात्ती ल्याएर ढोकाबाट छिराउन खोजेको जस्तो मात्रै हुन्छ ।’अघिल्लो दसैंमा दीपकराज र अशोकको नै रिलिज मितिलाई लिएर हानाथाप चलेको थियो । दीपकले ‘छक्का पन्जा ३’ र अशोकले ‘जय भोले’ लाई दसैंमा नै लगाउन हललाई दबाब दिनेदेखि आफ्नो पक्षमा माहोल जुटाउन न्वारनदेखिको बल लगाए । ‘छक्का पन्जा ३’ त ब्लकबस्टर्स हिट नै भइदियो । ‘जय भोले’ ले पनि राम्रै पैसा कमायो । कतिपयले त जय भोलेले छक्का पन्जा ३ को ओभरफ्लो (हल भरिएपछिको बाँकी दर्शक) खान पाएको समेत टिप्पणी गरे । त्यसैले पनि होला, यसपालि पनि यिनै दुई दसैंलाई लिएर फेरि भिड्न चाहे । तर बीचमा हिन्दी फिल्म वारको प्रवेशले दुईको भिडन्त छिन्नभिन्न पारिदियो ।हुन त दीपकराजले कुनै बेला भनेका पनि थिए, हामीलाई फिल्म चलाउन दसैं नै पर्खिरहनु पर्दैन । फिल्म राम्रो छ भने जुनसुकै मितिमा रिलिज गरे पनि दर्शकले हेर्छन् नै । दर्शकले हेरेपछि स्वत:हिट हुन्छ । त्यही भएर पनि हो कि यसपालि दीपकराजले दसैं बिदाको खासै लोभ गरेनन् । यसपटक उनले प्रयोग नै गरेर जोखिम मोलिरहेका छन् । दसैंको बिदा खाने मोह नेपाली फिल्ममा यति धेरै छ कि आगामी वर्षको दसैं रिलिज अहिलेदेखि ओगट्न सुरु भइसकेको छ । अग्रपंक्तिमा फेरि देखिए, अशोक शर्मा नै । उनले ‘रातो टीका निधारमा’ फिल्मकै अन्त्यमा क्रेडिट लाइनसँगै २०७७ को दसैंमा ‘अल्लारे २’ लिएर आउने घोषणा नै गरिदिए । अशोक दसैं नै किन ताकिरहन्छन् त ? उनी यसका फाइदासहित भन्छन्, ‘मुख्यत:छुट्टी हुन्छ । छुट्टीमा सामान्य दिनमा भन्दा व्यवसाय एकदमै फरक पर्छ । त्यसमाथि दसैंमा दर्शकमा फेस्टिभ मुड हुन्छ । खुसियालीको माहोल हुन्छ । अरू बेला एक्लै एक्लै हलमा आउने दर्शक पनि यो बेला परिवारसहित आइरहेको हुन्छ ।’ कथा, पटकथा के हुने ? कलाकार कसलाई राख्ने ? छायांकनमा कहिले गएर सम्पादन कहिले सक्ने ? आदिइत्यादि थुप्रै प्रश्नको हल खोज्नु अगावै फिल्मको रिलिज मिति खोज्न मरिहत्ते चलाउनेमा यति बेला अशोक मात्रै छैनन् । बरु यो पंक्तिमा छड्के २ लिएर निगम श्रेष्ठ र जात्रा फेम निर्देशक प्रदीप भट्टराई पनि सामेल भएका छन् । निगमले राम्रो हाइप पाएर पनि चल्न नसकेको छड्केलाई सिक्वेलमार्फत् पुन:ब्युँताउन खोजेका छन् भने प्रदीपले महजोडी उर्फ मदनकृष्ण श्रेष्ठ र हरिवंश आचार्यलाई लिएर बनाउने फिल्मलाई दसैंमा नै ल्याउने घोषणा गरिसकेका छन् । तर गिरी दसैं भन्दैमा कमजोर फिल्म ल्याउँदैमा नचल्ने टिप्पणी गर्दै थप्छन्, ‘हामी धेरै फिल्मकर्मीमा दसैंले गर्दा फिल्म चलेको भन्ने ठूलो भ्रम छ । तर गलत फिल्म आयो भने फिल्म त फ्लप हुन्छ नै, त्यसले दर्शकको फेस्टिभ मुड पनि समाप्त पार्छ अनि फिल्म हेर्ने संस्कृतिलाई पनि असर पुर्‍याउँछ ।’ उनले यसपालि जोखिम मोलेरै दसैंपछि फिल्म रिलिज गर्न लागेको जिकिर गरे ।