
२१ भदौ, काठमाडौं । बुवाको मुख हेर्ने दिनको अवसर पारेर ‘बा मेरा बा’ गीत सार्वजनिक भएको छ । भ्वाइस अफ नेपाल सिजन-१ का विजेता सीडी विजय अधिकारीको स्वर रहेको गीतको रचना डा. ऋषि बस्ताकोटीले गरेका हुन् ।
खेम विश्वकर्माको संगीत र पुस्कर सुनुवारको संगीत संयोजनमा तयार पारिएको उक्त गीतलाई ‘द टच क्रियसन’ ले युट्युबमार्फत सार्वजनिक गरेको हो । लिरिकल भिडियो सार्वजनिक गरिएको गीतको भिडियोको सम्पादन मोहन सुनुवार (नवीन)ले गरेका हुन् ।
गीतमा आफ्ना सन्तानलाई असल नागरिक बनाउनको लागि बुवाहरूले गरेको दुःख र संघर्षलाई प्रस्तुत गरिएको छ । सन्तानका सुन्दर भविष्यका लागि आफूले धेरै कुराहरू गुमाएर पनि आफ्ना सुविधाभन्दा सन्तानको प्रगतिमा खुशी हुने, सन्तानलाई सदा असल र सरल बन्न प्रेरित गरिरहने संसारभरका बाहरूलाई यो गीत समर्पण गरिएको गीतका रचनाकार बस्ताकोटीले बताए ।
आफूले थ्रुप्रै सदाबहार गीत गाएको तर बाप्रति समर्पित गीत भने पहिलो पटक गाउने सौभाग्य मिलेको गायक अधिकारीले बताए । यो गीत गाउँदा आफू निकै भावुक बनेको र यो गीत गाइरहँदा आफूलाई बुवासँग बिताएका क्षणहरू याद आएको उनले अनुभूति सुनाए ।
‘यो गीत सुनेपछि पक्कै पनि मेरो बाका आँखा पनि हर्षका आँसुले भरिनेछन्,’ गायक अधिकारीले भने ।
गीतकार डा. बस्ताकोटीले आफ्ना यसअघिका धेरैजसो गीत देखेसुनेका कथाको आधारमा वा कल्पनामा लेखिएको भए पनि ‘बा मेरा बा’ गीत भने आफ्ना दिवंगत पिताजीको सरल जीवन, संघर्ष र सन्तानप्रतिको समर्पणलाई अन्तरहृदयबाट अनुभूत गरी रचना गरेको बताए ।
नेपाली परम्पराअनुसार बुवाको मुख हेर्ने दिनको अवसर पारेर सार्वजनिक गरिएको यो गीतले सम्पूर्ण सन्तानलाई आफ्ना पिताप्रति थप अनुग्रहित बनाउने उनको विश्वास छ ।
﻿
