(डिङजे, चीन) — ३५ सय मिटर उचाइको घुम्तीमा बजार । चीनको सिचुवान प्रान्तअन्तर्गतको डिङजे जिल्लामा रहेको खोला किनारको बस्ती । १२ बज्दासम्म पनि सरर सरर हावा चलिरहेको थियो । झुल्किँदै गरेको भए पनि तातिइनसकेको घामले न्यानो दिन थालेको थिएन । नेपाली पोसाक चौबन्धी र फरियामा सजिएका चार नेपाली चेलीले भने चिसोको बेवास्ता गर्दै चिनियाँ दर्शकको मन तानेरै छोडे ।नेपाली कला लिएर नाच्नकै लागि आएका ताप्लेजुङ सदरमुकाम फुङलिङका कोपिला नेपाली, सविना प्याकुरेल, कल्पना लाम्गादे र आसिका ओझाले ‘डाँफे झै नाच्ने हिमालझैं हाँस्ने, नेपालकी छोरी हुँ म’ बोलको गीतमा छमछमी नाचेर घुम्तीको मञ्च उचाले । शेर्पा समुदायको मात्रै बसोबास रहेको यो क्षेत्रमा यहाँको प्रशासनले केही दिन अघि शेर्पा महोत्सवको आयोजना गरेको थियो । त्यही महोत्सवमा नेपाली संस्कृति देखाउनका लागि नेपाली कलाकारलाई निम्त्याइएको थियो । चीनका शेर्पा समुदायको आठवटा नृत्यपछि मञ्चमा पुगेको नेपाली टोलीलाई अतिथिदेखि दर्शकदीर्घाले ताली बजाएर स्वागत गरे ।गीतको भाका र शब्द नबुझे पनि मञ्चको दायाँ छेउबाट ताली बजाउँदै गरेकी डोङगा भोटेले भनिन्, ‘पहिलो पटक नयाँ अनुहार देख्ता साँच्चै मज्जा आयो ।’ उनले छेउछाउमा भेटिने दोभासेलाई गीतले के भनेको भन्दै सोध्न भ्याएकी पनि थिइन् । नेपाली कलाकारलाई भने राष्ट्रिय झन्डा बोक्न नपाएकोमा पछुतो लाग्यो ।‘यस्तो भव्य हुन्छ भन्ने थाहा भएको भए, झन्डा बोकेरै आउँथ्यौं,’ कोपिलाले भनिन्, ‘दर्शक त खुसी बनायौं तर आफूलाइ चाहिँ तयारी पुगेनछ भन्ने लाग्यो ।’ यहाँको संस्कृतिलाई सधैं क्यामेरामा कैद गर्न भ्याउने पामा डोल्करका अनुसार स्थानीय मञ्चमा नेपाली कलाकार देखिएको यो पहिलो पटक हो । त्यसैले त नेपाली कलाकारलाई नाच्नु अघि र पछि फोटो खिचाउन भ्याइनभ्याइ भयो । आयोजकले नेपाली नृत्य मन पराएपछि नगद पुरस्कार पनि प्रदान गरे । 