काठमाडौँ — राष्ट्रिय चलचित्र नीति २०७१ ले निर्दिष्ट गरेको विदेशी फिल्मलाई सकारात्मक विभेद गर्ने गरी सरकारले स्वदेशी फिल्म कम्तीमा १ सय ८० दिन लगाउनुपर्ने प्रावधान ल्याउने बताएको छ ।हलले वर्षको बाँकी ६ महिना मात्र विदेशी फिल्म लगाउन पाउने गरी कोटा व्यवस्था गर्नका लागि बहस थालिएको सोमबार सञ्चार तथा सूचना प्रविधि मन्त्री गोकुलप्रसाद बाँस्कोटाले बताए ।‘चलोस् कि नचलोस्, विभिन्न भाषामा बनेका स्वदेशी फिल्मलाई हलले १ सय ८० दिन लगाउनै पर्ने प्रावधान हुन्छ । त्यति समय फिल्म नलगाउने हललाई ताला नै लगाइदिने हो,’ मन्त्री बाँस्कोटाले सोमबार चलचित्र विकास बोर्डको १९ औं वार्षिकोत्सव कार्यक्रममा बोल्ने क्रममा भने, ‘बाँकी ६ महिना अरु देशका फिल्म चलाउनु न । हामीले कानुन बनाउँदै भएकोले यसलाई मैले बहसको रूपमा आज प्रस्तुत गरें ।पछि स्टेक होल्डर साथीहरूले थाहा नै पाएनौं नभन्नुहोला ।’ राष्ट्रिय चलचित्र नीति यतिबेला ऐनका रूपमा ड्राफ्ट भई संसद्बाट पारित हुने चरणमा छ । मन्त्री बाँस्कोटाले ६ महिना पनि नेपाली फिल्म चलाउन नसकेर बन्द गरिने हललाई सरकार आफैंले खुलाएर भए पनि लगाउने बताए । भने, ‘हलमा ताला लगाइन्छ भनेर फोरेर पनि चलाइन्छ । र, सरकार आफैंले पनि सय/डेढ सय सिट क्षमताका हल बनाउने प्रक्रिया थालेको छ ।’ चलचित्र विकास बोर्ड अध्यक्ष केशव भट्टराईले यति बेला मध्यपहाडी लोकमार्ग आसपासका स्मार्ट सिटीमा हलहरू निर्माणको तयारीमा जुटेको बताए । ‘ती हलमा मौलिक र मातृभाषी स्वदेशी फिल्मलाई प्राथमिकतामा राखी प्रदर्शनी गरिनेछ,’ अध्यक्ष भट्टराईले भने । 