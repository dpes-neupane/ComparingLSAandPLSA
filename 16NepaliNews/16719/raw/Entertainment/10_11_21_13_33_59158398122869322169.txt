काठमाडौँ — बलिउड केही वर्षयता लगालग विषयप्रधान फिल्ममार्फत आफ्नो परिचय खोजिरहेको छ । फरक विषयवस्तु र प्रस्तुति भएका फिल्मले फर्मुला र मसलेदार फिल्मलाई समीक्षात्मक रूपले मात्र नभई बक्सअफिसमा पनि चुनौती दिन थालेका छन् । अझ यस वर्षको पहिलो तीन महिनामा केही महिला केन्द्रित विषयवस्तु बोकेका फिल्मले चर्चा बटुले । यस सूचीको अग्रस्थानमा भने यतिबेला प्रदर्शनरत फिल्म ‘थप्पड’ देखियो । तापसी पन्नु अभिनीत उक्त फिल्म फेब्रुअरी २८ मा रिलिज भएको हो । पतिद्वारा हानिएको थप्पडले एक पत्नीले आफू महिला भएकैले आफ्ना सपनासँग गर्नुपरिरहेको सम्झौता उजागर गरेको छ । निर्देशक अनुभव सिन्हाले मझधारमा बसेर फिल्म अघि बढाएकैले यो कुनै वादको नारा बन्नबाट जोगिएको छ । भारत, नेपालजस्ता विकासोन्मुख देशमा महिलामाथि हुने एसिड आक्रमणका घटना बग्रेल्ती घट्न थालेका छन् । प्राय: एसिड आक्रमणका पीडित महिला नै भएको देखिन्छ भने पीडक प्राय: पुरुष नै छन् । प्रेमी, पति वा एकतर्फी मायामा फसेका युवकले पुरुषवादी इगोमा आफ्नो इच्छाअनुरूप नहुँदा प्रेमिका वा पत्नीलाई एसिड आक्रमणको सिकार बनाइरहेका छन् । यस्तै मेघना गुलजार यस वर्ष फिल्म ‘छपाक’ लिएर आइन् । फिल्ममा अभिनेत्री दीपिका पादुकोणले एसिड आक्रमण पीडित लक्ष्मी अग्रवालको भूमिका निर्वाह गरेकी थिइन् । फिल्मले लक्ष्मीको ओजिलो कथा व्यक्त गरेपछि वाहवाही मात्रै बटुलेन, व्यापारिक सफलता पनि चाख्यो ।अचेल बलिउडमा महिलाप्रधान फिल्म र कंगना रनावत पर्यायवाचीजस्तै भएका छन् । ‘रिभल्वर रानी’ बाट होस् वा ‘क्विन’ । अथवा, ‘मर्णिकर्णिका’ नै किन नहोस्, कंगनाका फिल्मले महिला पात्रलाई केन्द्रमा राखेर कथा भने । उनै कंगनाको शीर्ष भूमिका रहेको फिल्म ‘पंगा’ पनि यसै वर्ष रिलिज भयो । अश्विनी ऐयरको निर्देशन रहेको फिल्ममा कंगना कबड्डी खेलाडीको भूमिकामा छिन् । ‘पंगा’ महिलावर्गको उत्थानका लागि आशालाग्दो प्रयास गरेको भन्दै तारिफको हकदार बन्यो । १३ मिनेटको छोटो फिल्म भए पनि ‘देवी’ ले चर्चा भने लामै समयसम्म पायो । प्रियंका बनर्जीको निर्देशन रहेको ‘देवी’ मा काजोल, मुक्ता बर्वे, निना कुलकर्णी, नेहा धुपिया, रमा जोशी, सन्ध्या महात्रै, शिवानी रघुवंशी, श्रुति हसन, यशश्विनी दायमा जस्ता ठूलो नाम बोकेका हस्ती अभिनेत्रीको अभिनय छ । हलमा प्रदर्शनमा नगरिएको भए पनि गत तीन महिनामा महिला केन्द्रित फिल्मको सूचीमा ‘देवी’ पनि अटाएको छ ।– एजेन्सी