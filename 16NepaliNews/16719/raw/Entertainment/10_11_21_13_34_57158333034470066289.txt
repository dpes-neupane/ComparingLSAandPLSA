काठमाडौँ — बुधबारबाट राजधानीको मल्टिप्लेक्स क्यूएफएक्सले कोरोना भाइरस (कोभिड १९) विरुद्ध सतर्कता अपनाउन सुरु गरेको छ ।दर्शकको भीड हुने ठाउँ भएकोले हलमा स्यानिटाइजर अनि विभिन्न स्प्रेको प्रयोग गर्न थालेको क्यूएफएक्सका प्रमुख कार्यकारी अधिकृत रोशन अडिगाले बताए ।  दर्शकको हात पर्ने विभिन्न स्थानमा स्यानिटाइजर प्रयोग गरेको उनले बताए । 'हाम्रो दायीत्व त पूरा गर्नुपर्‍यो नि । हामीले टिकट, सोधपुछ काउन्टर अनि शौचालयमा ह्यान्ड स्यानिटाइजर राख्न थालेका छौं । हुन त हामी पहिले पनि सरसफाईमा ध्यान दिन्थ्यौं । अहिले थप सरसफाईमा ध्यान दिन थालेका हौं,' उनले भने, 'ढोका समात्ने ठाउँ, दर्शकको जता धेरै पर्छ त्यता चाहिँ स्प्रेको प्रयोग गरेका छौं । फिल्म सकिनेबित्तिकै हात राख्ने ठाउँहरुमा स्प्रे गर्न थालेका छौं ।'  दर्शक नडराउन् भन्ने हेतुले यस्तो सतर्कता अपनाएको उनी दाबी गर्छन् ।  'हामीले कोरोनालाई बेवास्ता गरेका छैनौं । हाम्रा हलमा आउने दर्शक नडराउन् भनेर नै यो सतकर्ता अपनाएका हौं । हामीले त रोकथामको बाटो न अपनाउने हो,' उनले सुनाए । दर्शकमध्ये कसैले हाच्छिउँ गर्‍यो भने त्यस व्यक्तिको स्वाथ्यबारे सोधखोज गर्ने अभ्यास थालिसकेको अडिगा बताउँछन् । उनका अनुसार १ हप्ताका लागि क्युएफएक्सले स्यानिटाइजर अनि स्प्रेको व्यवस्था गरेको छ । 'तर अन्य दिनका लागि बजारमा स्यानिटाइजर पाइन छोडेपछि तनाव बढेको छ,' उनले थपे ।मानिसको भीड हुने ठाउँ भएकाले फिल्महल पनि बन्द गरिनुपर्ने चर्चा चल्न थालेको छ । नेपाल चलचित्र संघका अध्यक्ष मधुसुदन प्रधानले भने हल बन्द गर्ने/नगर्ने विषय छलफल गरेर निर्क्यौल गर्ने बताए ।  कलाकार दीपकराज गिरी भने हलमात्रै बन्द गर्न नहुने तर्क गर्छन् । 'स्कूल, कलेज, सेमिनार, सभा, जुलुसजस्ता बृहत भेलाहरू बन्द हुन्छन् भने सिनेमा पनि अवश्य बन्द हुनुपर्छ,' दीपकले भने, 'यदि होसियारीपूर्वक सबै कुरा नियमित ढंगबाटै चल्छ भने सिनेमा हलमात्रै किन बन्द हुनु ? तर दर्शकहरू सँगै हल सञ्चालकहरू पनि सचेत हुनुपर्‍यो ।'  कोरोनाको त्रास देखिए पनि फिल्म हेर्न आउने दर्शकको संख्यामा खासै असर नपरेको अडिगाले बताए ।  उता क्यूज सिनेमाजका सञ्चालक सुमित मैनालीले २ हप्ताअघि नै स्यानिटाइजर विभिन्न प्रवेशद्वारमा राखेर सतर्कता अपनाउन थालेको बताउँछन् ।  कोरोनाको त्रास फैलिएसँगै प्रदर्शनरत फिल्मको व्यापारमा पनि यसको प्रभाव देखिन थालेको छ । बुधबार क्याम्ब्रिज पब्लिक हाई स्कूलले फिल्म 'सेन्टी भाइरस'को ९ बजेको सो कुमारी हलमा बुक गरेको थियो । तर, कोरोना डरका कारण सो नै रद्द गरियो । 'उहाँहरुले रंगशाला सहयोगार्थ भनेर उक्त सो बुक गर्नु भएको थियो । विद्यालयका विद्यार्थीसहित उनीहरुका परिवारले यो फिल्म हेर्ने तयारी थियो,' सीताराम कट्टेल (धुर्मुस)ले सुनाए, 'कोरोनाकै डरले विद्यालयले मलाई बिहानै सो क्यान्सिल गर्ने निर्णय सुनाइयो । तर उहाँहरुले सहयोग रकम फाउन्डेसनलाई दिने वाचा गर्नु'भा छ ।'  प्रदर्शनको तयारीमा रहेका फिल्मलाई समेत यो त्रासले असर गर्ने देखिएको छ । केही फिल्मकर्मी फिल्मको प्रदर्शन नै सार्ने तयारीमा थालेको चर्चा छ ।विश्वका ठूला फिल्म उद्योग पनि कोरोना त्रासको चपेटामा परेका छन् । चीनको फिल्म बजार कोरोनाले ठप्प नै बनाएको छ । यसको प्रभाव इटलीमा पनि देखिएको छ । चीनको फिल्म हल बन्द हुँदा हलिउड फिल्मको समेत विश्वव्यापी कमाइमा ठूलो असर परेको छ । यसको प्रभाव प्रदर्शनको तयारीमा रहेको ठूला फिल्म 'मुलान', 'फास्ट एण्ड फ्यूरियस', 'नो टाइम टू डाई'मा देखिने भएको छ । 