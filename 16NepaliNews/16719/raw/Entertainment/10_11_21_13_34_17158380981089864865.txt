काठमाडौँ — हरेक फागुपूर्णिमाका दिन रंग खेलेर मनाइने होली यस वर्ष सोमबार पहाडमा र मंगलबार तराईमा मनाइँदै छ । तर यसपटक होली उत्सवमा धेरैले रंगीन चाहेनन् । विश्वव्यापी रूपमा कोरोना भाइरसको संक्रमण बढ्नुका साथै मृत्यु हुनेको संख्या पनि दिनानुदिन बढिरहँदा यसको प्रत्यक्ष असर नेपालमा पनि परेको हो ।अभिनेता दीपकराज गिरीले बिहानै एक टिकटक भिडियो फेसबुकमा सेयर गर्दै लेखे, ‘यो वर्ष, होली–टक हैन, केवल टिकटक ।’ खेल्नु त परको कुरा, होलीको कुरा समेत नगर्ने भने पनि गिरीले अन्तत: रंगको पर्व भने मनाइ छोडे । कलाकार अनुराग कुँवरको चन्डोलस्थित तबेलामा भेला भएर होली खेले । ‘दिमागमा कोरोना नसोची पारिवारिक रूपमा मनाइयो,’ यसपटक कोरोना भाइरसको प्रभाव प्रत्यक्ष परेको बताउँदै उनले थपे, ‘म त स्क्रिप्ट लेखनमा भएकाले तीन महिनादेखि कोठाबाटै बाहिर निस्केको थिइनँ । होली खेल्नकै लागि आज निस्किएँ ।’ गिरीले तबेलामा ६/७ जना जम्मा भएर रचनात्मक कुराकानी गर्दै रंग खेलेर होली मनाएको सुनाए ।दीपकराज पुगेको तबेलामा निर्देशक दीपाश्री निरौला पनि पुग्न छुटिनन् । अभिनेत्रीद्वय वर्षा शिवाकोटी र पूजा शर्मा पनि अनुरागको आतिथ्यता स्वीकार गरी तबेलामा पुगेका थिए । कोरोना भाइरसको डर निरौलालाई पनि नभएको हैन । उनी भन्छिन्, ‘सबैभन्दा ठूलो कुरा त स्वास्थ्य नै हो । यसमा हेलचेक्र्याइँ गर्नु त हुँदैन । फेरि यसो भनिरहँदा हाम्रा पर्वलाई हर्षोल्लासपूर्वक मनाउनु पनि त पर्‍यो ।’ एकआपसमा रंग दलेर असत्यमाथि सत्यको जित भएको खुसीयाली मनाइएको बताउने निर्देशक निरौलाले यसपटक प्रकोप आउला कि भन्ने डरले पानी छ्यापाछ्याप भने नगरेको सुनाइन् ।हरेक चाडपर्वलाई विशेष रूपमा मनाउन रुचाउने अभिनेत्री करिश्मा मानन्धरका लागि फागुपूर्णिमा अझ खास छ । यही तिथिमा जन्मेका उनका पति विनोदले हरेक वर्ष फागुपूर्णिमाकै दिनमा जन्मोत्सव मनाउने गर्छन् । करिश्माले फिल्म क्षेत्रका सहकर्मीलाई गोदावरीस्थित आफ्नै घरमा बोलाएर ठूलै जमघटसहित होली मनाउने गर्छिन् । गत वर्ष आफ्नै एसईई परीक्षा तयारीका कारण होली मनाउन नपाएकी करिश्माले यसपटक पनि मनाइनन् । कारण बन्यो कोरोना संक्रमणको डर नै । उनले एक साताअघि नै फेसबुकमा स्टाटस लेखेर यसपटक पनि होली नखेल्ने जनाएकी थिइन् । ‘गत साल एसईई परीक्षाका कारण मनाउन पाइएन । यसपटक त साथीभाई भेटघाट हुन्छ भनेर उत्साहित थिएँ । तर कोरोना संक्रमणको यो परिस्थितिमा प्रत्यक्ष भेटघाट हुने कार्यक्रम नगरेर सुरक्षा अपनाउनु सही हुन्छ ।’ उनले परिस्थिति सहज भएपछि अनेकौं खुसी मनाउने उल्लेख गरेकी छन् । मोरङमा जन्मेहुर्केकी हुन्– अभिनेत्री रेखा थापा । उनका लागि होली पर्वको विशेष महत्त्व छ । रंगहरूसँग खेल्नमा उनलाई रुचि छ । त्यसो त फिल्म क्षेत्रको रंगीन दुनियाँमा पनि रेखाले आफ्नो प्रभाव राखेकी छन् । यसपटकको होलीमा रेखाले न आफूले रंग लगाइन्, न अरूलाई नै लगाइन् । नखेल्नुको उनको पनि कारण उही कोरोना संक्रमणको जोखिम नै थियो । ‘विश्वव्यापी रूपमा कोरोनाको संक्रमण फैलिरहेको बेला जमघट गर्नु पनि जोखिम हो,’ उनले कान्तिपुरसँग भनिन्, ‘कम्तीमा जिम्मेवार मान्छेले सावधानी अपनाइएन भने उनीहरूलाई आर्दश मान्ने वा पछ्याउने सर्वसाधारणमा नकारात्मक सन्देश जान सक्छ । यस्तो बेला जमघट गर्ने वा पानी छ्याप्ने, अबिर दल्ने गर्दा जोखिम बढ्न सक्छ । रोग बाजा बजाएर आउने हैन ।’ केही स्कुले साथीहरूले रेखालाई होली खेल्न प्रस्ताव नगरेका पनि हैनन् । तर उनले यस्तो बेला सामूहिक भेटघाट पनि गर्नु हुँदैन भनिदिइन् । बरु गाडी लिएर चाबहिलदेखि धुलिखेलसम्म पुगेर फर्किइन् । ‘तर यसपालि होलीको माहोल खासै देखिनँ । बाटो हिँडेका अधिकांशले पनि रंग लगाएका थिएनन् । मैले किन नखेल्नु भएको भनेर केहीलाई सोध्दा कोरोनाकै कारणले नखेलेको बताएका थिए । जेहोस्, सर्वसाधारण पनि यसप्रति सचेत भएको देख्दा खुसी लाग्यो ।’छायांकनमा जान लागेका वा छायांकनरत फिल्मको युनिटले सँगै होली खेल्नु परम्पराजस्तै भइसक्यो । तर यसपटक यस्तो देखिएन । चलचित्र निर्माता संघले नै कोरना भाइरसको त्रासलाई ख्याल गदै संभव भएसम्म छायांकन नै रोक्न आव्हान गरे । रिलिज मिति निर्धारण गरिसकेका फिल्महरू पनि धमाधम स्थगित भइरहेका छन् । यस्तोमा स्वास्थ्यलाई माया मार्दै पर्वमा मग्न हुने कुरा पनि भएन । त्यही भएर सोमबार अधिकांशले होलीलाई ठुलो रौनकतासाथ मनाएनन् । प्राय:जसो स–साना जमघटमा सीमित रहे । राजधानीको अनामनगरस्थित सिने इक्वीपमेन्ट हाउसले पत्रकार, फिल्मकर्मीलाई बोलाएर होली मनायो । होलीमा रमाइरहेकी कलाकार, कोरियोग्राफर पवित्रा आचार्यले गतसाल जस्तो यसपटक होली खेल्नेको संख्या ह्वात्तै घटेको बताइन् । धेरै जना आउने अपेक्षासहित तयारी गरिएको भएपनि कोरोनाकै डरले गर्दा धेरैले आउन नसक्ने भनेको उनले सुनाईन् । पोखरामा छायांकनरत फिल्म ‘ए मेरो हजुर ४’ ले भने सामान्य हिसाबले होली मनायो । निर्देशक झरना थापासहित फिल्मका कलाकारहरू अनमोल केसी, सुहाना थापा र सलोन बस्नेतलगायतले रंग दलेर होली मनाएका थिए ।