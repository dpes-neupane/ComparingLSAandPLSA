लन्डन — स्वर्गीय कुलवीर थापा बेलायत सरकारको सम्मानित पदक ‘भिक्टोरिया क्रस (भीसी)’ पाउने पहिलो नेपाली हुन् । पाल्पामा जन्मिएका थापाले भारतीय सेनामा सेवारत रहँदा २६ वर्षको उमेरमै भिक्टोरिया क्रस पाए । लुजको युद्धको सुरुमा २५ अप्रिल १९१५ मा उनी फ्रान्समा तैनाथ थिए । उनको सैनिक टोलीमाथि विपक्षी जर्मन सैनिकहरूले गोलाबारी सुरु गरे । लड्दै जाँदा उनी जर्मन नियन्त्रित क्षेत्रमा पुगिसकेका रहेछन् । उनी सामान्य घाइते पनि थिए । उनले बेलायतको लेस्टरसायर रेजिमेन्टको दोस्रो बटालियनका गम्भीर घाइते एक सैनिकलाई भेट्टाए । ती सैनिकले आफ्नो पर्वाह नगरी आफ्नो ज्यान जोगाउन थापालाई सुझाए तर थापा दुस्मनको क्षेत्रमा उनीसँगै एक रात, एक दिन बसे ।सेप्टेम्बर २६ का दिन एकाबिहानै उनले जर्मनहरूले लगाएको तारबार नाघेर ती घाइते सैनिकलाई ल्याएर राखे । त्यसपछि फेरि दुस्मनको नियन्त्रणमा रहेको इलाकाभित्र पसेर उनले दुईजना घाइते गोर्खा सैनिकलाई पालैपालो सुरक्षित स्थानमा ल्याए । फेरि गएर घाइते ब्रिटिस सैनिकलाई पनि दिउँसो उज्यालामै उनले सुरक्षित स्थानमा ल्याए । यही बहादुरीका लागि बकिङघम राजदरबारमा आयोजित एक समारोहमा ब्रिटिस नरेश किंग जर्ज पाँचौंले थापालाई ‘भिक्टोरिया क्रस’ प्रदान गरेका थिए ।सन् १८८९ डिसेम्बर १५ का दिन पाल्पामा जन्मिएका यिनै भीसी विजेता थापा चलचित्र पर्दामा देखिने भएका छन् । बेलायत बसोबासरत भूतपूर्व ब्रिटिस गोर्खा सन्तानहरूले थापाको जीवनीमा आधारित ‘गोर्खाः बिनिथ द ब्रेभरी’ नामक चलचित्र बनाइरहेका छन् जुन अन्तिम चरणमा छ । चन्दा संकलनबाटै फिल्म निर्माणाधीन छ र चलचित्र युनिटले प्रदर्शनपछि हुने मुनाफा च्यारिटी संस्था गोर्खा वेलफेयर ट्रस्टलाई दिने बाचा गरेको छ । चलचित्रमा अभिनय गर्ने सबै कलाकारले पारिश्रमिक पनि लिएका छैनन् ।निर्देशक प्रदीप शाहीसहित अन्य कलाकार, क्यामेराम्यानलगायत चलचित्र युनिटमा आबद्ध धेरैजसो प्राविधिक पनि गोर्खा सन्तान हुन् । करिब सवा घण्टा लामो हुने चलचित्रमा समीर गुरुङले भीसी कुलवीर थापाको भूमिका निर्वाह गरेका छन् । माया अर्थात भीसीपत्नीको भूमिकामा गौमाया गुरुङ छिन् । त्यसैगरी, ओली बासी, सूर्य गुरुङ, राजन गुरुङ, अगोस्टिनो, रोबिन, चार्ली, ज्याक, लीलगायतले युद्ध मोर्चामा प्रत्यक्ष लडेका सेनाको भूमिका निभाएका छन् । सगरमाथा युथ यूके र वानआरजीआरको समेत अभिनयमा साथ छ । चलचित्रकोलागत करिब २५ हजार पाउन्ड निर्माण पक्षले जनाएको छ ।फिल्मकी ब्रान्ड एम्बासडर मिस इंग्ल्यान्ड–२०१९ की सेकेन्ड रनर अप प्रतिष्ठा राउतले अझै केही रकम अपुग भएकाले सहयोगका लागि अपिल गरेकी छन् । चलचित्र लेखक तथा निर्देशक शाहीले थापाप्रति सम्मान मात्र नभई चलचित्रले भूतपूर्व गोर्खाको योगदान र उनीहरूले विश्वयुद्धमा निर्वाह गरेको ऐतिहासिक भूमिकाबारे नयाँ पुस्तालाई जानकारी दिने बताउँछन् ।बेलायतमा हाल हजारौं भूतपूर्व गोर्खा र तिनका परिवार बस्छन् । २०० वर्षभन्दा पुरानो बेलायत–नेपाल सम्बन्धको प्रमुख आधार नै ब्रिटिस गोर्खा मानिन्छ । करिब ८० प्रतिशत निर्माण कार्य पूरा भइसकेको चलचित्रलाई २०२० को जुलाईभित्र प्रदर्शन गरिने लक्ष्य राखिएको छ ।