
नेपाली सिनेमाका पूर्णकालीन स्क्रिप्टराइटरहरू यतिबेला अक्क न बक्क छन् । स्क्रिप्ट नलेखौं, मूल कर्म त्यही हो; लेखौं त, सिनेमा बन्ने टुंगो छैन ।
कोरोनाले भिलेन खेलेपछि स्क्रिप्टराइटरहरूको मूड खराब भएको हो । हातमा आएका दर्जनौं स्क्रिप्टको काम छाडेर उनीहरू ‘पर्ख र हेर’को अवस्थामा बसेका छन् ।
प्रसंग शुरू गरौं प्रदीप भारद्वाजबाट । सामान्य अवस्था हुँदो हो त प्रदीप भारद्वाज स्क्रिप्टका ‘कारखाना’ झैं धमाधम उत्पादनमा लागिसकेका हुन्थे । उनीसँग दर्जन बढी कथालाई स्क्रिप्टमा ढाल्नुपर्ने अवस्था थियो । १४ वटा स्क्रिप्ट लेख्ने सम्झौता गरेका उनी अहिले हात बाँधेर बसेका छन् ।
भनिरहनु परेन, प्रदीप अहिलेका चल्तापुर्जा स्क्रिप्टराइटर हुन् । कोरोनाको पहिलो लहर अगाडि उनको हातमा ११ वटा चलचित्र थिए । अर्थात् ११ वटा चलचित्र लेखनका लागि उनले निर्माता÷निर्देशकसँग सम्झौता गरिसकेका थिए ।
दोस्रो लहर अगाडिको समयमा थप तीन वटा चलचित्र लेख्ने सम्झौता गरे । त्यसमध्ये एउटा लभस्टोरी र दुईवटा सोशल ड्रामा थिए । सम्झौता गरेका १४ मध्ये चार वटा चलचित्रको ‘स्क्रिप्ट’को काम सिध्याएको प्रदीपले बताए ।
स्क्रिप्ट तयार भइसकेका ‘पारस’, ‘गोर्खा वारियर’ लगायत अरू दुई चलचित्र छायांकनमा जाने तयारी थियो । ‘पछि साइन गरेका तीन वटा चलचित्रको स्क्रिप्ट पूरा गर्न पनि बाँकी छ’ प्रदीप भन्छन्, ‘अहिले त्यसमै काम गरिरहेको छु ।’
उनले ती चलचित्रको ‘वान लाइन’ स्टोरीको काम पूरा भए पनि अन्तिम ड्राफ्ट तयार नभएको बताए । चलचित्र क्षेत्र कहिलेदेखि चलायमान हुने भन्ने कुरामा अन्योल हुँदा काममा त्यति जाँगर नभएको प्रदीपले बताए ।
‘पहिले जुन जोश–जाँगर थियो, अहिले त्यो जाँगर नै छैन’ उनी भन्छन्, ‘सुटिङ पनि कहिले हुने हो, माहोल यस्तो छ भन्ने मानसिकताले काममा ध्यान गएको छैन ।’
अर्का स्क्रिप्टराइटर सामीप्यराज तिमल्सेनाले पहिलो लकडाउनअघि ‘नाइँ नभन्नु ल–६’ को काम सिध्याएका थिए । लगत्तै उक्त चलचित्र छायांकनमा जाने तयारी थियो । तर, महामारीको कारण चलचित्रको काम रोकियो ।
दोस्रो लकडाउनअघि उनले एक थ्रिलर विधाको चलचित्र लेख्ने काम भ्याए । अवस्था सामान्य हुँदो हो त अहिले यो फिल्मको पनि सुटिंग सकिइसकेको हुन्थ्यो तर यो पनि रोकिएको छ । यसबाहेक उनले तेस्रो फिल्मको लेखनको काम पनि लगभग सिध्याएको बताउँछन् । उनका अनुसार यो फिल्म चाहिं महामारीकै कारण सिर्जित अवस्थाको वरिपरि केन्द्रित छ ।
‘यो महामारीले हाम्रो मानवीय चरित्रलाई थप सतहमा ल्याइदिएको छ, त्यसैलाई मैले विषय बनाएको छु’ सामीप्यराज भन्छन्, ‘बाँकी दुई फिल्म अलि बजारमुखी छन् तर तेस्रो फिल्म चैं मध्यमार्गी छ । व्यवसायको अपेक्षा छ तर त्यसका लागि जबर्जस्ती मसला हाल्ने प्रयास गरिएको छैन ।’
त्यसैगरी अर्को एउटा चलचित्र उनले निर्देशकसँग मिलेर लेखेका छन्, जो छायांकनको अनुकूल अवस्था कुरेर बसेको छ । लकडाउनमा उनले कुल चार वटा स्क्रिप्टको काम सिध्याए ।
सामीप्यले ‘कागबेनी’बाट स्क्रिप्टराइटिङ शुरू गरेका हुन् । ‘नाइँ नभन्नु ल–४ र ५’, ए मेरो हजुर–२, जुनी जुनीसम्म, ड्रिम्स, किस्मत–२, नोभेम्बर रेन जस्ता दर्जनांै सफल चलचित्रका स्क्रिप्टराइटर हुन् उनी । यसैगरी ‘क्याप्टेन’ र ‘छक्का पञ्जा–२’ उनको कथामा निर्माण भएको हो ।
महामारीको समयमा स्क्रिप्टको काम ठप्प नभए पनि छायांकनमा जाने टुंगो नभएर पहिले जस्तो जाँगर नभएको उनी बताउँछन् ।
अर्का ‘स्क्रिप्टराइटर’ यम थापा पनि कोरोनाका कारण चलचित्र क्षेत्र कहिलेदेखि चलायमान हुन्छ भन्ने अन्योल हुँदा काम गर्ने जाँगर नभएको बताउँछन् ।
उनले यसअघि ‘कान्छी’ ‘राज्जा रानी’, ‘हुर्रे’, ‘मेरी मामु’ लगायत चलचित्रको स्क्रिप्ट लेखेका छन् । त्यसमध्ये ‘राज्जा रानी’, ‘हुर्रे’, ‘मेरी मामु’ उनकै निर्देशनमा बनेको हो । यी चलचित्र प्रदर्शनमा आइसकेका हुन् ।
कोरोनाको पहिलो लहरको समयमा तीनवटा चलचित्रको स्क्रिप्ट लेखेका थिए । जसमध्ये ‘चिलगाडी’ घोषणा भइसकेको छ ।
‘त्यो बेला लकडाउन खुल्ला र चलचित्र क्षेत्र चलायमान होला भन्ने थियो । चलचित्रहरू घोषणा पनि हुँदैथियो’ थापाले भने, ‘फेरि दोस्रो लहर आयो । पहिले लेखेर बेचेको चलचित्र नै छायांकन हुन पाएका छैनन् । त्यसकारण दोस्रो चरणको लकडाउनमा काम गर्ने मूड नै भएन ।’
उनी अहिले लेखेका स्क्रिप्टहरू केही समयपछि परिस्थिति अनुसार परिवर्तन गर्नुपर्ने अवस्था आउने हुनाले पनि अहिले आफू लेखनमा भन्दा ‘पर्ख र हेर’को अवस्थामा रहेको बताए । उनी अहिले व्यावसायिक निर्माताहरू पनि चलचित्र निर्माणका लागि डराइरहेको बताउँछन् ।
अर्का स्क्रिप्टराइटर मौनता श्रेष्ठले भने कोरोनाकालमा अरूको चलचित्रका लागि स्क्रिप्ट लेखेनन् । बरु आफ्नै निर्माणमा चलचित्र ‘आँधी तूफान–२’को छायांकन सिध्याए । कोरोनाका कारण माहोल अन्योल हुँदा अहिले बाहिरी चलचित्रको स्क्रिप्ट लेख्ने जाँगर नरहेको बताए । उनी अहिले आफैंले नयाँ चलचित्र ‘ड्याडी’ निर्माणको तयारीका साथ त्यसको स्क्रिप्टमा काम गरिरहेको बताए । साथै बाबु–छोराको कथामा चलचित्र बन्ने पनि बताए । यसअघि ‘खलनायक–२’ को स्क्रिप्ट लेखेका थिए । सो चलचित्रको छायांकन भने शुरू भएको छैन ।
स्क्रिप्ट सकियो, छायांकनमा जाने टुंगो छैन
बक्स अफिसमा सफल चलचित्र दिएका प्रदीप भट्टराई कोरोना अगाडि कमेडी बेसमा सोसल ड्रामामा चलचित्र बनाउने अन्तिम तयारीमा जुटेका थिए । मदनकृष्ण श्रेष्ठ, हरिवंश आचार्य सहितका कलाकारहरू रहने चलचित्रको स्क्रिप्टको काम पूरा गरेका थिए ।
२०७७ को वैशाख-जेठबाट छायांकनमा जाने तयारी थियो । तर, कोरोनाका कारण छायांकनमा जान पाएनन् ।
‘बीचको खाली समयमा सोही स्क्रिप्टमा धेरै खेलियोे । स्क्रिप्टमा निखार ल्याउन ध्यान दिइयो’ प्रदीपले भने, ‘अहिले सो ‘स्क्रिप्ट’ लक भइसकेको छ ।’
अहिले प्रदीपले अर्को एउटा ‘स्क्रिप्ट’ लेखिरहेका छन् । जुन अलि फरक जनरामा रहेको बताए ।
प्रदीपले भने, ‘कमेडी बेसमा सोसल ड्रामा नै हो । तर, अलि देखिने गरी समाजलाई सोझो सन्देश दिने खालको चलचित्र हुनेछ ।’ यो स्क्रिप्ट फाइनलको चरणमा रहेको पनि बताए ।
सामान्य परिस्थिति बन्नेबित्तिकै मदनकृष्ण, हरिवंश सहितका कलाकार रहेको चलचित्रको काम शुरू हुने बताए । यद्यपि, अहिलेको जस्तो ‘पर्ख र हेर’को अवस्था रहिरहे नयाँ कथाको चलचित्र निर्माणको काम पहिले शुरू गर्ने बताए ।
‘हामीलाई सहज हुँदा चलचित्र बनाउने, दर्शकलाई चलचित्र हेर्न भनेर आह्वान गरेको ग¥यै गर्ने । तर, अहिले हामीलाई अप्ठ्यारो परेको छ बाहिरकै चलचित्र हेर भनेर कत्ति भन्ने ?’ प्रदीपले लेखिरहेको चलचित्रबारे भने, ‘अप्ठ्यारो परिस्थितिमा पनि कसरी चलचित्र ल्याउन सकिन्छ भन्ने सोच पलाएको छ । थोरै बजेटमा, थोरै कलाकार राखेर, थोरै लोकेशनमा सजिलो तरिकाले पनि कन्टेन्टवाइज अलि क्रियटिभ भएर काम गर्न सकिन्छ कि भन्ने सोचाइले पनि प्रयास गर्न लागेको हुँु ।’
रामबाबु गुरुङले कोरोना कहर शुरू भएपछि ‘कबड्डी–४’को स्क्रिप्ट पूरा गरे । उनले दोस्रो चरणको निषेधाज्ञा अगाडि यो चलचित्रको छायांकन शुरू गर्ने अन्तिम तयारी गरेका थिए । तर, निषेधाज्ञा भएसँगै चलचित्र छायांकनमा जान पाएनन् ।
रामबाबुले अनलाइनखबरसँग भने, ‘अरू केही गरेको छैन । सोही चलचित्रको छायांकनमा जाने दिनको पर्खाइमा छु ।’
दीपकराज गिरीले कोरोना महामारीको समयमा ‘छक्का पञ्जा–४’को स्क्रिप्टको काम पूरा गरे । चलचित्र क्षेत्र कहिलेदेखि चलायमान हुन्छ अन्योल हुँदा उनी चलचित्रको छायांकन शुरु गर्न नसकेको बताउँछन् । त्यसबाहेक अहिले उनी चलचित्र हल निर्माणमा जुटेका छन् । नयाँबानेश्वरमा उनको चलचित्र हल निर्माण भइरहेको छ । आफ्नो चलचित्रको स्क्रिप्ट प्रायः आफंै लेख्दै आएका निर्देशक दीपेन्द्र के. खनालका चलचित्रलाई दर्शकले रुचाउँदै आएका छन् । उनी यतिबेला नयाँ चलचित्र ‘चिसो मान्छे’को पोष्ट प्रोडक्सनको काममा छन् ।
लकडाउन अगाडि उनले यो चलचित्रको स्क्रिप्ट लेखेका थिए । लकडाउन खुकुलो भएसँगै स्क्रिप्टमा पछिल्लो सिनारियो थपेर चलचित्रको छायांकन शुरू गरे । अहिले खाली समयमा उनी दुई÷तीन वटा आइडियामा स्क्रिप्ट लेखिरहेका छन् ।
‘हामीले खाली समयमा गर्ने भनेकै स्क्रिप्टको काम हो । केही आइडियाहरूमा तयारी गरिरहेको छु’ उनले सुनाए, ‘म एउटै आइडियामा बस्दिनँ । आज एउटा आइडियामा दुईवटा कुरा आयो भने त्यो लेख्छु । फेरि अर्को आइडिया आयो भने त्यो पनि लेख्दै जान्छु ।’ उनी आफ्नो स्क्रिप्ट सामाजिक विषयवस्तुमै हुने बताए ।
निर्देशक विनोद पौडेलले भूटानी शरणार्थीको कथामा चलचित्र बनाउने घोषणा गरिसकेका छन् । त्यसबाहेक उनी यतिबेला सामाजिक विषयवस्तुमा चारवटा चलचित्रको स्क्रिप्टको तयारी गरिरहेका छन् ।
