काठमाडौँ — निर्देशक, निर्माता करण जोहरले सप्ताहन्तको मौका छोपेर बलिउडका सेलिब्रेटीलाई घरमै दिएको पार्टी यतिबेला विवादित बनेको छ ।पार्टी चलिरहेको क्रममा खिचिएको भिडियोमा सेलिब्रेटीहरू लागूऔषधको नशामा लठ्ठ परेको आरोप लगाउँदै सामाजिक सञ्जालमा यसको व्यापक विरोध भएको छ । उक्त पार्टीमा रणवीर कपुर,साहिद कपुर, दीपिका पादुकोण, अर्जुन कपुर, बरुण धवन, बिक्की कौशललगायत उपस्थित थिए ।भिडियो करण आफैंले इन्स्टाग्राममा पोस्ट गरेका थिए । तर भिडियोमा कुनै पनि सेलिब्रेटीको अनुहार ‘फ्रेस’ नदेखिएपछि भारतका एक दलका एमएलए मनजिन्दर सिंह सिरसाले उक्त पार्टीमा कलाकारहरूले ड्रग्सको प्रयोग गरेको ठाडो आरोप लगाउँदै टीट गरे । भिडियो क्लिप्ससहित एमएलएको टीट आएपछि यो विषय चर्केको हो । उनले ड्रग्समा आधारित फिल्म ‘उड्ता पन्जाब’ लाई सन्दर्भ मिलाउँदै उक्त पार्टीलाई ‘उड्ता बलिउड’ को संज्ञा दिँदै टीटमा लेखेका छन्, ‘हेर्नुस् त, बलिउड कति उच्च र बलवान् छ जो ड्रग्स लिँदै गरेको अवस्थालाई पनि गर्वसाथ प्रदर्शन गरिरहेछ ।’ एमएलएले ‘उड्ता पन्जाब’ कै अभिनेता साहिद कपुरदेखि दीपिका, अर्जुन, वरुण, करण, बिक्की लगायतलाई मेन्सन गर्दै टीटरमा ड्रग एब्युजविरुद्धको आवाजलाई चर्काएका छन् ।बात चर्किंदै गए पनि न पार्टी होस्ट करणले यसको खण्डन गरेका छन् न उपस्थित पाहुनाले नै यसको विरोध । सबै चुप हुनुले पनि माहोल झन्झन् चर्केको हो । बरु सेलिब्रेटीका केही डाइहार्ट फ्यानहरू नै बचावमा उत्रेका छन् । इसिता यादवले मनजिन्दरको टीटमा प्रतिक्रिया दिँदै उनीहरू लागूऔषध लिऊन् की नलिऊन्, यसले तपाईंलाई के फरक पार्छ ? किन हैरान दिनु ?’ इसिताको प्रतिक्रियामा मनजिन्दरले झन् रोष प्रकट गरेका छन् । उनले लेखेका छन्, ‘उनीहरू भनेका पब्लिक फिगर हुन् । उनीहरूलाई सबै जना ‘स्टार’ भनेर बोलाउँछन् र तिनीहरूले यसै कारण कति धेरै अवसर पनि पाइरहेका हुन्छन् । के उनीहरूले हामीलाई हरेक मुद्दामा अर्तिउपदेश दिइरहेका हुँदैनन् ?’ उनले सेलिब्रेटीले आफूले ड्रग्स सेवन गरेको विषयमा देशवासीसमक्ष उत्तरदायी हुनुपर्ने जिकिर गरेका छन् । त्यसो त एमएलएले ती सेलिब्रेटीलाई ड्रग्स सेवनको डोप टेस्ट गरेर आफूलाई गलत सावित गर्नसमेत चुनौती दिएका छन् ।सामाजिक सञ्जाल त तब तात्यो, जब ‘उरी’ फेम विक्की कौशल बसेकै सोफामा ड्रग्सजस्तो लाग्ने सेतो धुलोको आकृति देखियो । यसका कारण पनि बिक्कीले सर्वाधिक आलोचना खेप्नुपरिरहेको छ । तर केहीले भने भिडियोमा देखिने उक्त आकृति ड्रग्स नभई कतैको लाइट्स परेको तर्क गरिरहेका छन् । हुन पनि भिडियोलाई सूक्ष्म रूपमा हेर्दा उक्त आकृति क्षणभरमै हराएको पनि देखिन्छ ।