
नेपालमा हरेक दिन पाँचभन्दा बढी म्युजिक भिडियो सार्वजनिक हुन्छन् । यसरी हेर्दा एक सातामा ३ दर्जन बढी म्युजिक भिडियोहरु युट्युबमा सार्वजनिक भएको पाइन्छ । त्यसमध्ये एकाध म्युजिक भिडियोले मात्र चर्चा पाउँछन् । पछिल्लो साता पनि युट्युबमा तीन दर्जन बढी म्युजिक भिडियो सार्वजनिक भएका छन् । तर पछिल्लो साता सार्वजनिक म्युजिक भिडियोको चर्चा अघिल्ला साता सार्वजनिक गीतको जस्तो भएन् । गत शुक्रबारदेखि हिजो बिहीबारसम्म सार्वजनिक भएका म्युजिक भिडियोमध्ये १० गीतहरु यसप्रकार छन् ।
स्वरुपराजको ‘तिम्रै नगमा’
स्वरुपराज आचार्यको स्वर रहेको ‘तिम्रै नगमा’ गत मंगलबार एक कार्यक्रमकाबीच सार्वजनिक गरिएको हो । दिपक शिलवालको शब्द एवं संगीत रहेको यस गीतलाई किरण कंडेलले एरेन्ज गरेका हुन् ।
माइकल चन्दको निर्देशनमा बनेको भिडियोमा अभिनेता आकाश श्रेष्ठ, मोडल प्रिज्मा–प्रिन्सी खतिवडाको अभिनय छ । गीतको भिडियोलाई सन्पेन्स तरिकाले बनाईएको छ । ईनाक्षी ईन्टरटेन्मेन्टको प्रस्तुती रहेको गीतको भिडियोलाई उत्सव दाहालले छायाँकन, शिलन लम्सालले सम्पादन गरेका हुन् ।
यस गीतले युट्युबमा ५ लाख बढी भ्यूज पाउँदै ट्रेन्डिङ ५ को स्थान ओगटेको छ ।
यस गीतको फिमेल भर्सन पनि ल्याउने तयारी गरिएको छ । एक महिनापछि सार्वजनिक हुने फिमेल भर्सनमा अस्मिता अधिकारीको स्वर रहनेछ ।
ज्योतीको ‘माईतीको मया बरीलै’
गायिका ज्योती मगरको तीज गीत हो, ‘माईतीको मया बरीलै’ । गत शनिबार उनले यस गीतको भिडियो आफ्नै युट्युब च्यानलमा सार्वजनिक गरेकी हुन् । गीतमा ज्योतीकै शब्द, संगीत, स्वरसँगै अभिनय पनि छ।
यसअघि अपाच्य खालका गीत एवं भिडियोमा अभिनय गरेर आलोचना भोग्दै आएकी ज्योतीले यस गीतबाट भने निकै प्रशंसा पाएकी छिन् । ज्योतीले तीजको मर्म बोकेको गीत ल्याएको भन्दै सांगीतिक क्षेत्रकै व्यक्तिहरुले समेत प्रशंसा गरेका छन् ।
स्मृती तिमिल्सिना (गुरुआमा)को निर्देशनमा बनेको भिडियोमा ज्योतीका साथमा रितिका कुवँर, शेरबहादुर डि.सी, गंगा मगर लगायतको अभिनय छ । गीतको अडियो र भिडियो दुवै मार्मीक लाग्छ । भिडियोमा अजय रेग्मीको छायाँकन, पदम सुवेदीको सम्पादन छ । भिडियोलाई अहिलेसम्म २ लाख ५० हजार बढी पटक हेरिएको छ ।
प्रमोद खरेलको ‘ए जिन्दगी’
गायक प्रमोद खरेलको स्वरमा बिहीबारमात्रै ‘ए जिन्दगी’बोलको गीतको भिडियो सार्वजनिक भएको हो । जिम्बे राईको शब्द, ऋषि खड्काको संगीत रहेको गीतलाई विशाल निरौलाले एरेन्ज गरेका हुन् ।
विक्रम चौहानको कथा एवं निर्देशनमा तयार भिडियोमा शिल्पा पोखरेल, जिम्बे राई, भिम खड्का लगायतको अभिनय छ । गीतको भिडियोले युट्युबमा १ लाख ४० हजार बढी भ्यूज पाएको छ । भिडियोलाई प्रकाश खड्काले छायाँकन, मिलन विश्वकर्माले सम्पादन गरेका हुन् ।
छेउ छेउमा २– कल्ले देला बर
गत आईतबार ‘छेउ छेउमा २– कल्ले देला बर’ गीतको म्युजिक भिडियो सार्वजनिक गरिएको हो । हरि गिरी विमर्षीको शब्द, संगीतमा प्रविन भट्टले यस गीतमा स्वर दिएका हुन् । मौसम हिमालीको कोरियोग्राफी एवं निर्देशन रहेको भिडियोमा हरिश निरौला, उषा उप्रेती, प्रियाना आचार्य, प्रविन भट्टको अभिनय छ । रमाईलो गीतको भिडियो रमाईलै तरिकाले बनाईएको छ ।
अजय रेग्मीको छायाँकन रहेको भिडियोलाई प्रविन भट्टले सम्पादन गरेका हुन् । अहिलेसम्म यस भिडियोको भ्यूज ३ लाख ४५ हजार छ ।
राजेश हमालको अभिनयमा ‘नाचन कान्छी’
गत शुक्रबार सार्वजनिक ‘नाँचन कान्छी’बोलको गीतमा अभिनेता राजेश हमालको अभिनय छ । ओम सुनारको शब्द एवं संगीत रहेको यस गीतमा अभिराज ओली एम्सेन्जले स्वर दिएका छन् । गीतमा उनको ¥याप समेत रहेको छ ।
देवेन्द्र कुवँरको कोरियोग्राफी एवं निर्देशनमा बनेको भिडियोमा राजेशलाई भिन्न गेटअपमा प्रस्तुत गरिएको छ ।
हरि वहादुर घलेको छायाँकन रहेको भिडियोलाई बंदे प्रसादले स्म्पादन गरको हुन् । यस भिडियोलाई सार्वजनिक भएको एक सातामा युट्युबमा ७ लाख ९० हजार बढी पटक हेरिएको छ ।
खुमनको ‘कलकत्ते काईँयो’
गत शुक्रबार सार्वजनिक ‘कलकत्ते काईँयो’बोलको तीज गीतमा लोकगायक खुमन अधिकारी र शान्तीश्री परियारको स्वर रहेको छ । यस गीतको शब्द प्रकाश पराजुलीले लेखेका हुन् भने खुमनको संगीत संकलन रहेको छ ।
जेरी भण्डारीको कोरियोग्राफी एवं निर्देशनमा बनेको भिडियोमा अञ्जली अधिकारी, अभिशेक खड्का, कमल भक्त लगायतको अभिनय छ । दुर्गा पौडेलको छायाँकन, नविन घर्ती मगरको सम्पादन रहेको भिडियोलाई युट्युबमा ३ लाख ७० हजार बढी पटक हेरिएको छ ।
रामजीको ‘भाग्यमै छौ’
गायक रामजी खाणले गत आईतबार ‘भाग्यमै छौ’बोलको गीत सार्वजनिक गरेका हुन् । रोशन सिंहको शब्द तथा संगीत रहेको गीतमा रामजी र टिका पुनको स्वर रहेको छ । दुर्गा पौडेलको छायाँकन एवं निर्देशन रहेको भिडियोमा रामजी स्वयंम र मोडल करिष्मा ढकालको अभिनय छ ।
रामजीको आफ्नै युट्युब च्यानलमा सार्वजनिक भिडियोले २ लाख ३० हजार बढी भ्यूज पाएको छ । यस भिडियोलाई प्रकाश धमलाले सम्पादन गरेका हुन् ।
दिनेश गौतमको ‘लखर लखर कता ?’
गत मंगलबार ‘लखर लखर कता ?’बोलको डान्सिङ विटको गीतको भिडियो सार्वजनिक गरिएको हो । राजश्रीको शब्द, पुस्तक प्रसादको संगीत रहेको गीतमा दिनेश गौतम र अञ्जु सिंहले स्वर दिएका छन् । गायक गौतम गायन, संगीत र गजल लेखनमा दुई दशकदेखि सक्रिय छन् ।
यस गीतको भिडियोले ५ लाख ८० हजार बढी भ्यूज पाएको छ । देव धिमालको कोरियोग्राफी एवं निर्देशन रहेको भिडियोमा विजयराज भुर्तेल, रञ्जिता विश्वकर्मा लगायतको अभिनय छ । भिडियोमा नरेश अय्यरको छायाँकन, विजय राज भुर्तेलले सम्पादन गरेका हुन् ।
शिव परियारको ‘तड्पी तड्पी’
शिव परियारको स्वरमा बुधबारमात्रै ‘तड्पी तड्पी’ बोलको गीत सार्वजनिक भएको हो । सुवास कार्कीको शब्द, संगीतमा रहेको गीतमा विशाल निरौलाको एरेन्ज छ ।
सिर्जन बरालको निर्देशनमा तयार यस गीतको भिडियोमा जिबी चिरन र निरुता शाहीको अभिनय छ । प्रेमिकाबाट धोका पाएको प्रेमीको भावना गीतमा ब्यक्त गरिएको छ । करन चैसिरको छायाँकन रहेको यस भिडियोलाई दिन्सन शाहले सम्पादन गरेका हुन् । यस गीतको भिडियोको भ्यूज ४३ हजार बढी छ ।
दीपक श्रेष्ठको निर्देशनमा ‘जोड घटाउ’
नाजिर हुसेन र सिम्पल खरेलको अभिनय रहेको ‘जोड घटाउ’ बोलको गीत गत बुधबार सार्वजनिक भएको हो । भिडियोलाई चलचित्र निर्देशक दीपक श्रेष्ठले निर्देशन गरेका हुन् । यस गीतमा दीनेश थपलियाको शब्द, भीम बिसीको संगीत, मञ्जिल श्रेष्ठ र स्मीता दाहालको स्वर छ ।
संकल भुजेलको छायाँकन, मनोज कार्कीले सम्पादन गरेको भिडियोले दुई दिनमा १ लाख ३२ हजार बढी भ्यूज पाएको छ ।
