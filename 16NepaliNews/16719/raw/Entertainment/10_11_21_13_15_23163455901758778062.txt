नेपालको 'बहुपति प्रथा'का बारेमा निर्मित वृत्तचित्र फिल्म ‘सहायक श्रीमान’ (को–हजबेन्ड) युरोपको प्रतिष्ठित चलचित्र महोत्सवमा पुरस्कृत भएको छ । स्लोभाकियाको पोपरोडमा आयोजित २९ औं इन्टरनेशनल फिल्म फेस्टिबल अफ माउन्टेन फिल्मस् पोपरोडमा ‘सहायक श्रीमान’ (को–हजबेन्ड)ले 'अनरेवल मेन्सन अवार्ड' जितेको हो । आइतबार राति आयोजित अवार्ड समारोहमा निर्देशक गणेश पाण्डे र निर्मात्री शारदा गैरेले पुरस्कार ग्रहण गरेका थिए । कार्यक्रममा निर्णायक मण्डलले नेपालको प्रचलित बहुपती प्रथाका बारेमा वृत्तचित्रमा संवेदनशील र उत्कृष्ट प्रस्तुति रहेकाले पुरस्कृत गरिएको बताएका थिए । महोत्सवमा १७ वटा देशका ४४ वटा फिल्म प्रतिस्पर्धामा थिए । ‘विभिन्न देशको फिल्मबीचको प्रतिष्पर्धामा पुरस्कृत हुनु आफैंमा गर्वको कुरा हो । अन्तर्राष्ट्रिय जुरी र दर्शकका सामू पुरस्कार थाप्न पाउँदा निकै खुसी लागेको छ । यसले आगामी दिनमा थप सिर्जनात्मक कार्यका लागि प्रोत्साहित गरेको छ,’ अवार्ड पाएपछि वृत्तचित्रका निर्देशक पाण्डेले भने ।यो वृत्तचित्रले गत वर्ष रसियामा आयोजित १९ औँ अन्तर्राष्ट्रिय कान्स भिडियो फेस्टिबलमा प्रथम पुरस्कार ‘ग्राण्ड प्रिक्स अवार्ड’ र नेपाल अन्तर्राष्ट्रिय चलचित्र महोत्सवमा उत्कृष्ट डकुमेन्ट्री फिल्म अवार्डसहित १ हजार अमेरिकी डलर जितेको थियो । ‘सहायक श्रीमान’ बहुपति प्रथामा आधारित वृत्तचित्र हो । ३५ मिनेटको डकुमेन्ट्री फिल्म कर्णाली प्रदेशको हुम्लामा छायांकन गरिएको हो ।