ललितपुर — दुधकोसी र सुनकोसी संगम आसपासका बस्तीमा साउन १५ देखि बाँसुरी बजाउने परम्परा छ । त्यही परम्पराको निरन्तरता दिँदै काठमाडौं उपत्यकामा रहेका किरातीले तेस्रो ‘बाँसुरी दिवस’ बुधबार मनाएका छन् । त्यसैगरी ओखलढुंगाको मानेभन्ज्याङ गाउँपालिका ६ हिलेपानी गाउँमा समेत सामूहिक भेला भएर मनाएका छन् ।कलाकार बडाजित राईको संयोजन रहेको दिवसमा बाँसुरीवादक जीवन राई, विकास सौगात, नवराज राई (क), नवराज राई (ख), श्याम राई र भीमराज राई तथा मादल विष्णु माइला र मोतीलाल राईले प्रस्तुत गरेका थिए । अक्सर पुरुषले बजाउने बाँसुरी वादनमा महिला कलाकार अम्बिका राई र दिलकला राईसमेत सहभागी थिए । उनीहरूले पहिलो चरणमा गोठाले भाकाको बाँसुरी बजाएर मादलसहित राम्दले गीति भाका प्रस्तुत गरे । दोस्रो चरणमा बाँसुरीकै आवाजमा संगिना भाका ताली बजाएर सुनाएका थिए । वाम्बुले राई समाज, नेपाल (वाम्रास) संस्थाले उक्त दिवसको आयोजना गरेको हो । गाउँघरमा बिर्सिंदै गएको लोकपरम्पराको पुनःउत्थान गर्न दिवसको आयोजना गरिएको वाम्रास संस्थाका अध्यक्ष गजुरधन राईले बताए । ‘सहरमा बस्नेलाई गाउँघरको सम्झनाले ब्युँताउँछ,’ आफ्नो गोठाले जीवनको सम्झना गर्दै उनले भने, ‘विदेशमा बस्नेलाई स्वदेशको यादले सताउँछन् । गाउँघरमा बस्नेले बिर्सिंदै गरेको आफ्नोपन, परम्परालाई पुनःस्थापना गर्न बाँसुरी दिवस मनाउनुपरेको हो ।’हिलेपानी गाउँमा जन्मिएका राष्ट्रगान रचयिता व्याकुल माइलाले बाँसुरीका भाकाको अध्ययन र परम्परागत लोकभाकाहरू अधिया, सरुमा, ख्याली र सरादको संकलन गरेको बताए । ती भाकाहरूलाई भर्खरै मात्र वरिष्ठ कलाकारलाई गाउन लगाउने काम गरेको जनाए । ‘यी भाकाहरू ज्यादै गाह्रो रहेको प्रसिद्ध गायकले भन्नुभएको छ,’ उनले भने, ‘तर हामी सम्बन्धित समाजमा भने भिल्लको देशमा मणि भनेझैं भएको छ ।’ वाम्बुले भाषाका कोशकार अविनाथ राईले कतिपय लोकपरम्परालाई परिमार्जन आवश्यक रहेको बताए । ‘कतिपय परम्परा परिवर्तन हुन जरुरी छ र राम्रो मनले नयाँ उत्थान हुन आवश्यक छ,’ अल्पज्ञानी हुँदाहुँदै आफूलाई महान् ठान्नु हानिकारक हुने उल्लेख गर्दै उनले भने, ‘थपघट हुने परम्परा तर्कसंगत, युक्तिसंगत र न्यायसंगत हुनुपर्छ ।’ लोकपरम्परालाई अभिलेखीकरण हुनुपर्ने जोड दिए । किरात राई यायोक्खाका केन्द्रीय अध्यक्ष दिवस राईले बाँसुरी बाजालाई किरातीको मौलिक बाजा भएकाले यसलाई ब्रान्डिङ गर्न जरुरी रहेको बताए । ‘किराती सामाजिक र सांस्कृतिक हिसाबले धनी छौं,’ उनले किरात राईभित्र २६ वटा भाषा रहेको उल्लेख गर्दै भने, ‘सांस्कृतिक विविधताभित्र बाँसुरी दिवस एक हो । यसलाई संस्थागत बहन गरिसकेका छौं । माइती, चेलीसँगै बसेर बजाइने बाँसुरीको ब्रान्डिङ गर्ने र यसको प्याटेन्ट राइट लिन जरुरी छ । जसले गर्दा पुस्तौं पुस्तादेखि पुर्खाले सिर्जको परम्परा बाँचिरहने छ ।’ लोकमान्यताअनुसार उपवास बसेका भगवान् साउन १५ देखि गुफाबाट बाहिर निस्किन्छन् । कालो मैलो, अँध्यारो हट्छ । त्यस दिनदेखि किराती वाम्बुले समुदायमा नयाँ उमंग छाउँछ । अँगेनोको माथि ध्वाँसे बलो अथवा खोल्मो छानोमा सिउरिएर जतनसाथ राखेका बाँसुरी, मुरली झिकेर बजाउँने गर्दछन् । गाउँघर, वनपाखा, खोलानाला, दुधकोसी र सुनकोसी नदी गडतीरमा कुर्लिङकुर्लिङ बाँसुरीको धुन गुन्जिने संस्कृतिकर्मी बताउँछन् । मायाप्रीति या विरह, मनै हर्ने भाकाहरू बजाउँछन् । 