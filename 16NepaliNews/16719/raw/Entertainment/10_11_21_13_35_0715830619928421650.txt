बर्लिन — ७० औं बर्लिन फिल्म फेस्टिभलको सर्वोच्च अवार्ड गोल्डन वियर इरानी फिल्म 'दिअ, इज नो इभिल' ले हात पारेको छ। शनिबार साँझ जर्मनीको बर्लिन सहरमा आयोजित अवार्ड समारोहमा अन्तर्राष्ट्रिय जुरीका प्रमुख जेरेमी आइरन्सले महोमम्द रसोल्फको फिल्मलाई उत्कृष्ट घोषित गरे। इरानको कानुनमा रहेको मृत्युदण्डको सजायको आलोचना गर्ने यो फिल्मको अवार्ड समारोहमा भने निर्देशक मोहम्मद उपस्थित थिएनन् । इरानी सरकारले उनलाई दुई वर्षअघिको फिल्म 'अ म्यान अफ इन्ट्रिगिटी' मा इरान विरोधी भावना दर्शाएको भन्दै जेल हालेको थियो । जेलमुक्त भएपनि उनलाई फिल्म बनाउन र देश छोड्‍न प्रतिबन्ध लगाइएको छ । इरानका अर्का प्रख्यात फिल्ममेकर जफर पनाहीले पनि प्रतिबन्ध भोगिरहेका छन् । प्रतिबन्धित अवस्थामै मोहम्मदले फिल्म बनाएका हुन् । अवार्ड उनको छोरी तथा फिल्मकी कलाकार र निर्माताहरुले ग्रहण गरेका थिए । मोहम्मदको 'अ म्यान अफ इन्टिग्रिटी'ले कान फिल्म फेस्टिभलको अन सर्टेन रिगार्डमा उत्कृष्ट अवार्ड जितेको थियो ।गत वर्षको ओस्कर र कान फिल्म फेस्टिभलजस्तै बर्लिनमा पनि एसियाली सिनेमाले धाक जमाए । उत्कृष्ट फिल्मका साथै निर्देशकको अवार्ड पनि एसियालीले नै जिते । 'दि वुमन हु र्यान' का लागि कोरियाली होङ स्याङ सोले उत्कृष्ट निर्देशकको सिल्भर वियर जिते । घरायसी सम्बन्धमा उतारचढाव आएपछि आफ्‍ना पूर्वपरिचितहरू भेट्दै हिँडेकी महिलाको कथा यसमा छ। सोले यसअघि लोकार्नो फिल्म फेस्टिभलमा पनि उत्कृष्ट निर्देशकको अवार्ड जितेका थिए।यस्तै, पहिलोपटक बर्लिनमा सहभागी भएका कम्बोडियन भेट्रान रिती पानको डकुमेन्ट्री 'इराडियस' उत्कृष्ट डकुमेन्ट्री घोषित भयो । दोस्रो विश्‍वयुद्धका जापानमा भएको अणुबम हमला, जर्मनीमा हिटलरले नाजीमाथि गरेको दमन र कम्बोडियाका खमेरुजको अत्याचारमाथि यो डकुमेन्ट्री बनेको छ। यो अवार्डसँगै डकुमेन्ट्रीले ४० हजार युरो पुरस्कार पनि पायो ।यिनका अलावा यसपाली एसियाली निर्देशकहरू आङ ली, हिरोकाजु कोरेइजा, साइमिङ लियाङ, जिया जाङ-केलगायतको पनि बर्लिनमा प्रभावशाली उपस्थिति रह्यो ।१० दिने फेस्टिभलका विभिन्‍न सेक्सनमा छुट्टाछुट्टै अवार्ड दिइएको थियो । ग्रयान्ड जुरी प्राइज एलिजा हिटम्यानको 'नेभर रियर्ली, समटाइम्स अलवेज' ले जित्यो । उत्कृष्ट अभिनेताको अवार्ड इटालीका अभिनेता इलियो गर्मानोले 'हिडन अवे' का लागि पाए । जर्मन अभिनेत्री पाउला विअरले 'उडिना' का लागि सिल्भर वियर हात पारिन् । पटकथामा भने 'ब्याड टेल्स' उत्कृष्ट ठहरियो । पहिलो फिचर फिल्मका लागि ५० हजार युरोको अवार्ड ब्राजिलको फिल्म 'लेस कन्डोक्टोस'ले पायो ।