मुम्बई — बिगबोसबाट चर्चामा आएकी सेहेनाज गिलको पन्जाबी फिल्म यसै महिनाको अन्त्यमा सार्वजनिक हुँदैछ । उक्त फिल्मको विशेष गीत भने बनाउन बाँकी नै छ । सिद्धार्थ शुक्लाको निधनपछि सेहेनाज शोकमग्न हुँदा उक्त गीतको सुटिङको काम रोकिएको हो ।सेहेनाजका प्रेमीको रुपमा चिनिएका सिद्धार्थ बिगबोस १३ का विजेता समेत हुन् । ४० वर्षको उमेरमा गत महिना शुक्लाको निधन भएको थियो ।शुक्लाको दाहसंस्कारमा भावविह्वल बन्दै रोएकी सेहेनाज त्यसयता भने कुनै सार्वजनिक कार्यक्रममा देखिएकी छैनन् । कतिपय भारतीय सञ्चारमाध्यमले त सेहेनाज अब फिल्ममा काम नगर्ने मनस्थितिमा पुगेको समाचार समेत सार्वजनिक गरेका थिए । सिद्धार्थको निधनपछि उनी फिल्ममा नलाग्ने भन्दै केही टिप्पणी समेत आएका थिए ।तर सिद्धार्थको निधनको एक महिनापछि सेहेनाजको फिल्मका निर्माता दलजित थिन्डले सेहेनाज फिल्मको काम अगाडि बढाउन तयार रहेको प्रतिक्रिया दिएका छन् । उनले आफू सेहेनाजका निकटस्थहरुसँग नियमित सम्पर्कमा रहेको र उनको बारेमा जानकारी लिइरहेको बताएका छन् । सेहेनाज सुटिङका लागि तयार रहेकोमा आफू खुसी बनेको समेत निर्माता दलजितको भनाइ छ ।सेहेनाजको भिसामा समस्या नआएमा उक्त गीतको सुटिङ बेलायतमा गर्ने समेत तयारी भएको बताइएको छ । भारतीय सञ्चारमाध्यमका अनुसार सेहेनाजले अक्टोबर ७ मा फिल्म टोलीसँग भेटघाट गर्नेछिन् ।