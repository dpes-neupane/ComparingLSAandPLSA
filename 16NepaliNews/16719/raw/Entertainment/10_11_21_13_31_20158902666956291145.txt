सुजित सरकार निर्देशित बलिउड फिल्म 'गुलाबो सिताबो'अब फिल्म हलको सट्टा सिधा डिजिटल प्लेटफर्ममा रिलिज हुने भएको छ । अमिताभ बच्चन र आयुष्मान खुरानाले मुख्य भूमिकामा अभिनय गरेको यो फिल्म घरबेटी र भाडामा बस्ने दुई पात्रको कथामा बनेको छ । कोरोनाले गर्दा प्रदर्शनमा अलमल भएपछि फिल्मलाई डिजिटल प्लेटफर्ममा रिलिज गर्न पाउँदा निर्देशक सुजित खुशी देखिन्छन् । तर, बलिउड हंगामाका अनुसार बच्चन र खुराना दुवै स्टार भने निर्माताको यो निर्णयबाट खुशी छैनन् । उनीहरुनिकट स्रोतको हवाला दिँदै हंगामाले लेखेको छ- 'उनीहरु अवस्था सामान्य हुने पर्खाइमा थिए । हलमा नआइ फिल्म सिधै डिजिटल प्लेटफर्ममा आउँदा यसको व्यापारमा ठूलो असर पर्ने उनीहरुको अनुमान छ । तर, निर्माताहरु भने अमेजन प्राइम भिडियोसँग सम्झौताको अन्तिम चरणमा छन् ।' यसअघि अक्षयकुमारको 'लक्ष्मी बम' र सलमान खानको 'राधे' पनि सिधै डिजिटल प्लेटफर्ममा आउने समाचारहरु आएका थिए । 