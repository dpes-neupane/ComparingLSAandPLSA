बुटवल — तीज आउन एक महिना बाँकी छ । यहाँ भने तीज गीतको लहर चलेको छ । माइक्रोबसदेखि म्युजिक सेन्टरमा तीज गीत घन्किन थालेका छन् । लोकगीतका पारखी धेरै भएर होला, यहाँ गीत सार्वजनिक गर्ने होड चलेको छ ।होटल तथा रेस्टुरेन्ट र पार्कमा सुटिङ चलिरहेका छन् । प्रतिस्पर्धाका लागि विद्यालय, संघसंस्था र क्लबले तीज गीत अभ्यास थालिसकेका छन् । होटलका दोहोरीमा पनि तीज भाका गाउन सुरु भएको छ । साउने संक्रान्तिदेखि तीजको रौनक सुरु हुन्छ । त्यसलाई पछ्याउँदै कलाकार गीत निकाल्न प्रतिस्पर्धा गर्छन् । बुटवलमा ५ वटा म्युजिक सेन्टर छन् । तिनले यस वर्ष ४० वटा तीज गीत निकालिसकेका छन् । गीत रेकर्डिङ हुने क्रम अझै जारी छ । यहाँस्थित श्रीनगर फिल्मले मात्रै २५ वटा गीत उत्पादन गर्‍यो । अहिले धमाधम छायांकन चलिरहेको छ । ‘राम्रो गुणस्तरमा काठमाडौंभन्दा सस्तोमा गीत उत्पादन हुन्छन्,’ श्रीनगर फिल्मका सञ्चालक मनीष पन्थले भने, ‘त्यसैले प्रदेश ५ का अधिकांश कलाकार यहाँ ओइरिएका छन् ।’ पन्थ दृश्य निर्देशक पनि हुन् । एउटा गीतका लागि २ लाख रुपैयाँसम्म खर्च गरे राष्ट्रिय रूपमा प्रतिस्पर्धा गर्न सक्ने गीत बनाउने दाबी उनले गरे । यहाँ गीतसंगीतको बजार फस्टाउँदै गएको छ । यहीँ रेकर्डिङ, मिक्सिङ र छायांकनको व्यवस्था छ । यसले कलाकारलाई जाँगरिलो बनाएको छ । गीत निकाल्न जिल्ला मात्र होइन, बाँकेदेखि स्याङजासम्मका कलाकार आएका छन् । दाङकी राधिका परियार यिनैमध्येकी एक हुन् । पेसाले राजनीतिकर्मी उनी स्थानीय चुनावमा शान्तिनगर गाउँपालिकाबाट प्रतिस्पर्धामा उत्रिएकी थिइन् तर पराजित भइन् । उनी आफूमा भएको राजनीतिक चेतना तीज गीतमार्फत बाहिर ल्याउन चाहन्छिन् । लक्ष्मी कार्की र अमरनाथ कार्कीसँग मिलेर ‘जनतालाई कति भुलाउँछौं’ बोलको गीत निकाल्दै छन् । यो गीतको अहिले होटल डल्फिन र पार्कमा छायांकन भइरहेको छ । नृत्य निर्देशन गरिरहेका लोकेन्द्र शाहले गीतले चेतना फैलाउने दाबी गरे । गायिका शिलु भट्टराईले यसपालि एक दर्जनभन्दा बढी तीज गीतमा स्वर दिइन् । उनले व्यंग्यात्मक गीत ‘ल्याप्चे’ निकालेकी छन् । त्यसमा खुमन अधिकारीको शब्द र लय छ । गायनमा पनि अधिकारीले साथ दिएका छन् । समाजमा देखिएका यथार्थ र कटु सत्यलाई गीतका माध्ययमबाट बाहिर ल्याएको भट्टराईले बताइन् । उनका यसअघिका तीज गीत ‘भँगेरी चरी, बालुमै, घुम पाकुम घुम र ठोक् न मादल ठोक्’ ले राष्ट्रिय रूपमै चर्चा कमाएका थिए । ‘तीज गीत भनेको लोकलयमा आधारित हुनुपर्छ’, उनले भनिन्, ‘त्यसैले मेरा गीत धेरै रुचाइएका हुन् ।’ राष्ट्रिय रूपमा दरिएकी गायिका प्रिया भण्डारीले पनि बुटवलबाटै तीज गीत निकाल्दै छिन् । उनको ‘बामरी’ गीत छायांकन क्रममा छ । तीज गीत निकाल्ने स्थापित कलाकारदेखि कलामा करियर खोज्दै गरेका सिकारुसम्म छन् । कल्पना कुसुम पेसाले शिक्षक हुन् । सुरिलो स्वरकी धनी उनले लगातार पाँच वर्षयता तीज गीत सार्वजनिक गरेकी छन् । उनका सबै गीत मौलिक र पुरानो लयलाई नयाँ शब्दमा ढालिएका छन् । यसपालि ‘हाम्रा बाबाले किन्देको पछ्यौरी’ बोलको गीत बजारमा ल्याएकी छन् । अर्को गीत निकाल्ने तयारीमा छिन् । ‘तीज गीत असाध्यै मन पर्छ,’ उनले भनिन्, ‘त्यसैले बर्सेनि गीत निकाल्छु ।’ तीज गीत मौलिकता जोगाउने र कलाकारलाई मञ्चमा चिनाउने गतिलो माध्यम भएको उनले बताइन् । शिक्षक तथा कलाकार मीना केसीले पनि लगातार ६ वर्षयता तीज गीत निकालेकी छन् । यसपालि ‘घन्की दे मादलु’ बोलको गीत निकालेकी छन् । सानैदेखि गीतसंगीतमा रुचि राख्ने मीनाले यहाँ हुने तीज विशेष कार्यक्रममा मञ्चमा गाउने अवसर पाउँछिन् ।लगातार तीज गीत निकाल्नेमध्येकी अर्की हुन् इन्दिरा गैरे । उनले यसपालि ‘शिरफूल’ बोलको गीत निकालेकी छन् । असार महिनामै सार्वजनिक यस गीतले बजारमा राम्रो चर्चा कमाएको छ । ‘आफ्नो क्षेत्रमा तीज गीत बढी रुचाइने भएकाले पनि निकाल्न मन लाग्छ,’ उनले भनिन्, ‘नयाँ कलाकारलाई चिनाउन पनि सहयोग गर्छ ।’ 