काठमाडौँ — ब्यान्डको पुनर्मिलन भइसकेपछि १९७४ एडीको एउटै उद्देश्य थियो, पूराना गीतलाई ब्यान्डकै च्यानलमा सार्वजनिक गर्ने । युट्युब च्यानललाई सक्रिय बनाउने ।नयाँ गीतहरु त युट्युब च्यानलमा सार्वजनिक भइरहेकै थिए । तर, पूराना गीतहरु अरुका च्यानलमा थिए । त्यसैले ब्यान्ड सदस्यहरु पुराना गीतलाई नयाँ भर्सनमा गाएर आफ्नै च्यानलमा राख्न चाहन्थे । यो अभ्यास सुरु हुँदै गर्दा देशमा कोरोना भाइरस (कोभिड-१९) ले गर्दा लकडाउन भयो । कोरोनाले गर्दा ब्यान्डको अस्ट्रेलिया टुर रोकियो । घरमा थुनिएर बस्दा ब्यान्डले घरबाटै पुराना गीत रेकर्डिङ गर्ने योजना बनायो । त्यसपछि रेकर्ड भयो, 'त्यो रातको'। 'सञ्जय (श्रेष्ठ) र निराकार (याक्थुम्बा) दाइले अकस्टिक र बेस गीतार मोबाइलमै रेकर्डिङ गर्नुभयो । फिरोज (स्याङ्देन)दाइले पनि मोबाइलबाटै रेकर्डिङ गर्नुभो । मनोज (केसी)को घरमै सानो रेकर्डिङ स्टूडियो छ,' ब्यान्ड सदस्य एड्रियन प्रधानले सुनाए, 'मैले इलेक्ट्रिक ड्रम र भोकल रेकर्डिङ सफ्टवेरबाट रेकर्ड गरें । अहिलेको प्रविधिमा घरमै रेकर्डिङ गर्न सकिन्छ ।' एड्रियन खुमल्टार बस्छन् । सञ्जय र मनोज केसी धोबीघाट । फिरोज र निराकार भैंसीपाटी । सबैले भिन्नाभिन्नै समयमा फरक ठाउँबाट आ-आफ्नो भागको अडियो र भिडियो रेकर्ड गरे ।सुरुमा मनोजले रिदमको टाइमिङमा आफ्नो भागको रेकर्ड गराएर पठाएका थिए । त्यसपछि सबैजनाले आ-आफ्नो भाग उक्त रिदममा रेकर्ड गर्दै गए । सबै भागलाई एकमुस्ट तयार पारेर मिक्सिङ र मास्टरिङ गरेपछि गीत तयार भयो । 'निराकार र मेरोमा रेकर्डिङ सफ्टवेयरहरु छैन । हामीले एउटा फोनमा त्यो ट्र्याक बजाएर अर्को मोबाइलमा रेकर्डिङ गर्‍यौं । जस्तै मेरो गीतारको भाग मैले बजाएँ,' फिरोज लकडाउन रेकर्डिङको कथा सुनाउँछन्, 'मनोजले आफ्नो भाग बजाएर पठायो । त्यसपछि सबैले त्यसमाथि आ-आफ्नो भाग बनाउँदै गयौं । मोबाइलबाटै भिडियो खिच्यौं ।'एड्रियनका छोरा प्रज्वलले नै उक्त गीतको मिक्सिङ गरिदिएका थिए । ब्यान्डको म्यानेजमेन्ट कम्पनी आरबिट्रेरीले गीत फाइनल गर्‍यो । अनि ब्यान्डकै युट्युबबाट गीत सार्वजनिक भयो । महामारीको यो संकटमा संगीतमार्फत् दर्शक/स्रोतालाई साथ दिन यो प्रयास थालेको एड्रियन सुनाउँछन् । 'हामी संगीतकर्मीले यस्तो संकटको बेला गर्नसक्ने भनेको मोरल सपोर्ट नै हो । सकरात्मक सन्देश दिने ठाउँमा त्यसै किसिमको सन्देश दिने, दु:ख कष्टको बेलामा सहयोग रकम उठाउन कन्सर्ट/ कार्यक्रम गर्ने नै हो । दुखको घडीमा संगीत मार्फत हामीले जे गर्न सक्छौं त्यो हामीले गरेका हौं,' एड्रियनले भने । यो गीतलाई सन् १९९८ मा गायक प्रधानले नै रचेका थिए । यो गीत उनको जीवनकै पहिलो गीत हो । त्यतिबेला उनी भर्खर ब्यान्डमा आबद्ध भएका थिए । 'सम्झी बस्छु' भन्ने एल्बमका लागि एड्रियनले उक्त गीत तयार पारेका थिए । 'गीतारमा ई माइनर कर्डको स्ट्रमिङ गरिरहँदा यो गीत फुर्‍यो । 'साथी जेम्स राईको गीतार चलाउँदै थिएँ । त्योबेला मसँग आफ्नै गीतार पनि थिएन । त्यसपछि गीतार बजाउँदै जाँदा शब्दहरु निस्कियो,' पुराना दिन सम्झेर प्रधान नोस्टाल्जिक भए ।  'सुमी लामासँग लभ पर्दाको समयमा लेखेको गीत हो । अहिले हामीले गाएको गीतको मिक्सिङ छोरा प्रज्वलले गर्‍यो । आमाको लागि लेखेको गीतमा उ पनि सहभागी भयो,' हाँस्दै थप्छन् । 'जुनेली रातमा त्यो कालो केसमा लुकी दिन्छु म', गीतको यो अन्तरा सुनेर ब्यान्डका सदस्य प्रधानलाई जिस्काउँदै भन्थे- केसमा लुकिदिने जुम्रा हौ र तिमी ? यो गीतको कथा सम्झँदा आज पनि प्रधान पुराना दिनमा फर्कन्छन् । लकडाउनमा सार्वजनिक गरेको यो गीत चौथौंपटक रेकर्ड गरिएको हो । यसअघि सन् १९९८ मा यो गीत रेकर्ड भएको थियो । त्यसपछि लिमिटेड एल्बममा फेरि रेकर्ड गराएका थिए । ब्यान्डमा बाँसुरी बादक मनोज सिंह जोडिएसँगै पुन: रेकर्ड भयो । सन् २०१४ मा उनले अनप्लग भर्सन पनि सार्वजनिक गरेका थिए । गीतलाई परिमार्जन गर्न रुचाउँछन् गायक प्रधान । 'संगीत महासागरभन्दा ठूलो लाग्छ, कहिल्यै पनि सिकेर सकिँदैन,' गायक प्रधान सुनाउँछन्, 'कति गीतहरु हजारौंपटक गाएँ होला । तर चित्त बुझिरहेको हुँदैन । त्यसैले म जति सक्दो परिमार्जन गरेर गीत गाइरहेको हुन्छु, अहिले त प्रविधिले गर्दा नै घरमा रेकर्डिङ गर्न सहज भएको हो ।'यो गीतले १ हप्तामै ५० हजार बढी भ्यूज प्राप्त गर्दा ब्यान्ड सदस्य सबै दंग छन् ।अमेरिका बस्दै आएका फिरोज खासमा कन्सर्टका लागि नेपाल आएका थिए । त्यसपछि अस्ट्रेलिया टुरमा जाने तयारी थियो । कोरोनाले गर्दा उनी यतै अड्किए । 'खासमा म त रोकिरहेको छु । लकडाउन कहिले खुल्ने हो ? लकडाउनले अड्कायो । ब्यान्डसँग कार्यक्रम सकेर अस्ट्रेलिया टुर जाने तयारी थियो । यतिबेला त म न्यूयोर्क पुगिसक्नुपर्ने । हाम्रो अस्ट्रेलिया टुर पनि सकिन्थ्यो । अब यहाँ खुले पनि उता कहिले खुल्ने हो,' उनी अन्यौलमा छन् ।