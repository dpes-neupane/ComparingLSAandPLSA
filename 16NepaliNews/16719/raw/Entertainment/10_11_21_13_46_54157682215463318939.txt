भारतीय संसदले पारित गरेको नागरिकता सम्बन्धि कानुनले धर्मका आधारमा नागरिकहरुबीच विभेद गरेको भन्दै बलिउड अभिनेता फरहान अख्तर विरोध प्रदर्शन गर्न सडमा उत्रिएका छन् ।भारतभरि विरोध भइरहेको यो कानुनको विरोधमा फरहान तथा कलाकारहरु जोया अख्तर, हुमा कुरेसी, राहुल बोस, मिनी माथुर, स्वारा भास्कर तथा हालै 'सावधान इन्डिया' छोडेका सुशान्त सिंहले भाग लिएका थिए । यिनका साथै निर्देशकहरु कवीर खान, राकेश ओमप्रकाश मेहरा, निरज घेवान, अनुभव सिन्हा र निखिल आडवाणी पनि सहभागी थिए ।  मुम्बईको अगस्ट क्रान्ति मैदानमा गरिएको प्रदर्शनमा नयाँ कानुनको विरोधमा कलाकारहरुले बोलेका थिए । फरहानले केही दिनअघि नै ट्विटरमा मात्रै विरोध गरेर नपुग्ने भन्दै सडकमा उत्रिन अपिल गरेका थिए । यही कानुनको विरोध प्रदर्शनमा सहभागि भइरहेका बेला बैंगलुरु प्रहरीले प्रसिद्द इतिहासकार रामचन्द्र गुहालाई गिरफ्तार गरेको थियो ।सन् २०१४ डिसेम्बर ३१ भन्दा अघि ब‌ंगलादेश, अफगानिस्तान र पाकिस्तानबाट शरणार्थीका रुपमा भारत आएका हिन्दु, शिख, क्रिश्चियन, पारसीलगायत धर्मावलम्बीलाई भारतको नागरिकता दिइने संशोधित कानुनमा व्यवस्था छ । तर, यसमा मुस्लिमलाई समावेश नगरिएकाले यसले धर्मका आधारमा विभेद गरेको भन्दै विरोध भइरहेको छ । 