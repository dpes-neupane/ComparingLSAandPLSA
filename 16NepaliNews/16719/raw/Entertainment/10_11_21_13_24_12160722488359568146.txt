काठमाडौँ — चार वर्षअगाडि मिस नेपाल(२०१६)को शीर्ष पाँचसम्म मात्र पुगेकी थिइन् नम्रता श्रेष्ठ । उमेर सानै थियो । अपरिपक्वका कारण त्यो बेला उपाधि जित्न नसकेको उनलाई लाग्छ  । त्यतिबेला अन्तर्राष्ट्रिय प्रतियोगितातिर आफूले प्रतिनिधित्व गर्न सक्दिनँ कि भन्ने पनि सोच्थिन् ।तर चार वर्षपछि उनले 'मिस नेपाल'को ताज पहिरिन पाएकी छिन् । अब उनले 'मिस वर्ल्ड'मा पनि प्रतिनिधित्व गर्न पाउने छिन् । 'मिस वर्ल्ड'मा पनि आफ्नो पहिचान तिखार्ने मन छ उनलाई । 'जसरी नेपालले मिस वर्ल्डको प्रतिनिधित्व गर्दै आएको थियो । त्यसरी नै तयारी गर्ने हो । सायद जित्छु पनि,' शनिबार मिस नेपाल वर्ल्डको ताज जितेपछि उनले भनिन् । सन् २०१६ मा मिस नेपालको नजिक पुगेर घर फर्कदाको क्षण कहिल्यै बिर्सदिनन् नम्रता । २ महिना रोएरै बिताइन् । '२ महिना सम्म रोएकी थिएँ । ताज पहिरिँदाको दिन त मलाई केही फरक परेको थिएन । तर त्यसको भोलिपल्टबाट लगातार आँसु झर्‍यो । धेरै मन दुखेको थियो,' उनले पुरानो दिन सम्झिन् । परिवारले ढाडस दिए । अनि उनले आफूलाई बलियो बनाइन् । फेरि मिस नेपालमा फर्कने अठोट लिइन् । 'अहिले अनुभवका हिसाबले पनि चार वर्ष भनेको धेरै हो नि । जिन्दगीलाई धेरै नियाल्न पाएँ । अलिकति परिपक्वता थपियो । अब अन्तर्राष्ट्रिय प्रतियोगितामा जान सक्छु भनेर आफैलाई तयार पारें,' उनले आफ्नो अनुभव सुनाइन् । मिस नेपालबारे थाहा पाउने भएपछि नै हो नम्रताले मिस नेपाल हुने सपना देखेको । कक्षा तीनमा पढ्दै गर्दा विज्ञान पढाउने शिक्षकले भविष्यमा के बन्छौ भनेर सोध्दा उनले जुरुक्क उठेर जवाफमा भनेकी थिइन्, मिस नेपाल । सानो बेलादेखि नै मिस नेपालतिर उनको झुकाव बढ्न थाल्यो । कक्षा ८ र ९ देखि यसबारे थप जानकारी बटुल्न थालिन् । सन् २०१३ मा इसानी श्रेष्ठ मिस नेपाल बन्दा आफू पनि मिस नेपाल बनेरै छाड्‍ने उत्साह थपियो । 'उहाँ मिस वर्ल्डमा जाँदा मैले सबै कार्यक्रम हेरेको थिए । उहाँलाई मिस वर्ल्डको मञ्चमा देख्दा आँसु खसालेकी थिएँ । त्यसपछि मैले म मिस नेपाल बन्छु भनेर मनैदेखि सोचें,' उनले सोचिन् । नोबेल एकेडेमीबाट १२ सक्नासाथ क्याम्पियन कलेजमा सोसल वर्क पढ्दै गर्दा सन् २०१६ मा उनी मिस नेपालमा पहिलो पटक सहभागी भएकी थिइन् । तर त्यो बेला अश्मी श्रेष्ठले मिस नेपालको ताज जितिन् । त्यतिबेलादेखि उनले आफ्नो कमजोरी सुधार्न थालिन् । सन् २०१७/१८ मा सोसल वर्क पढ्नमै व्यस्त भइन् । 'कहाँचाहिँ कमी भयो भनेर आफूलाई तयार गर्दै गएँ । चार वर्ष धेरै नै मिहिनेत गर्नुपर्यो । मेरो बोल्ने क्षमता राम्रो थिएन जस्तो लाग्थ्यो । त्यसमा सुधारें,' २३ वर्षीया नम्रताले सुनाइन् । यो पटकको प्रतिस्पर्धा सजिलो भने थिएन । सबै प्रतिस्पर्धी प्रतिभाशाली थिए । प्रतियोगिताकै दौरान एक पटक शीर्ष ६ सम्म पनि पुग्दिन कि भन्ने लागेको थियो । '१९ प्रतिस्पर्धी एकदमै राम्रा थिए । नतिजा सोच्न नसकिने थियो । तर म खुशी छु । मेरा प्रतिस्पर्धी साथीहरुबीच मलाई ताज पहिर्याइयो,' दंग पर्दै सुनाइन्, 'चार वटा विधामा एउटा उपाधि जित्छु भन्ने आश लिएर आएकी थिएँ । तर अन्तिममा मेरो नाम नै विजेता घोषित भयो ।' ग्रान्ड फिनालेको बिहान आमासँग उनले फोनमा कुरा गरिन् । आमाले घरमा होम राख्नु भएको रहेछ । 'छोरीले जितोस् भनेर मागेकी छु' आमाले उनलाई भनेकी थिइन् । 'मेरो नाम घोषणा हुँदा ममाथि हेरेर भगवानलाई धन्यवाद दिँदै थिए । मैले सोचेको कुरा पूरा गरिदिनु भएकोमा भगवानलाई धन्यवाद दिएँ,' उनी सुनाउँछिन् । लामो समयदेखि आफूले सोचेको सपना पूरा हुँदा फुरुङ्ग छिन् नम्रता । भन्छिन्, 'त्यो बेला विजेताहरु एकदमै राम्रा हुनुहुन्थ्यो । त्यसैले जितिन् तर सायद यो वर्ष जित्ने पालो मेरो थियो, मैले जितें ।'मिस नेपाल आउनु अगाडि नम्रताले किन्डरगार्डेनमा पढाउने गर्थिन् । शिक्षण पृष्ठभूमिबाट आएका कारण आफू त्यतै पनि सक्रिय हुने उनको योजना छ । समाजमा सकारात्मक्ता फैलाउनु र समाजको सेवा गर्नु उनको उद्देश्य हो । यसअघि पनि विभिन्न संघ संस्थामा आबद्ध भएर समाजमा स्वयमसेविकाको भूमिका निभाएकी छिन् नम्रताले । उनी लियो क्लबमा आबद्ध छिन् । अब उनको ध्यान मिस वर्ल्डको तयारीतिर तानिएको छ । मिस नेपाल हुनेहरु कतिले आफ्नो करियर फिल्मतिर पनि देख्छन् । निकिता चाण्डकले पछिल्लो उदाहरण हुन् । तर, नम्रताले तत्काल जाने सोचेकी छैनन् । नेवार समुदायकी सुन्दरीले मिस नेपाल जित्ने बित्तिकै कतिले नाक खुम्चाउँछन् । नम्रता आफूले नेवार मात्र नभएर क्षेत्री समुदायको पनि प्रतिनिधित्व गरेको बताउँछिन् । 'उपाधि जित्ने चारजनामा म र सुप्रिया मात्र नेवार समुदायकी हुँ । सन्ध्या शर्माले मधेश समुदायलाई प्रतिनिधित्व गर्छिन्,' उनले भनिन्, 'मेरो आमा क्षेत्री हुनुहुन्छ । म क्षेत्री परम्परा अनुसार पनि हुर्कें । त्यसैले म नेवार हुँ र क्षेत्री पनि । मैले दुई समुदायलाई प्रतिनिधित्व गरिरहेको छु ।'जिम्मेवारीका हिसाबले ताज कत्तिको गह्रौं छ ? भन्ने प्रश्नमा उनले भनिन्, 'ताज गह्रौं नै छ । जिम्मेवारी धेरै छन् । सबै जिम्मेवारी पूरा गर्नुपर्ने छ ।'राजधानीमा शनिबार सम्पन्न अन्तिम प्रतिस्पर्धापछि मिस नेपाल नम्रता श्रेष्ठ (बायाँबाट दोस्रो), मिस नेपाल इन्टरनेसनल सन्ध्या शर्मा, मिस नेपाल अर्थ सुप्रिया श्रेष्ठ र मिस नेपाल सुप्रानेसनल सिमल कनौजिया । तस्बिरहरू : सन्जोग मानन्धर/कान्तिपुरयस वर्षको मिस नेपालको उपाधि २३ वर्षीया नम्रता श्रेष्ठले जितेकी छन् । राजधानीमा शनिबार सम्पन्न ग्रान्डफिनालेमा २० प्रतिस्पर्धीलाई पछि पार्दै उनले मिस नेपाल वर्ल्डको उपाधि जितेकी हुन् । किन्डरगार्टेन शिक्षिकासमेत रहेकी उनले अब मिस वर्ल्डमा नेपालको प्रतिनिधित्व गर्न पाउनेछिन् ।यस्तै मिस नेपाल सुप्रानेसनल सिमल कनौजिया, मिस नेपाल इन्टरनेसनल सन्ध्या शर्मा र मिस नेपाल अर्थको उपाधि सुप्रिया श्रेष्ठले जितेका छन् ।त्यस्तै सह–उपाधितर्फ मिस कन्फिडेन्टको मिस नेपाल नम्रता, मिस ब्युटी विथ पर्पज सन्ध्या शर्मा, मिस हेल्दी नेहा सरकार, मिस फोटोजेनिक आस्थिका श्रेष्ठ, मिस पपुलर च्वाइस सन्ध्या शर्मा र मिस ग्ल्यामर योजना भट्टराई घोषित भए । कोरोना महामारीका कारण यस वर्ष मिस नेपाल फरक तरिकाले आयोजना गरिएको आयोजक हिडन ट्रेजर अध्यक्ष दिवाकर राजकर्णिकारले जनाए । ‘हामी हरेक वर्ष मिस आयोजना गर्दै आएका छौं । यो वर्ष कठिन परिस्थितिमा पनि प्रतियोगिता आयोजना गर्न सफल भयौं,’ उनले भने, ‘कोभिडले गर्दा केही फरक तरिकाले गर्‍यौं ।’ तीन हप्ताको भर्चुअल ट्रेनिङ गराएको उनले बताए । कार्यक्रममा सज्जा चौलागाईंले गायन प्रस्तुति दिइन् । निर्णायकतर्फ शिक्षित भट्ट, तुलिका अग्रवाल, करण वैद्य, मिस नेपाल २०१७ निकिता चाण्डक, डा. पुकार मल्ल, डा. राज राणा, प्रीति सिटौला, सुमन शाक्य, अभिनेत्री स्वस्तिमा खड्का र हेलिकप्टर क्याप्टेन प्रिया अधिकारीलगायत थिए ।नम्रताले यसअघि मिस नेपाल २०१६ मा पनि सहभागिता जनाए पनि नम्रताको सपमना अ । यसपटक मञ्चमा उनले सकारात्मक सोचका साथ अघि बढ्दा नेपाली महिलाले संसार जित्ने बताएकी थिइन् । नम्रतालाई क्राउन लगाइदिएपछि मिस नेपाल अनुष्काले भनिन्, ‘आफैंलाई दिदी अनुभव गरें । नम्रता उपाधिको योग्य प्रतिस्पर्धी हुन्, उनले जित्दा खुसी छु ।’