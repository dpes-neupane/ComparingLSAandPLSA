सलमान खान जति विवादमा आउँछन् त्यति नै आफ्नो उदार मनका लागि चर्चित पनि हुन्छन् । यस्तै उदारता सलमानले मंगलबार प्रर्दशन गरेका छन् । उनले आफ्ना कोस्टार किच्चा सुदिपलाई बीएमडब्लू कार उपहार दिएका छन् । आफ्नो नयाँ फिल्म ‘दबंग ३’का भिलेन सुदिपलाई सलमानले केही दिनअघि मात्रै स्पेशल प्रिन्टसहितको ज्याकेट उपहार दिएका थिए । मंगलबार भने सलमान नयाँ बीएमडब्ल्यू एम ५ लिएर उनको घरै पुगेका हुन् । सुदिपले सलमानलाई धन्यवाद भन्दै गाडीको फोटो समाजिक सञ्जालमा सेयर गरेका छन् । कन्नडा फिल्मका सुपरस्टार सुदिप एसएस राजामौलीको फिल्म ‘मक्खी’पछि हिन्दी फिल्मका दर्शकमाझ पनि चर्चित भएका थिए । ‘दबंग ३’ले बक्स अफिसमा सोचेजस्तो व्यापार नगरे पनि सुदिपको अभिनयको निकै तारिफ भएको थियो । 