धनीहरुको संसारका खबर र कमाइको सूचनाका लागि फोर्ब्स पत्रिकालाई विश्वसनीय मानिन्छ । यसले प्रकाशित गर्ने सूचीलाई लिएर संसारभर थुप्रै समाचार बन्छन् ।मानिसको प्रतिष्ठाको विषय बन्ने गरेको छ । तर, अहिले फोर्ब्स भारतले जारी गरेको एउटा सूचीमाथि गम्भीर प्रश्न उठाएर यसलाई चुनौती दिइएको छ ।  फोर्ब्सले दुई दिनअघि मात्रै २०१९मा भारतमा सर्वाधिक कमाइ गर्ने एक सय सेलिब्रिटीको सूची सार्वजनिक गरेको थियो । फोर्ब्सले यस्तो सूची बनाउन कमाइ, प्रतिष्ठा, सोसियल मिडिया र समग्र प्रभावलाई समेत आधार मान्ने गरेको बताएको छ । क्रिकेटर विराट कोहली एक नम्बरमा रहेको यो सूचीमा बलिउड स्टार अक्षय कुमार दोस्रो स्थानमा छन् । कोहलीको यस वर्षको कमाइ २५२ करोड छ भने अक्षयको २ सय ९३ करोड छ ।  सूचीको तेस्रो नम्बरमा सलमान खान, चौथोमा अमिताभ बच्चन पाँचौंमा महेन्द्रसिंह धोनी र छैटौंमा शाहरुख खान छन् । सूचीको टप दसमा पर्ने अन्यमा रणवीर सिंह, आलिया भट्ट, सचिन तेन्दुलकर र दीपिका पादुकोण छन् । आमिर खान, प्रियंका चोपडा, अजय देवगन, रजनीकान्त र हृत्विक रोशनजस्ता स्टारहरु टप २० भित्र परेका छन् । सूची सार्वजनिक भएको दोस्रो दिन यसमाथि प्रश्न उठाएकी हुन् रंगोली चन्डेलले । रंगोली अभिनेत्री कंगना रनावतकी बहिनी तथा म्यानेजर हुन् । कंगनाकी प्रवक्ता जसरी सामाजिक सञ्जालमा निकै सक्रिय रहने रंगोली आफ्ना कडा टिप्पणीका लागि परिचित छन् । उनलाई यो सूचीमा चित्त नबुझेको कुरा के छ भने, सूचीमा कंगना ७० औं नम्बरमा छन् । र, वर्षभरीमा उनको कमाइ बताइएको छ- १७ करोड । रंगोलीले ट्विट गर्दै भनेकी छन्- फोर्ब्सले कंगनाको वर्षभरीमा जति कमाई भनेर लेखेको छ त्यति त उनले एक वर्षमा आयकर तिर्छिन् । फोर्ब्सको स्रोत के हो ? कंगनाको कमाई कति छ उनैलाई पनि थाहा हुँदैन । त्यो कि त मलाई थाह हुन्छ कि एकाउन्ट विभागलाई । फोर्ब्सले कहाँबाट तथ्यांक पायो ? यो झुटो हो ।' उनी यतिमै रोकिइनन् । उनले भनेकी छन्- 'फोर्ब्सले एकजनामात्रै सेलिब्रिटीको कमाईको प्रमाण वा कर तिरेको प्रमाण ल्याओस् म माफी माग्छु । होइन भने पिआर एजेन्टहरुले घुमाएको भरमा यस्तो सूची बनाउने ?' उनले आफ्नो चुनौती स्वीकार गरेर जवाफ दिन पनि पत्रिकासँग माग गरेकी छन् ।  सूचीमा सुनिल क्षेत्री, पिभि सिन्धु र मेरी कोमजस्ता खेलाडी पनि परेका छन् । 