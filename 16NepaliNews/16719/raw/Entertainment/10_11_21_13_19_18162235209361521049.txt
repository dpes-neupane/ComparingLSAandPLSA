लन्डन — प्रवासमा रहेका नेपाली सांगीतिक प्रतिभाहरूलाई समेटेर प्रतियोगितात्मक रियालिटी सो हुने भएको छ । विश्वभर छरिएका नेपाली प्रतिभालाई चिनाउन भन्दै  गैरआवासीय नेपाली संघ (एनआरएनए) ले ‘एनआरएन द सिंगर’ प्रतियोगिता आयोजना गर्न लागेको हो । आयोजकका अनुसार २१ जुनदेखि सुरु हुने उक्त सो प्रतियोगितामा नेपाल र सार्क मुलुकबाहेक सबै राष्ट्रमा छरिएर रहेका १५ वर्षभन्दा माथिका नेपालीभाषीले भाग लिन पाउनेछन्। प्रतियोगिताको निर्णायक मण्डलमा संगीतकार शम्भुजित बाँस्कोटा, गायक शम्भु राई, गायिका शर्मिला बर्देवा तथा एनआरएनएका पूर्वअध्यक्ष तथा नियात्राकार जीवा लामिछाने छन्। शनिबार उक्त प्रतियोगिताबारे जानकारी दिन आयोजित कार्यक्रममा लामिछानेले भने, ‘एनआरएनए स्थापनाका प्रमुख उद्देश्यहरूमध्ये एक प्रवासमा नेपाली भाषा, साहित्य, कला र संस्कृतिको प्रवर्द्धन तथा जगेर्ना गर्नु रहेको छ। यो कार्यक्रम त्यसतर्फ एक कोसेढुंगा हुने मैले विश्वास लिएको छु।’ उनले कार्यक्रम सफल पार्न सहयोगका लागि सबैलाई आग्रह पनि गरे। एनआरएनए अध्यक्ष कुमार पन्तले भाषा, साहित्य र संस्कृति नै गैरआवासीय नेपालीहरुको मूल पहिचान भएकोले यो कार्यक्रम आफ्नो प्राथमिकतामा रहेको बताए ।स‌ंगीतकार बाँस्कोटाले आफूले जहिले पनि नेपाली संगीतको अन्तर्राष्ट्रियकरण होस् भन्ने चाहेको र यो कार्यक्रमले नयाँ र राम्रा प्रतिभा जन्माउने विश्वास व्यक्त गरे।