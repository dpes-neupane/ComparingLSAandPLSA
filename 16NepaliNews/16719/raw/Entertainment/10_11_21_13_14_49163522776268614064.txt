काठमाडौँ — नेपाली फिल्म जुलुङ्गो (अ स्केरक्रो)ले फ्लोरेन्स चलचित्र महोत्सवमा युनिसेफ आइरिस अवार्ड जित्न सफल भएको छ ।फ्लोरेन्स इटालीमा २१ देखि २४ अक्टुबरसम्म आयोजित महोत्सवमा निर्देशक राजेशप्रसाद खत्रीद्वारा निर्देशित चलचित्रले युनिसेफ इनोचेन्टी फिल्म फेस्टिभल २०२१ मा ‘युनिसेफ आइरिस ७५ अवार्ड’ हात पारेको हो । चलचित्रले किशोरीहरूलाई शिक्षा प्राप्त गर्नबाट रोक्ने सांस्कृतिक बाधाहरूलाई सही ढंगले चित्रण गर्दछ ।निर्णायक मण्डलीले 'अ स्केरक्रो'लाई भिजुअल सिम्बोलिजम र बाल अधिकार सम्बन्धी महासन्धिलाई समर्थन गर्ने महत्त्वपूर्ण सन्देशको कारण चयन गरेको हो । हिमाली समुदायको परिवेशमा आधारित यो चलचित्रले आफ्नी आमालाई स्केरक्रो (जुलुङ्गो ) बनाउन सहयोग गर्नका लागि विद्यालय जानबाट बञ्चित भएकी किशोरीको कथा देखाउँछ ।‘दुर्गम गाउँको एक शिक्षक भएको हुनाले मैले निर्दाेष बालबालिकाको एउटा समूहसँग कुराकानी गर्ने सौभाग्य पाएको छु,’ खत्रीले भने, ‘सत्य कथाहरूलाई प्रस्तुत गरी चलचित्रको माध्यमबाट म बालबालिकाको अधिकारको वकालत गर्न चाहन्छु ।’ उनले नेपाली बालबालिकाहरुले भोगेका कथाहरू संसारका सबै भागमा पुग्ने आशा गरेका छन् । महोत्सवमा विश्वका २९ देशहरूबाट ३९ वटा चलचित्रहरूको विशेष प्रदर्शन भएको थियो । महोत्सवले आजको समयमा बालबालिका हुनुको अर्थ के हो भन्ने कुरा कुशलतापूर्वक दर्शाएका चलचित्रहरूको उत्सव मनाउँछ । यूआईएफएफले बालबालिकाबारे चलचित्र निर्माणमा उत्कृष्टताको पहिचान गर्न र संसारभरि बाल्यावस्थालाई चलचित्रको विषयवस्तुको रूपमा अन्वेषणमा प्रोत्साहित गर्नका लागि ‘आइरिस अवार्ड’ स्थापना गरिएको हो । यसको दोस्रो संस्करणमा ११४ देशहरूबाट कुल १७०० चलचित्रहरू प्राप्त भएको थियो । 