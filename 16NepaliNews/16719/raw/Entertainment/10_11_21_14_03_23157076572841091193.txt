काठमाडौँ — लोकप्रिय संगीतकार रोहित शाक्य र मनोज कुमार केसी संगीत कम्पोजरको रूपमा टुबोर्ग ओपन सेसन्स् सिजन २ का लागि एक साथ हुने भएका छन् । २६ वटा नयाँ गीतका लागि उनीहरूले सांगीतिक सहकार्य गर्ने छन् ।प्रचलित कलाकार तथा ब्यान्डहरू जिन्दावाद, त्रिशला गुरुङ र शिव परियारसँग रोहितले सांगीतिक सहकार्य गर्ने छन् भने मनोजले कुन्ती–शिलाबहादुर मोक्तान परिवार र सञ्जय श्रेष्ठसँग काम गर्ने छन् । उनीहरू दुवैले एउटा मुख्य कोल्याबोरेटिभ गीतमा पनि विभिन्न कलाकारसँग सांगीतिक सहकार्य गर्ने छन् ।‘टुबोर्ग ओपन सेसन्स् सिजन १ निकै सफलतापूर्वक राम्रो र रमाइलो रह्यो,’ मनोजले भने, ‘पहिलो सिजनमा धेरै कलाकारसँग काम गर्ने अवसर मिल्यो । यसपटक धेरै गीतमा काम गर्ने समय पनि मिलेको छ, पहिलेभन्दा अझ राम्रो हुने आशा छ ।’ गायक रोहितले टुबोर्ग ओपन सेसन्स्मा काम गर्न पाउनु आफ्ना लागि नयाँ अनुभव हुने बताए । ‘सुटअघि एकैपटक उत्सुक र अलि चिन्तित पनि थिएँ,’ उनले भने, ‘काम मैले सोचेको भन्दा पनि राम्रो भएको छ । हामीले केही ज्याज, मधुर र पूर्वीय शैलीमा सहकार्य गरेका छौं र यी सहकार्यले टुबोर्ग ओपन सेसन्स्लाई न्याय गरेको छ ।’ टुबोर्ग ओपन सेसन्स् सिजन २ ले यी प्रतिभाशाली कलाकारको सहकार्यमार्फत् विभिन्न सांगीतिक शैली मिलाई अद्वितीय सांगीतिक प्रस्तुति पेस गर्ने विज्ञप्तिमा जनाइएको छ ।