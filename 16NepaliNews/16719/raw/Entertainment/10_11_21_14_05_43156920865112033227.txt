काठमाडौँ — नेपाली फिल्मले लामो समयदेखि भोग्दै आएको व्यावसायिक खडेरीलाई शुक्रबारदेखि प्रदर्शनमा आएको फिल्म ‘कबड्डी कबड्डी कबड्डी’ ले तोडेको छ । रामबाबु गुरुङ निर्देशित फिल्मले बम्पर ओपनिङ गर्दै दर्शकमाझ माहोल तताएको छ ।रिलिजको पूर्वसन्ध्यामा बिहीबार राजधानीको जय नेपाल हलमा यस फिल्मको भव्य प्रिमियर गरिएको थियो । प्रिमियरमा उपस्थित फिल्मकर्मीले कबड्डीको पछिल्लो सिरिजप्रति सुखद प्रतिक्रिया दिएका छन् ।‘सिरिजकै सबैभन्दा राम्रो फिल्म लाग्यो मलाई,’ फिल्मबारे प्रतिक्रिया दिँदै निर्देशक हेमराज बीसीले कान्तिपुरसँग भने, ‘लेखन, निर्देशन र सबै पक्षबाट हेर्दा पनि तुलनात्मक रूपमा बढी परिपक्व र मनोरञ्जनात्मक लाग्यो ।’ उनले ‘कबड्डी’ को तुलनामा ‘कबड्डी कबड्डी’ केही फितलो लागेको भए पनि यसपटक परिपक्व भएको तर्क गरे । त्यसो त निर्देशक बीसीले त्यही कथालाई पनि अझै माझ्न सकिने ठाउँहरू आफूले देखेको बताए ।निर्माताबाट निर्देशनमा हात हाल्न लागेका माधव वाग्लेले पनि ‘कबड्डी कबड्डी कबड्डी’ राम्रो लागेको प्रतिक्रिया दिए । भने, ‘सबै पक्ष राम्रो छ । अभिनय उत्तम लाग्यो । कास्टिङ राम्रो छ । मैले सोचेभन्दा राम्रो पाएँ ।’ उनले सिरिज भएकाले सुरुवातको जस्तो नयाँपन नपाइने भए पनि तेस्रो संस्करणसम्म आइपुग्दा निर्देशकको काम बढी मन परेको बताए । ‘तर यसैको पनि मध्यान्तरअघि फिल्म जति मज्जाले बगेको छ, मध्यान्तरपछि इमोसनल पार्टमा मलाई केही खड्कियो । त्यसलाई पनि अझ मजबुत बनाउन सकिन्थ्यो कि ?’ वाग्लेले थपे । मुस्ताङको थकाली थलोको कला, संस्कृति र रहनसहनमा कथा बुनेर निर्देशक गुरुङले पाँच वर्षअघि ‘कबड्डी’ पस्केका थिए । मौलिक कथा र आकर्षक हास्यशैलीमा वीरकाजी र मैयाको प्रेमवाचन गरेका निर्देशक गुरुङले मैयाले छोडेर गएपछि यसपटक वीरकाजीको प्रेमकथामा नयाँ सोल्टिनीको प्रवेश गराएर फिल्मलाई रोचक बनाएका छन् । दयाहाङ राई, उपासनासिंह ठकुरी, विल्सनविक्रम राई, कर्मा, विजय बराल, रिश्मा गुरुङ, बुद्धि तामाङ, लुनिभा तुलाधर, माओत्से गुरुङलगायतको अभिनय रहेको फिल्मलाई रामबाबुले उपेन्द्र सुब्बासँग मिलेर पटकथा तयार पारेका हुन् ।फिल्म ‘कबड्डी कबड्डी कबड्डी’ लाई अर्का निर्देशक दीपेन्द्र लामाले अनावश्यक मसला नथोपरिएको र परम्परागत संरचनाको ह्याङओभरबाट मुक्त रहेको टिप्पणी गरे । ‘यसको सिचुएसनल कमेडी पक्ष राम्रो छ । कलाकारको अभिनय र दृश्यभाषा परिपक्व भएको छ । सिनेमाटोग्राफी पनि तुलनात्मक रूपमा राम्रो लाग्यो,’ निर्देशक लामाले सिक्वेल भए पनि ‘कबड्डी’ शृंखला एउटै प्लटमा फरकफरक पात्र, चरित्र छिराएर रामबाबु गुरुङले आफ्नै प्याट्रन बनाउन सफल रहेको बताए । उनले थपे, ‘तैपनि मैले रामबाबु र कबड्डी ब्रान्डबाट अझ बढी अपेक्षा गरेको थिएँ । तैपनि समकालीन नेपाली फिल्महरूभन्दा राम्रो नै बनेको छ । धेरै उत्साहित हुने खालको फिल्म पनि हैन र हेर्नै नहुने खालको पनि छैन ।’प्रिमियरमा उपस्थित अर्की निर्देशक दीपाश्री निरौलाले फिल्मले पूरा समय दर्शकलाई बाँधेर राख्ने बताइन् । उनले भनिन्, ‘ब्रान्ड भ्यालु बनाएको सिरिजले यत्तिको फिल्म बनाउँदा दर्शकले गाली गर्दैनन् ।’ अभिनेत्री वर्षा राउतले पनि आफूलाई फिल्म धेरै मनोरञ्जनात्मक लागेको संक्षिप्त प्रतिक्रिया दिइन् । हास्यकलाकार सीताराम कट्टेलले ‘कबड्डी कबड्डी कबड्डी’ दर्शक अपेक्षाअनुरूपको बनेको धारणा व्यक्त गर्दै भने, ‘फिल्म हेरुन्जेल राम्रो छ । कलाकारको प्रस्तुति, निर्देशकीय क्षमता र मौलिक फिल्मका रूपमा सबल छ ।’ 