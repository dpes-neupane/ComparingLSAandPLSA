काठमाडौँ — जेम्स बिगनिङ नामक फिल्ममेकरसँग मिटिङ सकेर अपार्टमेन्ट छिर्दै गर्दा अंकित पौडेलको मोबाइलको घण्टी बज्यो । इमेल नोटिफिकेसन आएको थियो । मेलमा लेखिएको थियो, 'बधाई छ तपाईँको फिल्म 'सङ अफ क्लाउड्स' सनडान्स फिल्म फेस्टिभलले छनौट गरेको छ । रातको ९ बजेको थियो । मेल हेर्नासाथ, अंकित खुशीले बुरुक्क उफ्रिए । संसारकै प्रख्यात अमेरिकाको फिल्म फेस्टिभलमा आफ्नो फिल्म छनोट हुनु उनका लागि ठूलो खुशीको कुरा थियो । उनले यो खबर सबभन्दा पहिला श्रीमती (सजिना जिसी)लाई सुनाए । अंकित अमेरिकामै थिए भने सजिना नेपालमा । खुशी हुँदै सजिनाले नेपालबाट फोन गरिन् । दुवैले खुशी बाँडे ।  अंकितले सेप्टम्बरमा फिल्मको आवेदन दिएका थिए । फेस्टिभलको आधिकारिक घोषणापछि नै सबैलाई खुशी बाँड्‌ने सोचेर अंकित र सजिनाले यो कुरा मनमै सिमित राखे । मेल आएको २५ दिनपछि, डिसेम्बर १० तारिखमा सनडान्सले आधिकारिक घोषणा गर्‍यो । अनि उनले टिमका साथीलगायतलाई जानकारी दिए, फेसबुकमा 'सङ अफ क्लाउड्स' सनडान्समा छनोट भएको खबर सेयर गरे । त्यसपछि उनलाई बधाई दिनेको ओइरो लाग्यो । फिल्म निर्माण टिमका साथीहरुमा बेग्लै खुशी छायो ।  'फेस्टिभलको लागि फिल्म सेलेक्ट हुँदा धेरै खुशी लाग्यो। अनएक्सपेक्टेड नै थियो । किनकि सनडान्सले दर्ता भएको १० हजार छोटा फिल्ममध्येबाट ७५ वटामात्रै सेलेक्ट गर्छ । सम्भावना नै नभएको ठाउँमा मेरो फिल्म सेलेक्ट हुन्छ भनेर सोचेकै थिइनँ,' अंकितले फिल्म अनुभव सुनाए ।  सनडान्स अमेरिकाको सबैभन्दा प्रतिष्ठित र संसारकै ठूलो मध्येको फिल्म फेस्टिभल मानिन्छ । नयाँ फिल्ममेकर र छोटा फिल्मका मेकरका लागि त यो संसार चिहाउने ढोका नै हो ।  अंकित अहिले अमेरिकाको 'युनिभर्सिटी अफ् विसकन्सिन मिल्वाकी' मा सिनेमेटिक आर्ट्स पढ्दै छन् । सन् २०१९ अगस्टमा उनी नेपालबाट पूर्ण छात्रवृत्ति पाएर अमेरिका उडेका हुन् । सेप्टेम्बरबाट पढाइ सुरु भयो । उनी त्यहाँ दुई वर्षे कोर्स गर्दैछन् ।  अंकितले नेपालको ओस्कार फिल्म कलेजबाट २०१७ मा आफ्नो अध्ययन पूरा गरेका हुन् । ओस्कारबाट अध्ययन सकाएपछि त्यो बेला एभरेस्ट एकेडेमी र ओस्कारमा सिनेमेटोग्राफी पनि पढाए उनले । त्यसबीच २० भन्दा बढी प्रोजेक्टमा सिनिमेटोग्राफरको रुपमा काम पनि गरे ।  त्यसपछि आयो छात्रवृत्ति ।  ०००अंकितको घर चितवनको क्षेत्रपुर हो । उनी त्यहीं हुर्किएँ । चितवनकै बालकुमारी कलेजबाट १२ कक्षा सकेर २०६६ सालतिर काठमाडौं आए । दुबई जानका लागि हाउस किपिङको ट्रेनिङ लिए । तर, दुबाई गएनन् । त्यसपछि काठमाडौंमै विभिन्न काम थाले । सेल्स पर्सन, मार्केटिङ अफिसर, कम्यूटर टेक्निसियन भएर काम गरे । काठमाडौंमै फोटोग्राफीबारे थाह पाए । त्यसपछि उनको मन फोटोग्राफीमै तानियो । साथीहरुको डीएसएलआर मागेर फोटो खिच्न थाले । बिस्तारै भिडियो अनि भिडियो हुँदै सिनिमेटोग्राफीमा इच्छा बढ्यो । त्यसपछि ओस्कार कलेजमा अध्यन थाले ।  फिल्म कलेजमै पढाउँदै गर्दा उनले 'सङ अफ क्लाउड्स' बनाएका हुन् । यो उनले निर्देशन गरेको पहिलो सर्ट फिल्म हो । यसमा उनकै निर्माण, कथा अनि सिनिमेटोग्राफी छ । फिल्म सुटिङका लागि उनले साथीभाइहरुसँग सहयोग मागेका थिए । टिममा ६ जना थिए ।  फिल्मको सुटिङ चितवनमा गरे । '४ दिन लागेको थियो सुटिङ गर्न। यो फिल्मले एक्लोपनको कथा भन्छ,' उनले सुनाए । आफ्नै इच्छाले यो फिल्म बनाएको उनी बताउँछन् । २९ वर्षीय अंकित यो फिल्मले फेस्टिभलमा सकरात्मक प्रतिक्रिया पाउने आशमा छन् ।