काठमाडौँ — आगामि चैत २८ मा दुई नेपाली फिल्म प्रदर्शनमा आउँदैछन्। 'चपली हाइट ३' र 'प्रेमगीत ३' चैतमा एकै दिन भिड्ने भएका छन्। प्रदर्शन मिति जुधाएका यी फिल्मका निर्माताले प्रचारमा समेत प्रतिस्पर्धा थालेका छन् । अर्जुन कुमारले निर्माण गरेको फिल्म 'चपली हाइट ३' ले सोमबार काठमाडौंमा एक कार्यक्रम गरी फिल्मको गीत सार्वजनिक गर्‍यो । निकेश खड्काले निर्देशन गरेको 'चपली हाइट ३'मा स्वस्तिमा खड्का र सुपुष्पा भट्टले मुख्य भूमिकामा अभिनय गरेका छन्। तर, यो कार्यक्रम गीत सार्वजनिक भन्दा पनि फिल्मको रिलिज मिति घोषणा जस्तै थियो । कार्यक्रममा पत्रकारहरुले फिल्म 'प्रेमगीत ३'कै मितिमा आउँछ त भनी प्रश्न गर्दा निर्माता अर्जुनले भने, 'मलाई बारम्बार पत्रकारले चैत २८ मा फिल्म रिलिज हुन्छ भनेर सोध्नुहुन्छ । किन यो मितिमा फिल्म रिलिज हुँदैन ? यो मितिमा किन हाम्रो फिल्म आउँदैन र ?' उनले प्रतिप्रश्न गरे । उनको जवाफबाट थाहा हुन्छ, 'प्रेमगीत ३'सँग प्रतिस्पर्धा गर्ने तयारीमा छ यो टिम । यी दुईको प्रतिस्पर्धा कति छ भने, भोली मंगलबार नै 'प्रेमगीत ३' को पनि गीत सार्वजनिक हुँदैछ। 'प्रेमगीत ३' मा अभिनेता प्रदीप खड्का र क्रिस्टिना गुरुङको प्रमुख भूमिका रहेको छ। यो फिल्मको विशेषता के छ भने यसका निर्देशक दुईजना छन्- छेतेन गुरुङ र सन्तोष सेन ।  'प्रेमगीत'ले पहिले नै यो मितिमा रिलिज गर्ने घोषणा गरेको थियो । तर, नयाँ वर्षमा फिल्मको व्यापार धेरै हुन् भन्दै 'चपलीहाइट' पनि यही दिन आउन लागेको हो । बलिउड फिल्मसँग एकसाथ भिड्न डराउने फिल्मकर्मीहरु नेपाली फिल्मसँग प्रतिस्पर्धा गर्न भने खासै पछि हट्दैनन् । 