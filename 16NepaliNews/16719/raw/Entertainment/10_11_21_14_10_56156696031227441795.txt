रूपन्देही — योगीकुटीका युवा ईश्वर मल्ल फुर्सद मिल्नासाथ बुटवलस्थित लाइम एन्ड लेमन क्याफेमा पुग्छन् । उनी प्रत्यक्ष सांगीतिक प्रस्तुति (लाइभ म्युजिक) हुने दिन छुटाउँदैनन् । क्याफेमा शुक्रबार भेटिएका उनले परिकारको स्वाद र सांगीतिक कार्यक्रमले नियमित ग्राहक बनाएको बताए । ‘साथीभाइसित भेटघाट र रमाइलो गर्न आइन्छ,’ उनले भने, ‘क्याफेको मुख्य आकर्षण लाइभ म्युजिक हो । परिकारले पनि लोभ्याउने गर्छ ।’ पारिवारिक वातावरणमा परिकार चाख्दै गीत सुन्दा आनन्द आउने उनले सुनाए । क्याफे कल्चरमा रम्ने उनी एक्ला होइनन्, टिन एजर र युवाको आकर्षण झन्झन् बढदो छ । यहाँ घर बिराएर क्याफे र रेस्टुरेन्ट खुलेका भए पनि भरिभराउ हुन्छन् । युवाको जीवनशैली पनि फेरिएको छ । क्याफेमा गीतसंगीतले फरक माहोल बनाउने भएकाले मजा लिन रुचाउने गरेको मल्लले बताए । सांगीतिक माहोलमा पेय पदार्थसँगै हुक्का युवाको रोजाइमा पर्ने गरेको छ । मणिग्रामका आस्तिक कोइराला साँझमा प्रायः क्याफेमा भेटिन्छन् । उनीसँग साथीहरू आएका हुन्छन् । ‘दिनभरि घरमा बसेर पढिन्छ,’ उनले भने, ‘साँझमा साथी भेट्ने र रमाइलो गर्ने ठाउँ क्याफे हो ।’ रोजाइमा लाइभ म्युजिक भएको क्याफे पर्ने उनले सुनाए ।क्याफेमा भेटिएका रमेश थापा लाइभ म्युजिकलाई मुड फ्रेसको माध्यम ठान्छन् । ‘काम गर्दागर्दा अलि थकान महसुस हुन्छ । साथीभभाइ जम्मा भइन्छ,’ उनले भने, ‘संगीतमा रमाउँदा थकान पनि मेटिन्छ । यसले रिफ्रेस गर्छ ।’ साताका सबै दिन साँझमा क्याफेमा जमघट हुने गरेको उनले बताए । उनीहरू एउटैमा भन्दा फरक क्याफेमा गएर रमाइलो गर्छन् । ‘ढ्याङढुङ आवाज भएको भन्दा शान्त खालका रोम्यान्टिक गीत बज्दा आनन्द लाग्छ,’ सन्दीपले भने, ‘टिन एजरको भन्दा शान्त गीत मन पर्छ ।’ अहिलेका अधिकांश युवाको भीड लाइभ म्युजिक क्याफेमा देखिन्छ । एक करोड रुपैयाँ लगानीमा लाइम एन्ड लेमन क्याफे सञ्चालन गरेका युवा सागर पौडेलले सन् २०१४ देखि लाइभ म्युजिकको सुरुआत गरेका हुन् । सुरुमा रेस्टुरेन्टको संरचना म्युजिकका लागि उपयुक्त नभएपछि केही समय सांगीतिक माहोल रोकियो । खाजाका परिकारका हिसाबले ग्राहक आउने भए पनि संगीतमय वातावरण ग्राहकको रोजाइमा बढी परेको उनले महसुस गरे । ‘एक दिनमा एक सयभन्दा बढी ग्राहक आउँछन्,’ उनले भने, ‘लाइभ म्युजिक व्यवसायमा प्लस प्वाइन्ट बनेको छ । साथमा सेवा दिने शैलीसमेत ग्राहकले हेर्ने गरेका छन् ।’ टिनएजर भाइबहिनीले रेस्टुरेन्टको फेसबुक पेजमा नै कुन ब्यान्ड आउने भन्ने जानकारी लिएर टेबल बुक गर्ने गरेको उनले सुनाए । क्याफेमा प्रत्येक शुक्रबार ह्यापी विकेन्डका रूपमा लाइभ म्युजिक आयोजना गरिरहेको उनले बताए । यस्तै बुटवलकै द कन्सेप्ट रेस्टुरेन्ट पनि लाइभ म्युजिक सञ्चालन गर्न मिल्ने गरी स्थापना गरिएको छ । प्रत्येक साँझ सांगीतिक प्रस्तुति गरिन्छ । डिजे प्रस्तुति र डान्स पार्टीसमेत आयोजना हुन्छन् । कन्सेप्ट संरचनाले पनि ग्राहक तान्न सफल देखिन्छ । यो क्लब भएकाले दिनरात युवाको भीड लाग्ने गरेको छ । मिलनचोकमा रहेको ग्यालेक्सी क्याफेमा हरेक साँझ सांगीतिक माहोलमा रमाउनेको भीड लाग्छ । क्याफेमा आउने ग्राहकले लाइभ म्युजिक सञ्चालन गर्न सुझाव दिएपछि सुरुआत गरिएको सञ्चालक नीलकण्ठ अधिकारीले बताए । ‘१८ देखि ४० वर्ष उमेर समूहका ग्राहकले सांगीतिक वातावरण खोजेकाले सोहीअनुसार अघि बढ्यौं,’ उनले भने, ‘हरेक साँझ युवाहरू गीतमा रमाउँछन् ।’ राजमार्ग चौराहा नजिकै खुलेको ओजस क्याफेको सजावट आकर्षक छ । ओजसले युवा लक्षित गरेर क्लब संचालन गरेको छ । गीत मात्र सुन्नेका लागि लाइभ म्युजिकको व्यवस्था गरिएको छ । टिनएजरका लागि क्लबमै ब्यान्ड म्युजिक हुने र शान्त खोज्नेका लागि एक्वेस्टिक म्युजिकल वातावरण तयार गरिएको सञ्चालक सुमन खरेलले बताए । छोटो समयमै ग्राहकको मन जित्न सफल भएको भन्दै उनले अहिलेका सानादेखि ठूलो उमेर समूहले म्युजिकल वातावरण चाहने गरेको उनले सुनाए ।जिल्लाभरि अहिले सञ्चालन भइरहेका क्याफे तथा रेस्टुरेन्टमा लाइभ म्युजिक ट्रेन्ड बनेको छ । व्यवसायीले क्याफे सञ्चालनको सोच बनाउँदा नै प्रत्यक्ष सांगीतिक प्रस्तुतिका लागि हल बनाउने गरेका छन् । खानाको स्वाद, सेवाको पाटो महत्त्वपूर्ण भए पनि म्युजिकल वातावरण महत्त्वपूर्ण बनेको व्यवसायीको भनाइ छ । लाइभ म्युजिकसँगै युवावर्गको मुख्य रोजाइ हुक्का र पेयपदार्थ बनिरहेका छन् । ब्यान्डको व्यस्तताक्याफे कल्चरले स्थानीय सांगीतिक ब्यान्डलाई व्यस्त तुल्याएको छ । क्याफेमा गीत प्रस्तुत गर्ने अवसर मिलेपछि पुराना ब्याण्ड ब्युँतिएका छन् । नयाँ ब्यान्ड स्थापना गर्ने क्रम पनि बढेको छ । कार्यक्रम सञ्चालन गरेपछि पारिश्रमिक मिल्न थालेपछि उनीहरू हौसिएका हुन् । बुटवलमा रहेको नाद ब्यान्ड हरेक साँझ प्रस्तुतिका लागि पुग्छ । यसबाटै आफूहरू रोजगारयुक्त भएको र युवा जमातबीच परिचित भएको ब्यान्डका भोकलिस्ट विशाल आत्रेयले बताए । ‘यसले आम्दानीको स्रोत बढै गएको छ,’ उनले भने, ‘यहाँ स्थापना भएका ब्यान्ड पनि अहिले लाइभ म्युजिक सञ्चालन गर्ने क्याफेसरह स्थापना भइरहेकाले प्रतिस्पर्धा बढेको छ ।’ रेस्टुरेन्टमा आउने ग्राहकको मन जित्ने गीतसंगीत गाउन र बजाउन सके व्यावसायिक हिसाबले चल्न सकिने उनले बताए । अंकिता पुन र उनको ब्यान्डका सदस्यको दिनचर्या हरेक साँझ क्याफेमै रमाइलो गरी बित्छ । आफ्नो इच्छालाई पूरा गर्न पनि क्याफे सहयोगी बनेको अंकिताले बताइन् । ‘गाउन र बजाउन खुसी लाग्छ, सन्तुष्टि मिल्छ,’ उनले भनिन् ।