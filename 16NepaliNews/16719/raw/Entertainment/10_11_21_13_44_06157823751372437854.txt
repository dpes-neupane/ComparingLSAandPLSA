काठमाडौँ — वर्षको समाप्तिसँगै हलिउडमा अवार्डको रन्को सुरु भएको छ । ओस्करभन्दा पहिले वितरण गरिने गोल्डन ग्लोबको मनोनयन सार्वजनिक भएसँगै यस वर्षको सबभन्दा चर्चित फिल्म कुन् भन्ने बहस पनि सुरु भएको छ ।यो बहसमा सबभन्दा अगाडि देखिएको छ- मार्टिन स्कोरसेजीको नेटफ्लिक्स ड्रामा 'दी आइरिसम्यान'। हलिउडका ठूला हस्ती स्कोरसेजी तथा अभिनेताहरु रोबर्ट डि निरो र अल पचिनो धेरै वर्षपछि यसमा सँगै आएका छन् । गोल्डन ग्लोबको मनोनयनमा ड्रामा क्याटागोरीमा आइरिसम्यान उत्कृष्ट फिल्म, निर्देशक स्कोरसेजी तथा सहअभिनेतामा अल पचिनो र जोय पेसीसहित ५ विधामा मनोनित भएको छ ।यस्तै हलिउडका अर्का हस्ती क्वान्टिन टोरेन्टिनोको फिल्म 'वान्स अपन अ टाइम इन हलिउड' पनि ५ विधामा नै मनोनित भएको छ । उत्कृष्ट निर्देशकमा टोरेन्टिनो तथा उत्कृष्ट अभिनेतामा लियोनार्डो डिक्याप्रियो, सहअभिनेतामा ब्रड पिट मनोनित भएका छन् । तर, यी दुवैलाई उछिनेर सबभन्दा बढी ६ विधामा मनोनित हुने फिल्म भने 'म्यारिज स्टोरी' बनेको छ । यसबाट एडम ड्राइभर उत्कृष्ट अभिनेतामा मनोनित भएका छन् । यसपाली ठूलो भीडन्त ड्रामा तर्फ उत्कृष्ट अभिनेता र निर्देशकमा हुने देखिएको छ । ड्रामाकी अभिनेतामा एडम ड्राइभरका अलावा 'जोकर'का ज्याकिन फिनिक्स, 'टु पोप्सका' जोनाथन प्राइस, 'फोर्ड भर्सेस फरारी'का क्रिश्चियन बेल र 'पेन एन्ड ग्लोरी'का एन्टोनियो बन्डेरस मनोनित छन् । 'जोकर'का फिनिक्स यस वर्ष अभिनयकै कारण निकै चर्चामा रहे भने 'पेन एन्ड ग्लोरी'का एन्टोनियोले क्यान फिल्म फेस्टिभलमा उत्कृष्ट अभिनेताको अवार्ड जितेका हुन् । यस्तै ड्रामामा उत्कृष्ट फिल्ममा १९१७, जोकर, दी आइरिसम्यान, द टु पोप्स र म्यारिज स्टोरी मनोनित छन् । यी फिल्मलाई यस वर्ष हलिउडमा आएका उत्कृष्ट फिल्म भनी समीक्षकहरुले सह्राएका फिल्म हुन् । उत्कृष्ट निर्देशकमा यसपाली क्यान जितेको कोरियन फिल्म 'प्यारासाइट' का बोन जो हु, '१९१७' का साम मेन्डिस, 'जोकर'का टोड फिनिक्स, 'दी आइरिसम्यान'का मार्टिन स्कोरसेजी र 'वन्स अपन अ टाइम इन हलिउड'का क्वान्टिन टोरेन्टिनोबीच प्रतिस्पर्धा हुनेछ । उत्कृष्ट विदेशी भाषाको फिल्ममा प्यारासाइट, दी फेयरवेल, पोट्रेट अफ अ लेडी इन फायर, लेस मिजरेवल्स र पेन एन्ड ग्लोरीबीच प्रतिस्पर्धा हुँदैछ ।