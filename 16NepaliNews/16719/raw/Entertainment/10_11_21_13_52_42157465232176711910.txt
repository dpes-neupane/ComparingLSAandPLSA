हेटौंडा — सामान्य स्वास्थ्य सेवाकै लागि घन्टौं हिँड्नुपर्ने दुर्गम गाउँका बासिन्दाको बाध्यता हटाउन तम्सिएकी पूर्व मिस नेपाल शृंखला खतिवडाले आफ्नो वाचा पूरा गरेकी छन् । हालै उनले मकवानपुरको कैलाश गाउँपालिका—७ ताम्लाङमा निर्माण गरेको ‘ङिको’ स्वास्थ्य चौकी गाउँपालिकालाई हस्तान्तरण गरेकी छन् । स्वास्थचौकीको नाम चेपाङ भाषामै राखिएको छ । ‘ङिको’ को अर्थ हुन्छ– हाम्रो । ५५ लाखको लागतमा निर्माण गरिएको स्वास्थ्य चौकीको भवन, उपकरण र स्वास्थ्यकर्मीसहित कैलाश गाउँपालिकाका अध्यक्ष टंक मोक्तानलाई प्रदेश–३ का उद्योग पर्यटनमन्त्री अरुण नेपालले हस्तान्तरण गरेका हुन । हस्तान्तरण कार्यक्रममा मिस नेपाल खतिवडाका बाबु सांसद विरोध खतिवडा, आमा प्रदेश सांसद मुनु सिग्देल, प्रदेश सांसद ओम घलान, हेटौंडा उपमहानगरपालिका उपमेयर मीना लामालगायतको सहभागिता थियो ।स्वास्थ्यचौकी भवन निर्माण गरेर गाउँपालिकालाई हस्तान्तरण गरेकोमा गाउँपालिकाका जनप्रतिनिधि र स्थानीय महिला स्वयंसेविकाले खतिवडालाई सम्मान गरे । चेपाङ समुदायको मात्र बसोबास रहेको उक्त बस्तीका बासिन्दा सामान्य उपचार गराउन पनि घन्टौं हिँडेर मनहरी आउनुपर्ने बाध्यता थियो । स्वास्थ्य र सरसफाइसम्बन्धी चेतना अत्यन्त कमजोर रहेको यो बस्तीमा गतवर्ष मिस नेपाल बनेपछि मकवानपुरे चेली खतिवडा उक्त बस्तीमा पुगेकी थिइन् । पूर्व मिस नेपाल खतिवडाले उनीहरूको अवस्था देखेर गाउँमा नै स्वास्थ्य चौकी स्थापना गर्नर् ेवाचा गरेकी थिइन् । बर्थिङ सेन्टरसहित सुविधा रहेको उक्त स्वास्थ्य चौकीमा अहिले अहेव, अनमी र कार्यालय सहयोगीसहित तीन जना कार्यरत छन् । स्वास्थ्यचौकीको हस्तान्तरणसहित स्वास्थ्य सेवा पनि शुक्रबारदेखि सुरु गरिएको थियो । पहिलो दिन मात्र ५० जना सेवाग्राहीले सेवा लिएका थिए । 