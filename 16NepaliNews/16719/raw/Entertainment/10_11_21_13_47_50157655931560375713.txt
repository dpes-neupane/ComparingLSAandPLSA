काठमाडौँ — मुलुकवासीका लागि राजधानी सपनाको सहर पनि हो । धेरैले धेरै सपना बोकेर सहर पस्छन् । कतिका सपना पूरा होलान्, कति सहरमै हराउलान् । तर त्यसको कुनै लेखाजोखा छैन तर यतिबेला त्यस्तै सपनाको झोला बोकेर कतार जान गाउँदेखि हिँडेको रुद्रप्रसाद पोखरेलको झोला काठमाडौंमा अचानक हरायो ।भीसा लागेको पासपोर्ट र ऋण काढेर ल्याएको ८५ हजार नगदसहितको झोला काठमाडौंको भीडभाडबाट हराएपछि रुद्र बिलखबन्दमा परेको छ । झोला खोजेर आफ्नो सपना साकार पार्न रुद्रले गरिरहेको संघर्षको कथालाई समेटेर तयार पारिएको नाटक ‘झोला हराएको मान्छे’ बुधबारदेखि राजधानीको अनामनगरस्थित मण्डला थिएटरमा नियमित मञ्चनमा छ ।स्लिम जीवनको लेखन तथा दीपेन्द्र शाहीको निर्देशन रहेको उक्त नाटकले झोलाको खोजीमा रहेको रुद्रमार्फत सहरी जीवनको चिरफार गर्ने प्रयास गरेको छ । राजधानीमा रुद्रले मगज हराएकादेखि, संस्कार हराएका र आवाज हराएकासम्मका अनगिन्ती लाचार पात्रहरू भेट्छ । घर बनाएर आमालाई पाल्ने मीठो सपना देखेर पैसा कमाउन कतार जान हिँडेको रुद्रको विदेश उड्नु अघिल्लो दिन नै झोला हराएको छ । झोला खोजिदिने आश्वासनमा गाउँले दाइले दुरुपयोग गर्छ । भाँडा मझाउनेदेखि आफ्ना खुद्रा व्यापारमा लदाउँछ । न झोला भेटिन्छ, न त रुद्रले विदेश जाने सपना त्याग्छ ।नाटकले केही उपकथामार्फत राजधानी र राजधानीवासीमा हराउँदै गएको मानवीयता, सहयोगी भावना, सामाजिक संस्कारलाई कटाक्ष गरिदिएको छ । नाटकका एक पात्र भन्छन्, यहाँ हर चिजमा मिसावट छ । खुसीसँग दु:ख मिसिएको छ, आफ्नोपनसँग एक्लोपन, धूलोसित धूवाँ, सम्बन्धसँग स्वार्थ मिसिएको छ । रोजगारीको नाममा होस् वा पढाइको, पछिल्लो दशक देशबाट बिदेसिनेको संख्या बर्सेनि बढ्दो क्रममा छ । राजनीतिक अस्थिरता र त्यससँगै मौलाएको भ्रष्टाचार, कुशासनले विकास निर्माण ठप्प छ । युवा बेरोजगार टड्कारो समस्या हो । वियोगान्त शैलीमा प्रस्तुत गरिए पनि नाटक झोला हराएको मान्छेले युवालाई गाउँ फर्केरै आफ्नो सपना साकार पार्न सकिन्छ भन्ने सकारात्मक सन्देश दिन खोजेको छ ।झोला हराउने मूल पात्र रुद्रको भूमिकामा लेखक स्लिम स्वयं अभिनीत छन् । उनले आफ्नो लेखनलाई अभिनयमार्फत पनि पूरापूर न्याय गरेका छन् । केही दृश्य लामा छन् । जसले नाटकलाई विषयान्तर गराउन खोजे पनि दर्शकका लागि भने मनोरञ्जनात्मक छ । निर्देशकले नाटकमा पात्रको विविधता, संगीत र उपकथाको संयोजनलाई प्रभावकारी बनाएका छन् । अभिनयमा स्लिम जीवन उम्दा देखिएका छन् भने अन्य कलाकार पनि फिक्का लाग्दैनन् । रंगमञ्चमा प्राय: नयाँको बाहुल्य रहेको टिम भए पनि नाटकलाई गहकिलो ढंगले पस्किइएको छ ।