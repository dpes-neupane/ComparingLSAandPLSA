काठमाडौँ — झन्डै ३५ वर्षअघि निर्देशक प्रदीप रिमालले ‘के घर के डेरा’ फिल्म बनाएका थिए । उनकै पटकथा रहेको फिल्ममा हरिप्रसाद रिमाल, हरिवंश आचार्यदेखि शर्मिला मल्ल, कृष्टि मैनाली, वसुन्धरा भुसाललगायतको अभिनय रहेको थियो । फिल्मले सफलता पनि बटुलेको थियो । यतिबेला सोही नाम लिएर निर्देशक सुव्रतराज आचार्यले पनि फिल्म बनाउने भएका छन् । सोमबार निर्माण घोषणा गरिएको ‘के घर के डेरा’ मा भने दयाहाङ राई, विपिन कार्की र वर्षा राउत मुख्य भूमिकामा रहने छन् ।राजधानीमा कोठा भाडा लिएर बस्नेहरूको कथामा आधारित फिल्मलाई दीर्घवीर गुरुङले खिच्नेछन् भने मित्र डी गुरुङको सम्पादन रहनेछ । ‘के घर के डेरा’ निर्देशक आचार्यको तेस्रो प्रोजेक्ट हो । यसअघि उनले ‘अर्धकट्टी’ र ‘सुश्री सम्पत्ति’ निर्देशन गरेका थिए । आचार्यले अघिल्ला फिल्ममा भएका कमी कमजोरी यो फिल्ममा सुधार्ने बताए ।शुभलाभ फिल्मस् र ए प्लस इन्टरटेनमेन्टको ब्यानरमा राजीव श्रेष्ठ र किरण महर्जनको लगानी रहने उक्त फिल्ममा लुनिभा तुलाधर, रवीन्द्र झा, आर्सिना भट्टराईलगायत कलाकार पनि जोडिएका छन् भने फिल्मको पटकथा सफल केसी र प्रतीक गुरुङले लेखेका हुन् । केसी र गुरुङ ‘हरि’ फिल्मका निर्देशक पनि हुन् ।