काठमाडौँ — गत वर्ष कान्स फिल्म फेस्टिभलमा सहभागी भए, निर्देशक मीन भाम । नयाँ फिल्म ‘चिसो वर्ष’ का लागि लगानी जुटाउन, संसारका ख्यातिप्राप्त फिल्मकर्मीसँग सम्बन्ध विस्तार गर्न अनि फिल्म मेकिङको ट्रेन्ड नियाल्न कान्स पुगेका थिए ।फेस्टिभलमा फिल्म र फिल्म मेकरको प्रवर्द्धनका लागि विकसित मात्र होइन, भारतसहित छिमेकी मुलुकले औपचारिक स्टल राखेका थिए । भारतबाट सहभागी कतिपय फिल्मकर्मीसँग त मीनको व्यक्तिगत चिनजान थियो । तर, यति प्रतिष्ठित फेस्टिभलमा नेपाल भने कतै थिएन । मीनसहित केही फिल्मकर्मी आफ्नै बलबुताले पुगेका थिए । उनले दु:खी हुँदै सुनाए, ‘कान्स मात्र होइन, म पुगेको कुनै फेस्टिभलमा नेपाल सहभागी हुँदैन । हाम्रो चलचित्र विकास बोर्डलाई यतातिर मतलबै छैन ।’मीनको जस्तै तीतो अनुभव छ, अर्का निर्देशक दीपक रौनियारसँग । उनको फिल्म ‘सेतो सूर्य’ भेनिस अन्तर्राष्ट्रिय फिल्म फेस्टिभलमा छानियो । भेनिसमा नेपाली फिल्म छानिनु उल्लेख्य उपलब्धि थियो । फेस्टिभलमा अभिनेता दयाहाङ राई सहभागी हुँदा फिल्मले ‘हाइप’ पाउँथ्यो, प्रतिस्पर्धाका लागि सहज माहोल बन्थ्यो । नेपालको प्रतिनिधित्व गरेर दयाहाङ त्यहाँ पुग्नु अर्थपूर्ण थियो । सोही कारण रौनियारले हवाई भाडा उपलब्ध गराइदिन विकास बोर्डलाई अनुरोध गरे । किनकि प्राय: सबै मुलुकले ठूला महोत्सवमा फिल्म छानिएपछि सहभागिताका लागि फिल्मकर्मीलाई खर्च जुटाइदिन्छन् । तर, ‘सेतो सूर्य’ टिमले बोर्डबाट कुनै सहयोग पाएन । आफ्नै खर्चमा दीपकले दयाहाङलाई भेनिस लगे । दीपकले सुनाए, ‘फेस्टिभलको सहभागिताले नेपाली फिल्मकै विकासमा बहुआयामिक भूमिका खेल्छ, भोलिका दिनमा नयाँ अवसर सिर्जना हुन्छ भन्ने ज्ञानसमेत बोर्ड नेतृत्वमा छैन ।’यहाँ मीन र दीपकको भोगाइ समेट्नुको कारण छ । नेपाली फिल्म निर्माण हुन थालेको ५५ वर्ष भयो । विकास बोर्ड गठन भएकै १९ वर्ष पुग्यो । यहाँसम्म आइपुग्दा नेपाली फिल्मलाई विश्वमञ्चमा पुर्‍याउन अग्रलहरमा देखिएका निर्देशक उनीहरू नै हुन् । यसको ढोकाचाहिँ नवीन सुब्बा र छिरिङरितार शेर्पाले खोलेका थिए । मीनको सर्ट फिल्म ‘बाँसुल्ली’ भेनिस फेस्टिभलमा होराइजन सर्ट फिल्म सेक्सनमा छनोट भयो । फिचर फिल्म ‘कालो पोथी’ भेनिसमै क्रिटिक्स विकको विजेता बन्यो, बुसानसहित झन्डै नब्बे फेस्भिटल सहभागी भयो । दीपकको सर्ट फिल्म ‘थ्रेसहोल्ड’ कान्स सर्ट फिल्म कर्नरमा छानियो, फिचर फिल्म ‘हाइवे’ बर्लिन फेस्टिभलमा प्रिमियरसँगै उत्कृष्ट फिचर फिल्मको नोमिनेसनमा पर्‍यो । ‘सेतो सूर्य’ ले भेनिसमा इन्टरफिल्म अवार्ड पायो, लोकार्नो, सिड्नी र बुसानमा आधारिक छनोट भयो । नयाँ फिल्म मेकर पनि मौलिक फिल्मको अन्तर्राष्ट्रियकरण गर्न लागिपरेका छन्, अहिलेसम्मकै लागि चाहिं विश्वमञ्चमा नेपाली फिल्मको ‘फेस’ हुन्, मीन र दीपक । तर, दुवै एकसाथ भन्छन्, ‘नेपाली फिल्मले विदेशी महोत्सव र बजारमा जेजति सफलता पाएका छन्, त्यो सबै व्यक्तिगत प्रयासबाटै हो । राज्यको योगदान शून्यप्राय: छ ।’ बोर्डको मुख्य उद्देश्यमै पर्छ, स्वदेशी फिल्मलाई विश्वभर विस्तार र प्रचार गर्नु अनि नेपाललाई विदेशी फिल्म सुटिङका लागि आकर्षित गर्नु । तर, दुवै उद्देश्यलाई व्यवहारमा उर्तान बोर्ड निरन्तर चुकिरहेको छ । फिल्म दर्ता गर्ने, सुटिङ अनुमति दिने, चलचित्र विकास शुल्क उठाउनेजस्ता प्रशासनिक काममै बोर्ड अल्झिरहेको छ । राष्ट्रिय अवार्डसमेत तोकेको समयमा गर्न असफल छ बोर्ड । तीन वर्ष अवार्डको एकै पटक गर्दा पनि अघिल्लो वर्ष विवादमा फस्यो । रचनात्मक विकासमा कुनै योगदान नपुर्‍याएरै हुनुपर्छ, मीनहरूजस्ता नयाँ पुस्ताका फिल्मकर्मीमाझ बोर्डप्रति व्यापक वितृष्णा छ ।‘लुट’ बनाएर नेपाली फिल्मको घरेलु बजार र निर्माण प्रक्रियामा नयाँ ‘वेभ’ ल्याएका निर्देशक निश्चल बस्नेत भन्छन्, ‘चलचित्रको प्रगतिको बाटोमा आएका अप्ठ्यारा दायित्व सम्झेर बोर्डले समाधान गर्नुपर्ने हो । तर, फिल्म मेकरलाई सहज होइन, चेप्ने काम बढी हुन्छ ।’ उनका अनुसार बोर्डको ध्यान नेपाली सिनेमाको श्रीवृद्धिमा होइन, कसरी अंकुश लगाउन सकिन्छ भन्नेतिर ज्यादा छ । भारतको सिको गरेर करिब उही स्वरूप र संरचनामा बोर्ड गठन गरियो । तर, सिर्जनशील विकास गर्ने मामलामा भने भारतको अनुसरण गरिएन । भारतले विदेशी महोत्सवमा जाने फिल्मकर्मीलाई सहयोग गर्ने मात्र होइन, बर्सेनि लगानी गरेर मौलिक सिनेमालाई प्रवर्द्धन गरिरहेको छ ।फिल्म महँगो आर्ट हो । नेपाली निर्माताको लगानीले मात्र संसारभर प्रतिस्पर्धा गर्न सकिने सिनेमा बनाउन मुस्किल छ । त्यसैले हाम्रा सिनेमालाई स्तरीय बनाउन दुई उपाय हुन सक्छन् । पहिलो, विदेशी लगानीकर्ता ल्याउने । दोस्रो, राज्यले नै केही लगानी गर्ने । मीन भन्छन्, ‘तर, हामीकहाँ यी दुवै बाटा बन्द छन् । न विदेशी लगानीकर्ता ल्याउने कानुनी प्रावधान छ, न राज्यकै लगानी रहन्छ ।’ नेपाल ‘सह–उत्पादन सन्धि’ (को–प्रोडक्सन ट्रिटी) को सदस्य राष्ट्र नभएका कारण कुनै कम्पनीले लगानी गर्दैनन् । मीन, दीपकसहित केही फिल्मकर्मीले विदेशी ‘ग्रान्ड’ जितेर लगानी जुटाइरहेका हुन् । ‘राज्यले साथ त दिँदैन नै, पुरस्कार रकमको समेत कर तिर्नुपर्छ । संसारका अन्य मुलुकमा यस्तो नियम भएको मलाई थाहा छैन,’ मीनले दु:खेसो पोखे । कतिसम्म भने खुला सिमाना भएको भारतको कम्पनीलेसमेत नेपालमा फिल्म बनाउन मिल्दैन । स्पष्ट कानुनी व्यवस्था नभएकाले नाम चलेका फिल्म कम्पनी नेपाली सिनेमामा लगानी गर्ने जोखिम लिँदैनन् । जब कि हाम्रो जस्तो साघुँरो अर्थतन्त्र भएको देशका लागि सह–उत्पादन अत्यावश्यक हुन्छ । भारतले क्षेत्रीय देशको सञ्जालको सदस्यता लिइसकेको छ । केही समयअघि सह–उत्पादनका लागि युरोपसँग सम्झौता गर्‍यो, अमेरिकासँग पहिल्यै गरिसकेको थियो । ‘को–प्रोडक्सनका लागि नीति तर्जुमा गर्ने बोर्डको आधारभूत दायित्व होइन ?,’ दीपकको प्रश्न छ ।नेपालभन्दा आर्थिक, शैक्षिक र सामाजिक रूपमा पछाडि रहेका मुलुकले समेत सिनेमामा केही न केही लगानी गरिरहेका हुन्छन् । बंगलादेशले वर्षमा ५ फिल्मलाई ५० हजारदेखि १ लाख डलरसम्म सहयोग गर्छ । ताइवान, दक्षिण कोरियाजस्ता मुलुकले ‘आर्ट हाउस सिनेमा’ मा लगानी गर्छन् । धेरै मुलुकले पटकथा लेखनका लागि सुरुवाती बजेट दिन्छन्, फिल्मकर्मीलाई विदेशी कार्यशाला, गोष्ठी र महोत्सवमा पठाउँछन् । अरू त अरू, उत्तर कोरियाले समेत फिल्ममा लगानी गर्छ । दीपकका अनुसार, सुरुमा राज्यले एउटै फिल्मलाई लाखौं दिनुपर्छ भन्ने होइन, थोरै लगानी गर्दा पनि त्यसको महत्त्व बेग्लै हुन्छ । भन्छन्, ‘सरकारी सहभागिता भएको फिल्मले बाहिर लगानी पाउन सजिलो हुन्छ । विशेष महत्त्व पाउँछ ।’ सिनेमालाई हेर्ने राज्यको निकाय हुनुका नाताले यसको समन्वय मिलाउनु बोर्डकै दायित्व हो । फिलिपिन्स, इन्डोनेसिया, भियतनामजस्ता आफ्नो सिनेमाको प्रभाव विस्तारमा आक्रामक रूपले लागेका मुलुकबाट सिक्नुपर्ने फिल्मकर्मीहरूको भनाइ छ । न लगानी ल्याउने कानुनी व्यवस्था छ, न राज्यको लगानी । हरेकजस्तो निजी अवार्डमा पैसा खन्याउने बोर्ड आफैं भने प्रतिफलमूलक महोत्सव गर्न अग्रसर हुन्न । राष्ट्रिय अवार्डसमेत राष्ट्रपति भवनमा गरिन्छ । अवार्ड बाँड्नुका अलवा कुनै रचनात्मक काम हुन्न । दर्शकको सिनेमा साक्षरता विकासमा कुनै पहल चालिएको देखिन्न । विदेशी फिल्मलाई सुटिङका लागि आकर्षित गरेर नेपाली फिल्मकर्मीलाई सिक्ने अवसर सिर्जना गर्नसमेत बोर्ड चुकेको छ । नेपाली फिल्मको रचनात्मक विकासमा बोर्डले कहाँ योगदान पुर्‍यायो भन्ने जवाफ नै छैन । सायद यही कारण हुनुपर्छ, मीन, दीपक, निश्चलजस्ता फिल्मकर्मी बोर्ड हुनु र नहुनुमा खास अन्तर देख्दैनन् । ‘बोर्डले अभिभावकत्व ग्रहण गरेको छैन । बोर्डमा पुगेपछि फिल्मकर्मी हतोत्साहित हुन्छन्,’ निश्चल भन्छन्, ‘नयाँ अध्यक्ष आएपिच्छे सल्लाह–सुझाव लिनुहुन्छ तर कहिल्यै व्यवहारमा उतारिँदैन ।’बोर्डको भनाइ भने बेग्लै छ । सीमित बजेटको दायराभित्र उल्लेखनीय काम गरिरहेको बोर्डका सूचना तथा अन्तर्राष्ट्रिय सम्बन्ध अधिकृत चिरञ्जीवी गुरागाईंको दाबी छ । उनका अनुसार सुटिङ हब बनाउनका लागि नेपालले सन् २०१० मा एसियन फिल्म कमिसन नेटवर्कको सदस्यता लियो । चलचित्रको छायांकन हुन सक्ने ६१ स्थानको विवरणसहित पुस्तक निकाल्यो । बुसान फिल्म फेस्टिभल दौरान नेपाललाई प्रवर्द्धन गर्ने गरिन्छ । भलै नेटवर्कको सदस्यता लिएको ९ वर्ष बित्दा प्रगति भने छैन । त्यस्तै, बोर्डले बर्सेनि तीन चलचित्रलाई ‘विशेष फिल्म घोषणा गरेर दुई लाख रुपैयाँ दिइन्छ । गत वर्ष ‘प्रसाद’, ‘बुलबुल’ र ‘हरि’ लाई सार्क फेस्टिभलमा पठाइएको थियो । ‘राष्ट्रिय चलचित्र नीति, २०७१ मा को–प्रोडक्सनलाई समेटिएको छ । यसका लागि ऐन ड्राफ्ट भएर कानुन मन्त्रालय पुगेको छ,’ गुरागाईंले भने ।