(धनकुटा) — फिल्म बनेको लामो समयपछि बल्ल ‘जीवन काँडा कि फूल’ हलमा लाग्दै छ । साहित्यकार झमक घिमिरेको संघर्षशील जीवनीमा आधारित यो फिल्म आउँदो साता मुलुकभर एकसाथ रिलिज हुन लागेको हो । यो खबरले स्रष्टा घिमिरे उत्साहित छिन् ।आफ्नो जीवन भोगाइ संगालेर लेखिएको मदन पुरस्कार प्राप्त कृति ‘जीवन काँडा कि फूल’ मा आधारित फिल्मले साढे तीन दशक पहिलेको ग्रामीण समाजको अवस्था उतारेको उनले बताइन् । उनले आफ्नो मात्र नभएर फरक शारीरिक अवस्था भएका व्यक्तिको भोगाइका रूपमा आफूले फिल्मलाई लिएको बताइन् ।‘मेरो पुस्तकमा आधारित फिल्म प्रदर्शनी हुने खबरले खुसी छु,’ उनले खुट्टाले लेख्दै प्रतिक्रिया दिइन्, ‘यो मेरो र परिवारको मात्र कथा नभएर साढे तीन दशकअघिको नेपाली ग्रामीण समाजको चित्रणका रूपमा सबैको बुझाइ रहोस् भन्ने आग्रह गर्छु ।’ बायोपिकका प्रमुख पात्र झमक, कृष्णबहादुर, आशादेवी र मीनालाई झमककै परिवारका रूपमा मात्र बुझाइ भए गलत हुने उनको भनाइ छ । साढे तीन दशक पहिले फरक शारीरिक अवस्था भएका व्यक्तिले भोग्नुपरेको जटिल अवस्था अहिले भने तुलना गर्न नसकिने उनको दाबी छ । आमाबुबाले असाध्यै माया गर्ने भए पनि फिल्ममा केही छुच्चो रोल भएको प्रति भने घिमिरेको मन दुखाइ छ । त्यसलाई फिल्मको कथाका रूपमा मात्र लिनुपर्ने उनको तर्क छ । घिमिरेको धनकुटा ६, कचिडेस्थित निवासमा उनको बहुप्रसिद्ध कृति ‘जीवन काँडा कि फूल’ मा आधारित फिल्मबारे जानकारी दिन निर्माता तथा निर्देशक विनोद विष्ट पुगेका थिए । अघिल्लो वर्ष नै झमकको गृहनगर धनकुटामा घिमिरेसामु उक्त फिल्मको च्यारिटी शोसमेत गरिएको विष्टले बताए । बायोपिक भएकाले जोकोहीले हेर्नैपर्ने उनको ठहर छ । विष्ट ब्रदर्शको ब्यानरमा निर्माण भएको चलचित्र ‘छुट्टै विशेषता बोकेको भएकाले सहज रूपमा रुचाइने आशा’ रहेको विष्टले बताए । घिमिरे सानो छँदाको पुरानो घर र पुस्तकमा वर्णन गरिएअनुसारको दृश्य जुटाएर कृत्रिम घर निर्माण गरी घिमिरे निवास कचिडेमा अधिकांश छायांकन गरिएको थियो । विष्टका अनुसार ९० प्रतिशत धनकुटा र बाँकी धरान तथा राजधानीमा छायांकन भएको छ । सुरु र अन्त्यमा झमक स्वयम्समेत फिल्ममा देखिनेछिन् । झमकको भूमिका भने फरक फरक उमेरका आधारमा तीन जनाले गरेका छन् । एक नवजात बालकसँगै कलाकार अवस्था थापा र रोजिता बुद्धाचार्यले झमकको अभिनय गरेको निर्देशक विष्टले बताए । पटकथा तथा संवाद मुक्ति बरालको रहेको छ । दर्जनौं चलचित्रमा पटकथा लेखेका बरालले ‘जीवन काँडा कि फूल’ मा आइपुग्दा फरकपन महसुस भएको बताए । फिल्ममा स्वीकृति शर्मा, टीका सुवेदी, सारिका घिमिरे, किशन सुनार, उमा गिरीलगायतले अभिनय गरेका छन् । अस्ट्रियाको भियनामा सफलतापूर्वक प्रदर्शन भएकाले स्वदेशमा अझ बढी आशावादी रहेको विष्टको भनाइ छ । 