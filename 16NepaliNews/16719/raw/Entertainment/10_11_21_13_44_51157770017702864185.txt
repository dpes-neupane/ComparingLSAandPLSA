काठमाडौँ — पुस फासफुस भनिन्छ । नेपाली फिल्मका लागि पुस महिना वास्तवमै फासफुस भएको छ । विदेशी फिल्म प्रदर्शनका लागि हलमा भिडिरहँदा नेपाली फिल्मको संख्या भने शून्य नै देखिन्छ ।  तीन हप्तादेखि हलमा नेपाली फिल्मको खडेरी लागेको छ ।यो पुसमा एउटै मात्र फिल्म हलमा प्रदर्शनमा आउने भएको छ । त्यो हो, साम्तेन भुटिया निर्देशित फिल्म 'सुस्केरा' । यसअघि मंसिरको एकै साता तीन-तीन वटा फिल्म प्रदर्शनमा आए । तर, पुसमा भने एउटै फिल्म मात्र छ । लामो समयदेखि प्रदर्शन मिति धकेलिएर 'सुस्केरा' पुस १८ मा सारियो । अहिलेसम्म फिल्मको कुनै प्रचारप्रसार देखिन्न । अब यो फिल्म पनि प्रदर्शनमा आउला नआउला टुङ्गो छैन । 'सुस्केरा' पनि प्रदर्शनमा आएन भने पुस नेपाली फिल्म क्षेत्रका लागि फासफुस नै हुने देखिन्छ । गत शुक्रबार बलिउड फिल्म 'गुड न्यूज'ले नेपाली हलको साख जोगायो । यही फिल्म पनि प्रदर्शनमा नआइदिएको भए हलवाला झिँगा धपाएरै बस्नुपर्ने अवस्था हुन्थ्यो । त्यसअघिको हप्तामा सलमान खान अभिनित फिल्म 'दबंग ३'ले हलमा कब्जा गर्‍यो । लगानी नै उठाउन हम्मेहम्मे पर्ने नेपाली फिल्मबाट के निर्माताहरुको विश्वास उडेको हो ?पुसमा एउटै नेपाली फिल्म नचलेको देख्दा निर्माता नेपाली फिल्ममा लगानी गर्न सचेत भएको देखिन्छ । त्यसैले त होला पुसपछि सिधै माघ तेस्रो हप्तामा हलमा नेपाली फिल्म प्रदर्शनमा आउँदैछ । माघ तेस्रो हप्तामा 'दि कर्मा' प्रदर्शनमा आउँदैछ । यद्धपि माघ महिनाकै चौथो हप्तादेखि प्रदर्शनमा आउने फिल्म 'सेल्फि किङ' र 'साङ्लो' चर्चामा छ । 