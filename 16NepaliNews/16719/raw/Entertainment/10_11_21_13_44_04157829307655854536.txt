काठमाडौँ — यस वर्षको चर्चित एवं विवादस्पद फिल्म 'जोकर'का अभिनेता ज्याकिन फिनिक्सले गोल्डेन ग्लोबमा उत्कृष्ट अभिनेताको अवार्ड जितेका छन् ।ड्रामा पट्टीको अवार्डमा उनले यसपाली क्यान फिल्म फेस्टिभलमा उत्कृष्ट अभिनेता घोषित भएका 'पेन एन्ड ग्लोरी'का एन्टोनियो बेन्डेरस र 'फोर्ड भर्सेस फरारी'का क्रश्चियन बेललाई पछि पारेका हुन् । गोल्डेन ग्लोबलाई धेरैले ओस्करको प्रिभ्यु पनि भन्ने गर्छन् । यस हिसाबले फिनिक्सले यस वर्ष ओस्कर पाउने संभावना रहेके अनुमान गर्न थालिएको छ । कमेडी तथा म्युजिकलमा 'रकेटम्यान'का लागि ट्यारों इगर्टनले यो अवार्ड पाए । अभिनेत्रीमा भने ड्रामा तर्फ फिल्म 'जुडी'की रेने जेल्वेगर र कमेडी तथा म्युजिकलमा 'दी फेयरवेल'का लागि वाकाफिना उत्कृष्ट घोषित भए । ड्रामा तर्फ साम मेन्डिसको पहिलो विश्वयुद्धका विषयको फिल्म '१९१७'ले आइरिसम्यान र जोकरलाई पछि पार्यो । निर्देशकमा पनि मेन्डिसले मार्टिन स्कोरसेजी र टोड फिलिप्सलाई पछि पारे । कमेडी तथा म्युजिकलमा क्वान्टेन टोरेन्टिनोको 'वान्स अपन अ टाइम इन हलिउड' उत्कृष्ट फिल्म घोषित भयो । यसै फिल्मका लागि टोरेन्टिनोले उत्कृष्ट पटकथाको अवार्ड पनि पाए । 'वान्स अपन अ टाइम इन हलिउड'कै लागि ब्रड पिटले सहअभिनेताको अवार्ड पाए । उनले यसमा टम ह्याङ्क्स र अल पचिनोजस्ता हस्तीलाई पछि पारे । 