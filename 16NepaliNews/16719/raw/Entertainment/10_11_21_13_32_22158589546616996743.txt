काठमाडौँ — बिहीबार निर्देशक अनुप बरालको रोजाइका २० फिल्म हामीले प्रस्तुत गरेका थियौं । यी फिल्म लकडाउनकै अवधिमा मात्रै हेर्नुपर्छ भन्ने छैन । तपाईंलाई मुड भएका बेला जुन बेला हेर्दा पनि हुन्छ । आज भने हामीले 'सँधै लकडाउनमा रहने' निर्देशक मीन भामको रोजाईका १० फिल्म सिफारिस गरेका छौं । मीन अरुबेला पनि घरबाट खासै बाहिर निस्किदैनन् । उनी घरमा बस्न आनन्द मान्छन् । त्यसैले यो लकडाउनले उनलाई खासै प्रभाव पारेको छैन । उनी घरमै फिल्मको स्क्रिप्ट लेख्छन्, फिल्म हेर्छन्, पुस्तक पढ्छन् । 'कालो पोथी' फिल्मबाट संसारभर चर्चा कमाएका मीन आफ्नो दैनिकी पहिल्यैदेखि लकडाउन रहेको बताँछन् । 'मेरो त जहिल्यै लकडाउन हो । अहिले लकडाउन झन गजब्ब भइरहेको छ । अरुबेला पनि घरमै बसिरहेको हुन्थें,' उनले भने । अहिले उनी फिल्महरु हेरिरहेका छैनन् । दर्शन र मानव अस्तित्वसम्बन्धि धेरैभन्दा धेरै पुस्तक पढिरहेका छन् । सेल्फ क्वारेन्टाइनमा स्क्रिप्ट लेखनसँगै कविता पनि लेख्दैछन् । ध्यान पनि गरिरहेका हुन्छन् । त्यससँगै खाना पकाउने र बगैंचाको हेरचाह गरेरै दिन बिताइरहेका छन् । लकडाउनमा बसेका फिल्मप्रेमी दर्शकका लागि उनले आफ्ना रोजाइका १० फिल्म यहाँ सिफारिस गरेका छन् । यस्ता छन् फिल्मसूची: १. २००१ : अ स्पेस ओडिसी (१९६८) निर्देशक : स्टान्ली कुब्रिक २. अमोर (२०१२) निर्देशक : माइकल हेनेकी ३. इन द मुड फर लभ (२०१३) निर्देशक : वङ कर वाई४. ब्लु इज द वार्मेस्ट कलर (२०१३) निर्देशक : अब्लेटिभ केसिस ५. स्प्रिङ, समर, फल, विन्टर एण्ड स्प्रिङ (२००३) निर्देशक : किम कि डुक ६. पोइट्री (२०१०) निर्देशक : लि चाङ दोङ ७. सिटिजन केन (१९१४) निर्देशक : आर्सन वेल्स ८. इरेजरहेड (१९७६) निर्देशक : डेभिड लिन्च९. मिरर (१९७५) निर्देशक : आन्द्रेई तारकोवस्की १०. टेस्ट अफ चेरी (१९९७) निर्देशक : अब्बास किरुस्तामी आफ्ना रोजाईका फिल्मबारे व्याख्या गर्न भने मीन त्यति रुचाउँदैनन् । 'किनकि यी फिल्महरु शब्दमा भन्दा पनि हेरेरै अनुभुत गर्ने फिल्हरु हुन्,' उनी भन्छन् । यीमध्ये कुब्रिकको मास्टरपिस '२००१ : अ स्पेस अफ ओडिसी' ले उनलाई फिल्म मेकिङको गहिराईमा जान प्रेरित गरेको थियो । 'यी फिल्मका निर्देशकहरुले त्यी आवाजहरु नबोलेका भए, खै कसले बोल्थ्यो होला ?' उनको मनमा प्रश्न उब्जिन्छ। यी सबै फिल्ममा निर्देशकको क्षमता, मजबुत फर्म र कन्टेन्ट छन् । एब्सर्ड र प्रभोकेटिभ फिल्मका घतलाग्दा दृश्यहरु छन् । परम्परागत र रियलिस्टिक मेकिङ यी फिल्ममा पाउन सकिन्छ। 