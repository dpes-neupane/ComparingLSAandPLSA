काठमाडौँ — तीव्र सहरीकरण र बस्ती विस्तारको चेपुवामा नदीनाला पर्न थालेपछि केहीअघि राजधानीको टेकु र कलंकी बस्तीमा बाढी पस्यो । पछिल्लो दशक मात्रै पनि काठमाडौंको ल्यान्डस्केपमा ठूलो उतारचढाव आएको छ ।खेतीयोग्य जमिन मासिँदै गएका छन् । हराउँदै गएका खेतका गरा अब तस्बिर, चित्र या स्मृतिभित्र खोतल्नुपर्ने समय आउँदै छ । यही समयलाई संकेत गर्छ सागर मानन्धरका पछिल्ला चित्रले । पुल्चोकस्थित फ्रान्सेली केन्द्रमा जारी ‘फ्रान्स–नेपाल’ शीर्षकको दुईदेशीय कला प्रदर्शनीमा मानन्धरले ‘खेतका कथाहरू’ अन्तर्गत चारवटा सिरिजमा काठमाडौं उपत्यकाको खेतका कथा प्रस्तुत गरेका छन् । स्वयम्भू डल्लुका मानन्धर खेतका गरा नियाल्दै हुर्के । बितेका एक दशकमै उनले खेतका धेरै दृश्य हेरफेर भएको देखे । हेर्दाहेर्दै धान फल्ने खेतमा ठूलाठूला भवन बने । अहिले बाँकी खेत पनि बाँझो र थुप्रै टुक्रामा विभाजित छन् । ‘तीव्र सहरीकरणका कारण उब्जनी दिँदै आएको खेतको महत्त्व मान्छेले भुल्दै गएका छन्,’ उनले आफ्नो कलाबारे भने, ‘मेरो कलाले खेतको कथामा केही परिवर्तन त आउँदैन होला तर खेतप्रतिको मेरो लगाव भने मैले चित्रमा पोखेँ ।’अमूर्त शैलीमा एक्रेलिक माध्यममा बनाइएका चित्र हेर्दा कहीँ खेतकै गराको भान हुन्छ, कहीँ चाहिँ प्लटिङले कुरूप बनाएको खेतको आभास हुन्छ । यो सिरिजमा उनले खेतमा भिन्नाभिन्नै रङ प्रयोगमा ल्याएका छन् । कतै रातो, कतै हरियो, कतै निलो छ भने कतै खैरोजस्ता थुप्रै रङ छन् । रङकै माध्यमबाट खेतको सौन्दर्य झल्काउन खोजेको मानन्धर बताउँछन् । ‘समय र मौसमअनुसार खेतका रूपरङ र स्वरूपमा परिवर्तन आइरहन्छ,’ उनी भन्छन्, ‘बिहान हेर्दा एउटा रङमा देखिने खेत राति अर्कै रङको देखिन्छ । धान रोपेका बेला देखिने खेतको रङ धान पाकेका बेला देखिँदैन । त्यतिखेर अर्कै रङ र दृश्य छाइसकेको हुन्छ ।’ खेत सिरिजमै उनले धान उब्जनी प्रक्रियादेखि किसानको परिश्रमसमेत झल्काउन खोजेका छन् । प्रायः ल्यान्डस्केपमा रमाउने चित्रकार बिके नरबहादुर भने प्रदर्शनीमा हिमाल सिरिजसहित उपस्थित छन् । उनी प्रायः हिमाललाई मात्रै कलामा उतार्दैनन्, हिमाली जनजीवन, सम्पदा र सांस्कृतिक पक्षको छनक दिन्छन् । साँघुरा हिमनदी, साँघु, छ्योर्तन, दर्ज्युजस्ता पक्ष कहीँ न कहीँ आएकै हुन्छन् । यसपटक उनले हिमालमाथिको आकाशमा दर्ज्युको रङको प्रभावलाई प्रस्तुत गरेका छन् । अग्रज कलाकार किरण मानन्धरले पनि प्रदर्शनीमा ‘लभ एन्ड इमोसन’ शीर्षकका चित्र राखेका छन् । हल्का फिगरसहितका अमूर्त शैलीमा तयार भएका उनका कलामा विशेष गरी नारी भाव र मनोविज्ञान अभिव्यक्त हुन्छ । ‘हाम्रो समाज र संस्कृतिमा नारीलाई शक्तिको प्रतीक मानिन्छ,’ उनले भने, ‘त्यही भएर नारीलाई नै केन्द्रमा राखेर कलाकर्मलाई निरन्तरता दिइरहेको छु ।’ प्रायः उनी कमलको फूलसित महिलासँग दाँजेर भाव अभिव्यक्त गर्छन् । प्रदर्शनीमा फ्रान्सेली चित्रकार भिसेन्टको ‘इन्काउन्टर,’ ‘फ्लावर इन वाइल्ड,’ ‘विन्टर फ्लावर,’ ‘मारियान्ने’ शीर्षकका कलाकृति राखिएका छन् । प्रदर्शनी दस दिन जारी रहनेछ । 