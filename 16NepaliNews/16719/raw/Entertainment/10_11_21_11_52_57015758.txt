
देवीथान म्युजिक प्रालिले निर्माण गरेको नयाँ गीत ‘सुनको कचौरी’ सार्वजनिक कार्यक्रममा श्रष्टाहरुलाई सम्मान गरिएको छ । संगीतकार राजनराज सिवाकोटी र उनको टिमले उद्योगपति डाक्टर विनोदकुमार चौधरी, कलाकार निर शाह, हरिवंश आचार्य, मदनकृष्ण श्रेष्ठलाई नेपाली कला, साहित्य क्षेत्रमा योगदान गरेको भन्दै सम्मानित गरेको हो ।
उनीहरुलाई कदरपत्र, दुर्गाको प्रतिमा र दोसल्ला ओडाएर सम्मान गरिएको थियो । सार्वजनिक गीत ‘सुनको कचौरी’मा मदनकृष्ण श्रेष्ठ र मिलन नेवारको स्वर, राजनराज सिवाकोटीको शब्द तथा संगीत छ ।
राजेश पूमा राइको निर्देशनमा तयार भएको गीतको भिडियोमा मदनकृष्ण श्रेष्ठ र गौरी मल्लको अभिनय हेर्न सकिन्छ । भिडियोमा उत्सव दाहालको छायांकन, विकास दाहालको सम्पादन छ । सन्तोष राजबाक यो भिडियोका कोरियोग्राफर हुन् ।
गीत सार्वजनिक कार्यक्रममा उपस्थित श्रष्टाहरुले गीत र भिडियोको खुलेरै प्रशंसा गरेका थिए ।

