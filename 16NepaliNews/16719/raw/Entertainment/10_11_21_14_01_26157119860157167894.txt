काठमाडौँ — बलिउड अभिनेत्री राधिका आप्टे अहिले फिल्मका कारणभन्दा पनि वेब सिरिजका कारण बढी चर्चामा छिन् । पछिल्लोपटक ब्याक–टु–ब्याक हिट फिल्महरू ‘कबाली’, ‘प्याडम्यान’, ‘अन्धाधुन’ दिएकी भए पनि ती फिल्मको जस भने फिल्मका अभिनेतालाई बढी गइदियो । राधिका छायामा नै परिन् । बरु नेटफ्लिक्सले उत्पादन गरेका सिरिजहरू ‘सेक्रेड गेम्स’ र ‘घोल’ बाट बढी लाइम लाइटमा आएकी छन् । हालै मात्र नेटफ्लिक्सकै ‘लस्ट स्टोरिज’ बाट इन्टरनेसनल एम्मी अवार्डमा समेत उत्कृष्ट अभिनेत्रीको नोमिनेसनमा परेकी थिइन् ।अभिनयकी खानी राधिका स्वभावले बोल्ड लेडी मानिन्छिन् । प्राय: भूमिका पनि उनका त्यस्तै नै हुने गर्छन् । ग्ल्यामरको दुनियाँमा भए पनि राधिका फेसनको मामिलामा भने चुजी छैनन् । उनले आफूलाई फेसनप्रति खासै ठूलो रुचि नभएको हालैको एक अन्तर्वार्तामा खुलाएकी छन् । ‘फेन्सी कपडामा मलाई पैसा खर्च गर्न मन लाग्दैन,’ ३४ वर्षीया अभिनेत्रीले भनेकी छन् । उनले यस्तोसम्म खुलासा गरिन् कि विवाहमा हजुरआमाको पुरानो साडी लगाएकी रहिछन् । ‘एक त मलाई नयाँ कपडामा पैसा खन्याइहालौंजस्तो पनि लाग्दैन । अर्को कुरा, हजुरआमाप्रति मेरो अगाध प्रेम छ । त्यसैले पनि विवाहमा उहाँकै सारी लगाउँदा आफूलाई बढी सहज लाग्यो । मन पर्‍यो ।’ जब कि उनले हजुरआमाको उक्त मराठी सारी पुरानो मात्रै नभई प्वाल नै प्वाल परेको समेत बताइन् । सन् २००५ मा ‘वाह, लाइफ हो तोह ऐसा’ मार्फत् बलिउड छिरेकी राधिकाले आफूलाई पैसा जति नयाँ कपडा किनेर सक्ने खालको युवतीमा नपर्ने बताउँदै विवाहका लागि केवल एक जोर कपडा किनेको जिकिर गर्दै त्यो पनि रिसेप्सन पार्टीका लागि रहेको बताइन् । भनिन्, ‘त्यसको मूल्य पनि १० हजार भारुभन्दा बढी थिएन ।’ – एजेन्सी