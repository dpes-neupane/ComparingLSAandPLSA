मोरङ — कालिकोटको तिलागुफा–३ मा द्वन्द्वका बेला लुकाएर राखिएको बम बारी खन्ने क्रममा विस्फोट हुँदा स्थानीय आनन्द पाण्डेले २०६७ असार २ गते दुवै आँखा गुमाए । यस्तै, दाङको लमही–२ की अनिता चौधरीले २०६३ को माघी पर्वमा बंगुर काटेको हेर्ने क्रममा बम विस्फोट भएर दायाँ हात गुमाइन् । यस्तै, कपिलवस्तुको बुद्धभूमि–२ की तुल्सी परियारले २०६२ वैशाख २ गते जनयुद्धकालमा सेनाले बिछ्याएको बारुदी सुरुङ पड्कँदा बायाँ खुट्टा गुमाइन् ।द्वन्द्वका कारण अपांगता भएकाहरूको राष्ट्रिय सञ्जाल काठमाडौंले शनिबार विराटनगरमा उनीहरूको कथा–व्यथा समेटिएको अडियो र फोटो प्रदर्शनी आयोजना गर्‍यो । प्रदर्शनीमा सहभागी अनिताले ‘गरिब भए पनि आमाबुबाले जसोतसो आफ्नो उपचार गराएका’ बताइन् । ‘जनयुद्धकै कारण हामीजस्ता अनेकौं व्यक्तिहरूले शरीरका विभिन्न अंगहरू गुमाएका छन् तर तिनीहरूको यकिन तथ्यांक छैन,’ उनले भनिन्, ‘राज्यले हामीलाई द्वन्द्वपीडितको सूचीमा समेत राखेको छैन, न त उपचारका लागि समेत सहयोग गरेको छ ।’ राज्य वा विद्रोही पक्ष जुनसुकैका कारण ज्यान गुमाउने तथा अंगभंग हुनेलाई सरकारले नहेरेको उनको गुनासो छ । उनीहरूजस्ता शान्तिवार्तापछिका विस्फोटमा घाइते र अंगभंग भएकालाई सरकारले द्वन्द्वपीडितको सूचीमा राखेका छैनन् । जसले उनीहरू दोहोरो मारमा परेको गुनासो गर्छन् । उनीहरूले राज्यबाट कुनै किसिमको सुविधा नपाउनुका साथै इतिहासमा कतै नाम पनि नरहेको बताउँछन् । सञ्जालका अध्यक्ष सुरेन्द्र खत्रीले १० वर्षे जनयुद्धका कारण शान्तिवार्तापछि ज्यान गुमाएका, अंगभंग र घाइते भएकाहरूलाई राज्यले बेवास्ता गरेको गुनासो पोखे । ‘द्वन्द्वको असर भोगेका हामीजस्ता नागरिकलाई राज्यले नै बेवास्ता गरेपछि कसलाई के भन्नु,’ उनले भने, ‘यी यस्ता पीडितहरूको कथा र व्यथा समेटिएको अडियो र फोटो प्रदर्शनी गत वर्षदेखि सुरु गरेका छौं ।’ 