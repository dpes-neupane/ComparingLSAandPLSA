काठमाडौँ — त्रिकोणात्मक प्रेमकथामा आधारित फिल्म ‘लभ यु हमेशा’ को ट्रेलर शुक्रबार सार्वजनिक गरिएको छ । कात्तिक २२ देखि नेपालभर र त्यसको एक साताअघि नै भारतमा प्रदर्शन हुने तयारीमा रहेको फिल्मलाई भाष्कर प्रधानले निर्देशन गरेका हुन् । फिल्ममा अभिनेता यशराज गराच, अभिनेत्री फिजा योञ्जन, ऋचा थापा तथा हास्यकलाकार गोपाल ढकाल ‘छन्दे’ लगायतको अभिनय रहेको छ । निर्देशक प्रधानकै लेखन रहेको फिल्मलाई यवन गुरुङले निर्माण गरेका हुन् । रिलिजको संघारमा आक्रामक प्रचारप्रसारमा रहेको फिल्मले यतिबेला फेसबुक प्रोफाइलमा ‘लभ यु हमेशा’ को फ्रेम राख्नेमध्ये हरेक साता एकजना दर्शकलाई २५ सय रुपैयाँ उपहार प्रदान गर्ने घोषणा गरेको छ । 