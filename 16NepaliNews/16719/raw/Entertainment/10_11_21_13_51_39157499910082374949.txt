(इलाम) — मंसिरे चिसो बढ्दै गएको बेला इलाममा हुस्सु कुहिरोले आक्कलझुक्कल घुम्टो ओडाउँछ । बादलुको घुम्टो र पारिलो घामको लुकामारीबीच पाइने इलामको सौन्दर्य बिछट्टको हुन्छ । यही प्राकृतिक छटामा पुल्किँदै प्रदेश १ का पर्यटकीय स्थलहरूको प्रवर्द्धनमा आएको सेलेब्रिटी टोलीले इलामको रमणीयतासँगै यहाँको संस्कृतिसँग पनि खेलेरै रमाइलो साटे ।माइखोला तीनपटक तर्दै सन्दकपुर–५ को ढापपोखरी पुग्नासाथ ठूलो संख्यामा उपस्थित स्थानीयको न्यानो स्वागतले चिसो बिर्सिएका उनीहरूले डुंगामा फन्को मार्नुसँगै लिम्बू जातिको परम्परागत ढोल नाचको स्वाद चाखे । टिममा सहभागी रकस्टार अभया सुब्बाका लागि ढोलनाच नौलो थिएन । तर मिस युनिभर्स नगमा श्रेष्ठ, मिस नेपाल युनिभर्स शुभेक्षा खड्का, मिस एसिया युनिभर्स पिंकी राजगढियालगायतलाई नौलो थियो त्यो दृश्य ।निर्धारित सेडुलभन्दा झन्डै ३ घण्टा ढिलो मात्र ढापपोखरी प्रवेश गरेका उनीहरू समयको परवाह नगरी ढोलनाचमा मस्त रहे । आफैं ढोल भिरेर स्थानीयसँगै तालमा ताल मिलाउन पाएकोमा दंग देखिएका सेलेब्रिटीको प्रस्तुतिले उपस्थितलाई झन् हौस्यायो । अझ शुभेक्षाले मादलको तालमा ढोल बजाउँदै दिउँसो भट्याएको दृश्यले सबैलाई रोमाञ्चित बनाएको थियो ।इम्याजिन नेपालको समन्वयमा ‘पहिले देश घुमौं अनि मात्र विदेश’ नाराका साथ पूर्व दौडाहामा रहेको टोलीलाई सन्दकपुरको डाँडा चुम्न निक्कै हतारो थियो । तर त्यस तल स्थानीयले लामो प्रयासमा थालेको पर्यटन अभ्यास, रहनसहन, कलासंस्कृति र मौलिकतासँगै देखाएको न्यानो आतिथ्यले लक्ष्य पुग्न ढिलाइ गरिरहेको थियो ।स्करपियोलाई छोप्ने गरी बनाएको छालको आनन्दमा एउटै माईखोला तीन पटक पार गर्दाको रोमाञ्चकतासँगै सन्दकपुरतर्फ तन्कादा अर्को गन्तव्य थियो मावुको तीनकुने । करिब ४ बजेसम्म ब्रेकफास्टको भरमा थकित उनीहरू गुन्द्रुकको अचार, दही, किवी फल र स्थानीय अर्गानिक उत्पादनसँगैको सामीप्यतामा पुग्दा भने सबै चिन्ता हटेको महसुस गर्दै थिए ।धुम्म परेको दिनले साँझतर्फको यात्रा छोट्याउँदै गर्दा सिंगो टोली तीनकुने छिटो छाड्न चाहन्थ्यो । तर लामो प्रतीक्षामा रहेर गाउँको उत्पादन चखाएर मात्र चित्त नबुझाएका स्थानीय अर्ग्यानिक संस्कृति पनि पस्कन चाहन्थे । यही मेसोमा सुरु हुर्रा नाचको रौनक । मगर जातिको परम्परागत पहिरनसहित हुर्रा नाचको रौनकताले फेरि उनीहरूलाई गाडीबाट उतार्‍यो ।स्थानीय कलाकारसँगै उपस्थित सबै सेलिब्रेटीले तालमा ताल मिलाउँदा थप आधा घन्टा बितेको पत्तै भएन । ‘गोजीमा दाम छैन ...’ गीतमा कम्मर मर्काएकी प्रमिता राना पनि हुर्रा नाचसँगै प्रशंसकसँग सेल्फी खिच्न नै व्यस्त देखिन्थिन् । आगन्तुकले जति रमाइलो गरे उति आनन्दित बन्दै थिए स्थानीय । ‘यहाँको प्राकृतिक छटा र सांस्कृतिक विविधतालाई आगन्तुकले निको मानिदिए भने यहाँको पर्यटनले गति लिनेछ,’ पर्यटक र कलाकारलाई हौस्याउँदै रहेका गाउँपालिका अध्यक्ष उदय राईले भने ।साँझ अबेर सन्दकपुर पुगेको टोलीले बिहान झुल्के घामसँगै सगरमाथादेखि कञ्चनजंघा, कुम्भकर्ण अनि नेपाल, भारत र भुटानका ६० वटा जति हिमालको लस्कर देखेपछि फुरुङ्ग बन्यो भ्रमण टोली । अर्को दिन माइमझुवाको बाटो भएर माइपोखरी हुँदै अन्तु पुग्ने क्रममा देउराली बजारमा फेरि सुरु भयो शेर्पा जातिको परम्परागत नाच । उसैगरी थकान बिर्सेर सहभागीले स्थानीय कलाकारलाई साथ दिए ।‘यात्रामा रहेका सबैले आ–आफ्नो क्षेत्रबाट देशविदेशमा यो क्षेत्रको प्रचार गर्ने छन्,’ टोलीका संयोजक स्वरूप केसीले भने, ‘इम्याजिन नेपालले यसअघि पनि नेपालका थुप्रै पर्यटकीय क्षेत्रको प्रवर्द्धनमा सघाएको छ ।’ पूर्वी पहाडको एड्भेन्चरमा निस्किएको करिब ५ दर्जनको टिममा बैंकर्स, ब्लगरलगायत विभिन्न क्षेत्रमा ख्याति कमाएकोहरूको सहभागिता थियो । 