काठमाडौँ — 'कालीगण्डकी बचाऔं अभियान'ले स्रष्टाहरुलाई समेट्दै कविता आह्वान गरेको छ । कालीगण्डकीको अवैध दोहन तथा नदी सभ्यता नै नामेट पार्न खोजिएको भन्दै केही महिनायता 'कालीगण्डकी बचाऔं अभियान' चलिरहेको छ । अहिले सामाजिक सञ्जालमा विभिन्न क्षेत्रबाट कविहरुले कालीगण्डकी सम्बन्धित कविता लेखिरहेका छन् । नदी संरक्षण र अभियानमा ऐक्यबद्धताका लागि कविता आह्वान गरिएको मुख्य अभियन्ता आरके अदीप्त गिरीले बताए । 'देशभरका र देशबाहिर रहेका कविहरुको पनि सहभागिता रहोस् भनेर कविता आह्वान गरेका हौं,' गिरीले भने । उनका अनुसार प्राप्त कविताबाटै 'नदी सप्तक' कवितासङ्ग्रह पनि प्रकाशन गरिनेछ । 'कुनै वैज्ञानिक अध्ययन/अनुसन्धानबिनै सुरु गरिएको प्रलयकारी कालीगण्डकी डाइभर्सन योजना र विगत केही दशकदेखि कालीगण्डकीको आँत र गर्वमा नै असर गर्ने गरी गरिएको गैरकानुनी दोहन यसैको परिणाम हो । कालीगण्डकी डाइभर्सनद्वारा राखिएको सिँचाइ एवम् विद्युत उत्पादनको लक्ष्य स्थानीय पानीको स्रोतबाट समेत पूरा गर्न सकिने सुझाव विज्ञहरुले दिइरहँदा सरकारले डाइभर्सनकै ढिपी कस्नु कालीगण्डकीमाथिको कुदृष्टि बाहेक केही होइन,' अभियानद्वारा जारी विज्ञप्तिमा भनिएको छ, 'यो परियोजनाले कालीगण्डकीमा निर्भर जीवन, परियोजनास्थलभन्दा तल्लो क्षेत्रमा जमिनमुनिको पानीको भण्डारण रित्तिने, जैविक विविधतामा संकट ल्याउने र धार्मिक स्थलहरुलाई संकटमा पार्ने काम गर्छ ।' प्राप्त कवितालाई डिजिटल कन्टेन्ट (पोस्टर कविता) का रुपमा फेसबुकमा सार्वजनिक गरिने अभियन्ता गिरीले बताए । 