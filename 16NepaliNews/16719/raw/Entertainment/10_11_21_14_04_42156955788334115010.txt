(काठमाडौं) — नेपाली साहित्यिक कृतिमाथि फिल्म बन्ने परम्परा पुरानै हो  । बालकृष्ण समको नाटककृति ‘प्रेमपिण्ड’, डायमन शमशेरको उपन्यास ‘सेतोबाघ’, ‘वसन्ती’, बीपी कोइरालाको ‘तीनघुम्ती’, लीलबहादुर क्षत्रीको ‘बसाइँ’ जस्ता कृतिहरूमाथि फिल्म बनिसकेका छन्  ।यही पंक्तिमा नयनराज पाण्डेको उपन्यास ‘सल्लीपिर’ थपिने भएको छ । हिमाली समाज, संस्कृति र समस्या समेटिएको उपन्यासमाथि चलचित्रकर्मी अशोक थापाले फिल्म निर्देशन गर्न लागेका हुन् । फिल्मको नाम भने ‘सांग्रिला’ राखिएको उनले जनाए । यसअघि ‘द कोरियन ड्रिम’, ‘ब्युरिड इन टियर्स’, ‘ड्रिम एन्ड रियालिटी’, ‘ओ हान रिभर’ लगायतका डकुमेन्ट्री फिल्म बनाइसकेका अशोकको यो पहिलो फिचर फिल्म हो । कोरियाको आप्रवासी कथा समेटिएको ‘द कोरियन ड्रिम’ का अल जजिरा इन्टरनेसनल डकुमेन्ट्री फेस्टिभल, बगदाद इन्टरनेसनल फिल्म फेस्टिभल, ढाका इन्टरनेसनल फिल्म फेस्टिभल, क्यानडा इन्टरनेसनल फिल्म फेस्टिभललगायत आधा दर्जन बढी फेस्टिभलबाट उत्कृष्ट अवार्ड पाइसकेका थापाले नेपाली हिमाली समाजको कथा अझै फिल्ममा राम्रोसँग आउन नसकेको बताउँदै ‘सल्लीपिर’ उपन्यासमा आफ्नो मन गएको बताए । ‘अन्तर्राष्ट्रिय रूपमा पनि हाम्रो हिमाली समाजको कथा रोचक बन्न सक्छ,’ उनले भने, ‘त्यही भएर यो कृति छानेका हौं ।’ अनुप सुवेदी र निर्देशक थापाकै पटकथा रहने फिल्म एम मिडियाले निर्माण गर्न लागेको हो । शनिबार राजधानीमा फिल्मको अडिसन हुँदै छ । झन्डै डेढ वर्ष लगाएर पटकथा तयार पारिएको फिल्मको छायांकन आउँदो डिसेम्बरदेखि हुने थापाले जनाए । ‘मुस्ताङ, मनास्लु र मनाङमा लोकेसन हेरेर भर्खरै फर्केका छौं,’ उनले भने, ‘संसारमा धेरैजसो राम्रा फिल्म कृति आधारित छन् । सांग्रिलाले नेपाली कन्टेन्टलाई घरेलु र अन्तर्राष्ट्रिय दुवै बजारमा प्रवर्द्धन गर्नेप्रति हामी विश्वस्त छौं ।’