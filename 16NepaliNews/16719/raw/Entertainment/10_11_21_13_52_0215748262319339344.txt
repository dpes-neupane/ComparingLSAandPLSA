काठमाडौँ — हरेक शनिबार काठमाडौं उपत्यकाका सम्पदा चाहर्दै कला सिर्जना गर्दै हिँड्ने चित्रकार दीपेन्द्रमान बनेपाली तिनै सम्पदा चित्र लिएर यतिबेला बंगलादेश पुगेका छन् । राजधानी ढाकामा शनिबारदेखि जारी अन्तर्राष्ट्रिय कला महोत्सवमा नेपालका तर्फबाट उनले सहभागिता जनाएका हुन् ।उनका अनुसार महोत्सवमा नेपाल, भारत र बंगलादेशका कलाकारहरू सहभागी छन् । बनेपालीले नेपालको भिन्नै स्टल निर्माण गरी धार्मिक–सांस्कृतिक सम्पदासँग सम्बन्धित कला, संस्कृति र सीप झल्काउने कलाकृति राखेका छन् । नेपाली हिमाल, मन्दिर, जीवनशैली झल्किने चित्र पनि राखिएको उनले म्यासेन्जरमा बताए । भक्तपुर ठिमीका बनेपालीले नेपाली ढाका टोपी, झन्डा, हस्तकलाका सामग्रीको स्टल पनि राखेका छन् ।‘नेपाललाई बुद्धको भूमिका रूपमा चिनाउने पनि ध्येय हो,’ उनले भने, ‘त्यही भएर आफ्नो स्टलमा लुम्बिनी र बौद्धनाथको चित्र मात्र होइन, बौद्ध तोरणसमेत झुन्ड्याएको छु ।’ नेपाली स्टलमा भ्रमण गर्नेहरूका लागि सिंगै नेपाल महसुस हुने गरी कला सामग्री राखिएको उनले दाबी गरे । भ्रमण वर्ष नजिकिँदै गर्दा यस्ता महोत्सवले नेपाल प्रवर्द्धन गर्ने बताउँदै उनले महोत्सवका अतिथिहरूलाई नेपालका तर्फबाट ढाका टोपी उपहार दिएको पनि उल्लेख गरे । महोत्सव शुक्रबार सकिँदै छ ।