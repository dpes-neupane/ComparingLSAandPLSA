काठमाडौँ — आफैंले लेखेको नाटक 'पानीफोटो'मा व्यस्त थिए कलाकार खगेन्द्र लामिछाने । आफ्नो पहिलो निर्देशन रहेको फिल्मको काम अगाडि बढ्न  सकेन । सरकारले लकडाउन घोषणा गरेसँगै फिल्मको काम स्थगित गरेर उनी घरतिरै छन् ।नयाँ फिल्मको स्क्रिप्ट लेख्दैछन् । नयाँ प्रोजेक्ट आगामी दशैंबाट छायांकनमा जाने तयारी छ । आफ्नो लकडाउन स्क्रिप्ट लेखेरै बितिरहेको उनी सुनाउँछन् ।  'म काठमाडौंमै छु । दशैंपछाडि गर्ने भनेको प्रोजेक्टको स्क्रिप्टमा छु । अहिले त्यही स्क्रिप्टको रि-राइट गरिरहेको छु' उनले भने । खगेन्द्र 'बधशाला', 'टलकजंग भर्सेज टुल्के' र 'पशुपतिप्रसाद'जस्ता फिल्मबाट स्थापित भएका कलकार हुन् । खगेन्द्र पुस्तकका लेखक पनि हुन् । उनले लेखेको पछिल्लो फिल्म 'धनपति' हो भने उनको कथासंग्रह 'फूलानी' प्रकाशित छ ।  यो लकडाउनको अवधि अधिकांश फिल्मप्रेमी दर्शकका लागि त फिल्म हेर्ने गज्जबको समय नै हो । लकडाउनमा रहेका दर्शकका लागि यहाँ खगेन्द्रले आफूलाई मनपरेका १० फिल्म सिफारिस रेका छन् । यी फिल्महरु उनले कुनै धेरै अगाडि हेरेका हुन् भने केही हालसालै ।   उनी फिल्म हेरेपछि दर्शकले फिल्मप्रति आफ्नै धारणा बनाउनुपर्ने मान्यता राख्छन् । त्यसैले तल दिएका फिल्ममाथि उनले कुनै धारणा दिएका छैनन् । 'यी फिल्म मैले हेरेर रिकमेन्ड गरें, अब दर्शकले आफ्नो तरिकाले हेर्ने हो । दर्शकले फिल्म हेरेर आफ्नो धारणा आफैं बनाउन जरुरी हुन्छ । फिल्ममात्र होइन पुस्तक पढ्दा अथवा नाटक हेर्दा होस्, मूल्यांकन आफैंले गर्ने हो,' उनले भने । लकडाउनको खाली समय फिल्मप्रेमी दर्शकका लागि उनले दिएको फिल्महरु असली खुराक हुन सक्छन् । यस्ता छन् खगेन्द्रको रोजाइका फिल्म : १. बाइसाइकल थिफ्स, निर्देशक : भिट्टेरियो डेसिका, इटाली २. द व्बोइ इन्द द स्ट्रिप्ड पाइजामा, निर्देशक : मार्क हरमन, बेलायत३. द टर्मिनल, निर्देशक : स्टिवन स्पिलवर्ग, अमेरिका४. द बिज्रेज अफ मेडिसन काउन्टी, निर्देशक : क्लिन्ट इस्टवुड, अमेरिका ५. ह्वाट्स इटिङ गिलबर्ट ग्रेप, निर्देशक : लेसी ह्यालस्ट्रोम, अमेरिका६. रसोमन, निर्देशक : अकिरो कुरोसावा, जापान ७. प्यारासाइट, निर्देशक : बोङ जोन हु, कोरिया ८. पाथेर पांचाली, निर्देशक : सत्यजित रे, भारत ९. फोरेस्ट गम्प, निर्देशक : रोबर्ट जेमिक्स, अमेरिका १०. नुमाफुङ, निर्देशक : नवीन सुब्बा, नेपाल 