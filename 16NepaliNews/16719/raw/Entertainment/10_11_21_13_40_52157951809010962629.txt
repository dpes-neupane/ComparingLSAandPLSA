काठमाडौँ — मिस नेपालको फिल्मी करिअर सुखद छैन । मलिना जोशी र सृष्टि श्रेष्ठ पछिल्ला उदाहरण हुन् । यही यथार्थबीच सन् २०१७ मा मिस नेपालको ताज पहिरिएकी निकिता चण्डकले अभिनय रोजिन् । तर पहिलो पाइलामै ठेस लाग्यो । ‘रानीमहल’मा अनुबन्ध भइन्, आधाआधी सुटिङ पनि सकियो, तर निर्माता र वितरकको लफडाले फिल्म अलपत्र पर्‍यो । अब यो फिल्म हलसम्म आइपुग्ने सम्भावना देखिन्न ।निकिताले हरेस खाइनन् । विराज भट्टसँग काम गरिन, ‘साङलो’मा । विराजले नै निर्देशन गरेको फिल्म एक्सनप्रधान हुने भइहाल्यो । धन्न ! ट्रेलरमा निकितालाई पनि महत्व दिइएको देखिन्छ । तर प्रदर्शन मिति नजिकिँदै गर्दा अनेक संशय बढिरहेको छ । केहि समयदेखि नेपाली फिल्मको व्यापार सुख्खा छ । अर्कोतिर, कुनै जमानाका स्टार विराजको फिल्मलाई मल्टिप्लेक्स हलले पर्याप्त शो दिन पक्कै अन्कनाउनेछन् । त्यसमाथि फिल्मको ट्रेलर र गीतले अपेक्षाकृत चर्चा बटुलेको छैन । यस्तो बेला ‘साङलो’को व्यापार कस्तो होला ? रिलिजका हिसाबले पहिलो फिल्म हुने भएकाले पनि यसको व्यापारले निकिताको आगामी यात्रामा अर्थ राख्नेछ । यद्यपी प्रमोशनमा उनको सक्रियता भने प्रसंशीय छ ।‘साङलो’ माघ २४ गते प्रदर्शन हुँदैछ । 