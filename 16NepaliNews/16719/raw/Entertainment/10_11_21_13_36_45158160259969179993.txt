काठमाडौँ — पहिलोपटक नेपाल आएका बलिउड निर्देशक प्रकाश झाले फिल्मको आर्ट फर्मसँग रमाउन आफू तेस्रो नेपाल अन्तर्राष्ट्रिय चलचित्र महोत्सव (निफ)मा सहभागी भएको बताएका छन् । उनी निफका मुख्य निर्णायक समेत हुन् ।राष्ट्रिय सभा गृहमा आयोजित निफको उद्घाटन कार्यक्रममा उनले आफ्नो नेपालसँग छुट्टै सम्बन्ध रहेको बताए । 'मेरो गाउँ नेपाल सिमाना नजिक ‍पर्छ । सानोमा हामी धेरैपटक त्यो सिमाना नाघेर गाई चराउन नेपाल आउँथ्यौं,' उनले भने, 'अहिले फेरी यो फिल्मको उत्सवका लागि नेपाल आएँ । सांस्कृतिक रुपले भिन्न-भिन्न फिल्म हेर्न उत्सुक छु ।'कार्यक्रममा सभामुख अग्नि सापकोटा, कलाकार नीर शाह, निफ अध्यक्ष केपी पाठकलगायत फिल्मकर्मीको उपस्थिति थियो । कार्यक्रममा उपस्थित हलिउड निर्माता लरेन्स कासानोफ नेपाली फिल्मकर्मीलाई आफ्नै कथा भन्न उत्साहित थिए । कोरियन फिल्म 'प्यारासाइट'ले ओस्कार जितेको उदाहरण दिँदै उनले भने 'नेपालसँग संस्कृति छ । प्रविधि छ अनि प्रतिभा पनि । यी सब मिलाएर तपाईंले आफ्नो कथा भन्न सक्नुभयो भने ओस्कार टाढा छैन । मलाई लाग्छ संसारलाई भन्नुपर्ने धेरै कथा छन् नेपालसँग ।'हलिउड निर्माता लरेन्स कासानोफ । तस्बिर सौजन्य : आर्यन विमलीत्यस्तै अध्यक्ष केपीले भने गत वर्षभन्दा यसवर्ष प्रदर्शन गर्ने फिल्मको संख्या थपिँदै गएको र अन्तर्राष्ट्रिय फिल्मकर्मीको संख्या पनि बाक्लो रहेको बताए । 'विश्वका कथाहरुको कथ्य उत्सव भनेर नारासहित हामी अघि बढेका छौं, यो वर्ष,' उनले भने ।निफको सुरुवात नै 'द कम्पोजर' भन्ने चाइनिज फिल्मबाट भएको छ । फेस्टिभलमा ४० देशका ८० फिल्म देखाइँदैछ । पाँच दिनसम्म चल्ने फेस्टिभलमा निर्देशक झाले भने फिल्म सम्बन्धि मास्टर कक्षा पनि लिँदैछन् । 