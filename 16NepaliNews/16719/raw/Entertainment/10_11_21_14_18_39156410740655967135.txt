काठमाडौँ — नेपाली हस्तकलालाई प्रवर्द्धन गर्ने प्रभावकारी सोचका लागि सारस अधिकारीले ‘योङ ग्लोबल पायोनियर्स (वाईजीपी)’ छात्रवृत्ति पाएका छन् ।  विश्वभरिका युवा वर्गलाई लर्निङ जर्नीको रूपमा गरिने कार्यक्रमका लागि उनलाई कार्ल्सवर्ग फाउन्डेसनले छात्रवृत्ति दिएको हो । विश्वभरका सहभागीबाट २३ वर्षीय अधिकारी छानिएकोमा गोर्खा ब्रुअरीले अभिनन्दनसहित उनलाई प्रोत्साहन गरेको हो । वाईजीपी युवा केन्द्रित विश्वव्यापी कार्यक्रम हो । सारसले विभिन्न देशका प्रतिनिधिका साथ ३ साता तान्जनियामा स्थानीय सहभागीसँग भेट्न, विश्वविद्यालय तथा बिजनेस हाउस भ्रमण गर्न र युवा उद्यमीसँग अनुभव साटासाट गर्न मौका पाउने छन् । ‘कार्यक्रमले उत्कृष्ट प्रतिभाका लागि विश्वभरि नेटवर्क पनि बनाउँछ,’ गोर्खा ब्रुअरीका बजार निर्देशक वैभव शर्माले भने । कार्ल्सवर्ग फाउन्डेसनले विभिन्न ग्लोबल ट्यालेन्ट नेटवर्क निर्माण गर्नका लागि प्रायोजन गर्ने वाईपीजी गैरनाफामूलक संस्था हो । संस्थाले भविष्यका जिम्मेवार नेतृत्वलाई अन्तरदृष्टि, अन्तरसांस्कृतिक दक्षताका साथै छुट्टै पहिचान बनाउन सहयोग पुर्‍याउँछ । ‘हामी विश्वव्यापी अन्तरदृष्टि र अन्तरसांस्कृतिक दक्षताको माग बढिरहेको देख्छौं, विश्वव्यापी अर्थव्यवस्थाको सफलताका लागि यी अत्यावश्यक विषय पनि हुन्,’ वाईजीपी संस्थापक डा. बिरगिट हेमन स्नेबले विज्ञप्तिमा भनेका छन् । वाईजीपी लर्निङ जर्नीलाई इन्सिड बिजनेस स्कुलका प्राध्यापक सुब्रमनियन रंगनले तयार पारेका हुन् र लर्निङ जर्नी विश्वभरिका वर्ल्ड इकोनोमिक फोरम, एसओएस चिल्ड्रेन भिलेज र अन्य आवद्ध संस्थाका कम्पनीहरू, विश्वविद्यालय, ग्लोबल सेपर्सको साझेदारीमा डिजाइन गरिएको हो ।