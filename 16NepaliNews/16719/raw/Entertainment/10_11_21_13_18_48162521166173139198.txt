काठमाडौँ — बलिउड अभिनेत्री विद्या बालन, निर्मात्री एकता कपुर र शोभा कपुरले अब विश्व प्रख्यात ओस्कारमा भोट गर्न पाउने भएका छन् । हालै 'द एकेडेमी मोसन पिक्चर आर्ट्स एण्ड साइन्स'ले संसारभरबाट चुनेका ३९५ सदस्यमा यी तीनलाई पनि समावेश गरेको हो । नयाँ सदस्यको सूचीमा ओस्कर विजेता फिल्म 'मिनारी' कलाकार यजङ उङ, प्रमिसिङ यङ वुमन निर्देशक एमेरेल्ड फिनाल, फ्लोरियन जेलरलगायत समावेश छन् । त्यस्तै अन्य कलाकारमा हेनरी गोल्डिङ, भेनेसा कर्बी, रोबर्ट प्याटिन्सन पनि समेटिएका छन् । गत वर्ष एकेडेमीले ८१९ जनालाई सदस्य बनाएको थियो । सबै सदस्यलाई सहयोग पुर्‍याउन यो संख्यालाई गत वर्षको भन्दा कम बनाइएको एकेडेमीको स्टेटमेन्टमा उल्लेख छ । पछिल्लो वर्ष आलिया भट्ट, ऋतिक रोशन, डकुमेन्ट्री फिल्ममेकर निस्था जेन, अमित मधेसिया, डिजाइनर नीता लुल्ला, कास्टिङ निर्देशक नन्दनी, भिजुअल इफेक्ट सुपरभाइजर विशाल आनन्द र सन्दीप कमललाई एकेडेमीले सदस्यका रुपमा आमन्त्रण गरेको थियो । यसअघि कलाकार प्रियंका चोपडा, दीपिका पादुकोण, इरफान खान, अमिताभ बच्चन, आमिर खान, ऐश्वर्या राय बच्चन, सलमान खान र निर्माता गौतम घोष र बुद्धदेव दासगुप्तालाई एकेडेमीले सदस्यमा समावेश गरेको थियो ।२०२१ को सूचीमा ४६ प्रतिशत महिला तथा अमेरिकाबाहिरबाट ५३ प्रतिशत सदस्य रहेको एकेडेमीले जनाएको छ । यसपटक अमेरिकाबाहिरका ४९ मुलुकबाट सदस्य बनाइएको छ ।हेर्नुहोस् ३९५ जना सदस्यको सूची 