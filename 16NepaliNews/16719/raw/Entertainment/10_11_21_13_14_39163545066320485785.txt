मुम्बई — लागूऔषध मुद्दामा २५ दिनदेखि हिरासतमा रहेका बलिउड अभिनेता शाहरुख खानका छोरा आर्यन खान बिहीबार जमानतमा रिहा भएका छन् ।मुम्बई उच्च अदालतले आर्यनसहित अर्बाज मर्चान्ट र मुनमुन धमेचालाई पनि रिहा गरेको हो । मुम्बई प्रहरीको लागूऔषध नियन्त्रण शाखाको टोलीले गत अक्टोबर २ मा मुम्बईस्थित समुद्री किनारमा रहेको क्रुज सिपबाट आर्यनसहित ८ जनालाई पक्राउ गरेको थियो ।अन्यलाई पक्राउ गरेको केही घण्टामै रिहा गरे पनि आर्यनसहित तीनजना आरोपी २५ दिनपछि जमानतमा रिहा भएका हुन् । तेस्रोपटकको सुनुवाईपछि बल्ल आर्यन छुटेका हुन् । मुम्बई उच्च अदालतका न्यायाधीश नितिन सम्ब्रेको एकल इजलासले बिहीबार उनीहरुलाई रिहा गरेको हो ।आर्यनको रिहाइसँगै अभिनेता शाहरुख खानले आफ्ना वकिल सतीश मानसिन्दे र उनको टोलीसँग सामूहिक तस्बिर खिचाएका छन् । मानसिन्देले नै उक्त तस्बिर सार्वजनिक गरेको भारतीय सञ्चारमाध्यमले जनाएका छन् । जहाँ शाहरुख मुस्कुराउँदै कानुन व्यवसायीको टोलीको बीचमा उभिएका छन् ।भारतकै महंगो वकिलमध्ये एक मानिने मानसिन्दे त्यस्ता कानुन व्यवसायी हुन् जसले यसअघि थुप्रै बलिउडकर्मीको पक्षमा वकालत गरेका छन् । सुशान्त सिंह राजपुतको आत्महत्या प्रकरणमा जोडिएकी रिया चक्रवर्तीको पक्षमा उनैले वकालत गरेका थिए ।भारतीय सञ्चारमाध्यमका अनुसार कालो हरिण शिकार मुद्दाका अभियुक्त सलमान खान र मुम्बई बम हमला मुद्दामा जोडिएका सञ्जय दत्तको पक्षमा पनि मानसिन्देले नै वकालत गरेका थिए । पछिल्लो पटक आर्यनको पक्राउपछि सलमान खानले यस मुद्दामा वकालत गर्न उनै मानसिन्देलाई 'हायर' गर्न शाहरुखलाई सुझाव दिएका थिए ।बिहीबार राति आर्यनको स्वागतार्थ घर अगाडि भेला भएका थुप्रै प्रशंसक तथा समर्थकले भव्य रुपमा आर्यनको रिहाइको खुसियाली मनाएका थिए ।