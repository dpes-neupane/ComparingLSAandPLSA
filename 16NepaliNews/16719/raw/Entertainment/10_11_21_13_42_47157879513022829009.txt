(लुम्बिनी) — स्वेन चाङ चिनियाँ पैदलयात्री हुन् । नेपालीहरू उनलाई ह्वेयङ साङको नामबाट चिन्छन् । पाँचौं शताब्दीमै हिँडेर चीनबाट बुद्धभुमि नेपाल आइपुगेका उनी भिक्षु थिए । नौ वर्षभन्दा लामो समय हिँडेर नेपाल आइपुगेका उनले थप ६ वर्ष भारतको नालन्दामा बसेर बौद्धग्रन्थ समेत अध्ययन गरेको पाइन्छ ।बौद्धस्थल भ्रमण गर्ने क्रममा इस्वी सम्वत् ६३६ डिसेम्बर २५ मा उनी लुम्बिनी आएका थिए । लुम्बिनी उद्यानमा उनले देखेका कुरा आफ्नो यात्रा विवरणमा उल्लेख गरेका छन् । उनले गरेको यात्रा वर्णनका आधारमा बुद्धको जन्मस्थल लुम्बिनी नै हो भन्ने बलियो आधार बन्यो । प्रमाणित पनि भयो । ती यात्री १ हजार ३ सय ८४ वर्षपछि केही दिन लुम्बिनीमा दोस्रोपटक देखिए, साँच्चिकै हैन– फिल्ममा । चिनियाँ चलचित्र महोत्सवअन्तर्गत डकुमेन्ट्री फिल्ममार्फत उनी देखिएका हुन् । त्यो पनि नेपाली भाषामै । उनले बुद्धस्थलका अध्ययन र भ्रमण किन गरे ? कस्तो कठोर यात्रा थियो त्यतिबेलाको ? ठाउँ–ठाउँमा हिँड्दा चीनका ससाना राज्यका शासकले कस्तो दुःख दिन्थे भन्ने सन्दर्भ फिल्ममा छ । उद्देश्य प्राप्तिका लागि उनी महिनौं मरुभूमिमा हिँडेका थिए । बाटामा चोर–डाँकाले अवरोध गरे तर वर्षा, नदी र बाढी छिचोल्दै उनी यात्रा गरिरहे । संघर्ष र त्यागबाट मात्र गन्तव्यमा पुगिन्छ भन्ने सन्देश फिल्ममा छ । चिनियाँ दूतावास र वर्ल्ड कल्चरल नेटले गरेका फेस्टिभलमा उनको यात्रामाथि बनेको फिल्म देखाइएको हो । त्यतिबेला उनले बुद्धस्थलका भ्रमण मात्र गरेनन्, नालन्दाबाट धेरै बौद्ध ग्रन्थ, साहित्य, संस्कृति र इतिहासका पुस्तक लिएर चीन फर्के । आफ्नो मुलुक पुगेपछि तिनको संरक्षणमा लामो समय बिताए । पाली र संस्कृत भाषामा रहेको सम्पदा चिनियाँ भाषामा उल्था गरे, जुन अहिलेसम्मै सुरक्षित छ ।चाङले बाँसबाट बनेको सानो दराज बोकेरै यात्रा थालेका थिए । त्यसमा उनको बन्दोबस्तीका सामान हुन्थे । ‘स्वेन चाङ कस्ता थिए, कसरी यात्रा थाले,’ लुम्बिनी बौद्ध विश्वविद्यालयका प्राध्यापक इन्द्र काफ्लेले भने, ‘धेरै हदसम्म यो जिज्ञासा फिल्मले मेटाएको छ ।’ फिल्मलाई बेइजिङ सिङहाई बौद्ध संस्कृति आदानप्रदान केन्द्र र चिनियाँ फिल्म कम्पनीले निर्माण गरेका हुन् । १ घण्टा ३० मिनेटको फिल्मका प्रमुख निर्माता चाउ हाईछङ हुन् । बौद्ध परम्परा, संस्कृति, पहिरन र शैलीलाई अनुसरण गरेर बनाइएको फिलम निकै उत्कृष्ट रहेको संस्कृतिविद् डा. गीतु गिरीले दाबी गरे । चिनियाँ भाषामै रहेको फिल्म नेपाली दर्शकको सहजताका लागि नेपाली भाषामा डबिङ गरी फेस्टिभलमा देखाइएको वर्ल्ड कल्चरल नेटका अध्यक्ष दीपक सरकारले बताए । उनका अनुसार नेपालमा फिल्मको सारांश मात्र देखाइएको हो । स्वेन चाङका यात्राका डकुमेन्ट्री फिल्म १ सय १४ भाग छन् । फिल्म हेरेपछि इतिहास मात्र नभई लुम्बिनीको पर्यटन प्रवर्द्धनमा समेत टेवा पुग्ने लुम्बिनी होटल संघका महासचिव लीलामणि शर्माले बताए । मनोरञ्जनसँगै शान्ति, शिक्षा, ऊर्जा र लुम्बिनीको पवित्रताको सन्देश फिल्मले दिएको अधिकांश सहभागीले बताए । 