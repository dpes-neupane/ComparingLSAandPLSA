काठमाडौं — गत शुक्रबार राष्ट्रपतिको कार्यालय शीतल निवासमा चलचित्र विकास बोर्डले राष्ट्रिय चलचित्र पुरस्कार वितरण गर्‍यो  । स्टेजमा राष्ट्रपति विद्यादेवी भण्डारी स्वयं उपस्थित भई विजयी स्रष्टालाई अवार्ड दिँदा फिल्मकर्मीले अभिभावक पाएको महसुस गर्दै दंग परिरहेका थिए  ।तर त्यही कार्यक्रमको पर्दा पछाडि भने केही कलाकारहरू तीतो अनुभव संगाल्न बाध्य भए । यसको खुलासा गरे, अभिनेता सरोज खनालले । ‘कार्यक्रममा नाच्नका लागि बोलाइएका हामी २५ कलाकारले त्यस दिनभर असहज महसुस गर्‍यौं,’ अभिनेता खनालले कान्तिपुरसँग भने, ‘साँघुरो कोठामा लगेर कोचियो । त्यहाँ न कोही आएर सोधपुछ गर्‍यो, न भोक, तिर्खा लाग्यो कि भनी कसैले चासो नै देखायो । लुगा फेर्न कतै ठाउँ नपाएपछि ट्वाइलेट पस्नुपर्‍यो ।’अभिनेत्री करिश्मा मानन्धरलाई कार्यक्रममा नृत्यका लागि आग्रह गरे पनि उनले मानिनन् । कार्यक्रम सकिएको साँझ फेसबुकमा स्टाटस लेखिन्, ‘एकादेशको कथा, पहिला पहिला देशमा राजा हुन्थे र राजा पनि प्रज्ञा प्रतिष्ठानको हलमा कलाकारलाई हेर्न आउँथे । घर गएर नाच्न बिल्कुलै स्वीकार्य छैन । बाहिर आउनुस्, तपाईं हाम्रो आमा हो । तपाईंका लागि ज्यान दिन्छौं ।’ करिश्माले यति लेखिसकेपछि बल्ल अभिनेता खनालले आफूले भोगेको पीडा खोलेका थिए ।‘मलाई त प्रस्तुति नै छाडेर पो हिंडौं कि जस्तो भएको थियो । तर कलाकारका नाताले त्यसो गर्न दिएन । तर त्यो दिन स्टेजमा के नाचें, मलाई नै थाहा छैन,’ अभिनेता खनालले भने, ‘त्यहाँको व्यवहार हेर्दा त हामीले बिन्ती बिसाएर नाच्न गएजस्तो पो भयो । यस्तो व्यवहारका अघि मैले आफूलाई कलाकारका रूपमा भन्दा पनि केवल नर्तकका रूपमा मात्रै पाएँ ।’ खनालसहितका दुई दर्जन कलाकारले अवार्डको सुरुवातमै नेपाली फिल्मका छानिएका गीतमा नृत्य प्रस्तुति दिएका थिए । खनालले फेसबुकमा आफू शौचालयको कमोडमा बसेर प्रस्तुति पर्खिरहेको भन्दै तस्बिर नै राखेपछि चर्चा चुलिएको थियो । उनले आइन्दा यसरी प्रस्तुतिमा सरिक नहुने भन्दै अरू कलाकारलाई पनि भोलिका दिनमा नजान आग्रह गरे । भने, ‘यो कलाकारको बेइज्जत हो ।’