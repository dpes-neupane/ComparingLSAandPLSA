काठमाडौँ — ‘सेक्रेड गेम्स’को पहिलो सिजन मन नपर्ने को होला ?सायदै कोही छन् ।‘सेक्रेड गेम्स’को दोस्रो सिजन मन पर्ने को होला ?सायदै कोही छन् ।अब यही प्रश्न हिन्दीभाषको अर्को चर्चित वेब सिरिज ‘मिर्जापुर’को हकमा सोध्दा फरक उत्तर आउने छ । अर्थात्, जसलाई ‘मिर्जापुर’ को पहिलो सिजनले फ्यान बनाएको छ, तिनलाई यसको दोस्रो सिजनले निराश बनाउँदैन । उधुम मन नपर्ला अलग कुरा तर पहिलो सिजनको स्वाद बिगार्दैन । यसमा ढुक्क भए हुन्छ । ‘सेक्रेड गेम्स’का फरक प्रवृत्तिका पात्र र कथावाचनको झर्रोपनसँग दर्शकहरु लठ्ठ भएका थिए तर दोस्रो सिजनमा यी दुई तत्व विलिन भए । स्टाइलिस र नयाँ पात्रलाई घुसाउने चक्करमा यसले आफ्नो मौलिक सुन्दरता गुमायो । ‘मिर्जापुर २’ भने यो संक्रमणबाट लगभग मुक्त छ । ‘पेसिङ’, पात्रहरुको प्रवृत्ति, कथाबुनोट र विकासक्रममा पहिलो सिजनभन्दा धरमर हुन दिइएको छैन । पहिलो सिजनको अन्त्य र दोस्रोको सुरुवात निकै चलाखीपूर्ण तरिकाले गरिएको छ । यसको जस निश्चय नै निर्देशकद्वय करण अंशुमान र गुरमित सिंहलाई जान्छ । ‘सेक्रेड गेम्स’ नेट्फिलिक्सको हो, ‘मिर्जापुर’ अमाजोन प्राइमको । फरक प्लेटफर्म र फरक समयमा प्रिमियर भएका यी दुई सिरिजलाई किन दाँजियो भन्ने लाग्ला, त्यसको कारण छ । एक त ओरिजिनल हिन्दी वेबसिरिजमा यिनीहरु एकदमै प्रतिस्पर्धी हुन् । यी दुई जत्तिको चर्चा सायदै अरु हिन्दी वेबसिरिज भएको छ । दोस्रो कारणचाहिँ, दुईको अन्तर्यमा हिंसा, गुन्डागर्दी, तस्करी, सेक्स, ड्रग्स र राजनीति छ । ‘सेक्रेड गेम्स’मा आतंक पनि जोडिएको छ, ‘मिर्जापुर’चाहिँ आपराधिक परिवारको पुस्तान्तरणको रस्साकस्सी हो । अबचाहिँ ‘मिर्जापुर’को मात्र चर्चा गरौं ।तपाईंले ख्याल गर्नु भएको थियो ? ‘मिर्जापुर’को पहिलो र अन्तिम दृश्य एउटै थियो, बिहेमा मुना (दिभ्यन्दु शर्मा)को ताण्डव । उत्तर प्रदेशको मिर्जापुर जिल्लाका खुंखार डन कालीनभैया (पकंज त्रिपाठी)को छोरो मुन्नाले अनाहकमा बेहुलाको हत्या गरेपछि उनको परिवारले कानुनी लडाई लड्ने साहस देखाउँछन् । त्यसपछि ‘मिर्जापुर’को मूल कथा सुरु भएको थियो । र, सिरिजको अन्तिममा पनि मुन्ना बिहेमै पुग्छन्, बेहुलामात्र होइन, आफूले मन पराएर नपाएकी केटी (स्वीटी) र उनको श्रीमान्को दाई बब्लु (विक्रान्त मेस्सी)को हत्या गर्छन् । ‘मिर्जापुर २’को कथा यहींबाट अगाडि बढ्छ । भन्नु परेन, यो बदलाको कथा हो । बदला धेरै पात्रको धेरैसँग छ । बदलाको केन्द्रमाचाहिँ मुन्ना छन् । पहिले बब्लु र उनका भाई गुड्डु (अली जाफर)ले कालीनभैयासँगै काम गरेका थिए तर मुन्नाको कारण वैमनस्यता बढ्यो । सोही कारण मुन्नाले गुड्डीकी पत्नी स्विटी र बब्लुलाई मारिदिन्छन् । स्विटीकी बहिनी गोलु (श्वेता त्रिपाठी) र बल्लुको प्रेम हुन्छ । सोही कारण मुन्ना र कालीनभैयालाई सक्काउन लागिपर्छन्, गुड्डु र गोलु । उता, गुड्डुलाई मार्न नसकेको अधुरो काम पुरा गर्नु छ मुन्नालाई । गुड्डुले हत्या गरेका बिहार जोनपुरका डन रतिशंकरका छोरा शरद शुक्लाचाहिँ मुन्ना, कालीनभैया र गुड्डु सबैलाई सिध्याउने योजनामा छन् । र, सबैलाई मिर्जापुर चाहिएको छ । मुन्ना त बुबालाई मारेरै भए पनि मिर्जापुरको राजा बन्न चाहन्छन् । उनले आफूलाई घोषणा गरिसकेका छन्– ‘किङ अफ मिर्जापुर’ । बदलापछि बफादारिताको कथा छ, ‘मिर्जापुर २’मा ।कालीनभैयाप्रति मकवुल (शाजी चौधरी)को बफादारिता, गुड्डुप्रति मकवुलका भान्जा बाबर (आसिफ खान) को बफादारिता । युपीका मुख्य मन्त्रीप्रति कालीनभैयाको बफादारिता, कालीनभैयाप्रति मुख्यमन्त्रीको । स्वार्थ पूरा भइन्जेल बफादारिताको इनाम दिने, नत्र आफैं सक्काउने भयानक प्रवृत्तिले सबैमा एकअर्काप्रति घोर डर र अविश्वास छ । पात्रहरुको यही बिथोलिएको मनोविज्ञानलाई मूल कथासँग निर्देशकद्वयले चाखलाग्दो ढंगले जोडेका छन् । त्यसैले ‘अब के होला ?’ भन्ने कौतुहलले १० एपिसोडको सिरिज हेरुन्जेल पछ्याइरहन्छ । पहिलेका पात्रलाई उही रफ्तारमा ‘स्पेस’ दिइएको त छ नै, नयाँ पात्र पनि थपिएका छन् । बिहारका बाहुबली शुक्ला, उनका जुम्ल्याहा छोराहरु, रहस्यमयी लगानीकर्ता रोबिन, युपीका मुख्यमन्त्रीका भाई जेपी यादवकी सहयोगी जरीना, मुख्यमन्त्रीकी विधवा छोरी माधुरी यादव आदि–आदि । पहिलो सिजनमा झल्याक–झुलुक देखापरेका शरद शुक्ला यसपालि देखापरिरहन्छन् । तर, अपेक्षाकृतरुपमा अन्त्यसम्मै उनको पात्र बलियो लाग्दैन । बाबुको हत्यापछि बाध्य भएर गुन्डागर्दीमा लागेका शरदसँग बदला लिने र मिर्जापुर हत्याउने लालसा त छ तर सोही अनुपातमा आँट र रणनीति छैन । छाँया बन्दा–बन्दा यो सिजन सकिन्छ ।तर, पहिलो सिजनमा खासै महत्व नदिइएका र कथाक्रममा पनि दबाइएका केही पात्र यसपटक शक्तिशाली रुपमा देखापरेका छन् । जस्तो ः गोलु । चुनावमा उठे पनि पहिलो सिजनमा उनी कथाको मूल वेगमा अटाएकी थिइनन् तर यसपाली मेरुदण्ड बनेकी छन् । गोली चलाउँदिनन् मात्र, अवैध व्यापारको सञ्जाल बिस्तारमा जोडतोडले लाग्छिन् । पुरुष डनहरुको दबदबा भएको सिरिजमा उनको उपस्थितिले अनेक अर्थ राख्छ । ससुराबाट बलात्कार भएर पनि चुप बस्न बाध्य विना भाबी (रसिका दुगल) ले यसपटक प्रतिशोधका लामै श्रृंखला पार गर्छिन् । उनी आफैं बन्दुक चलाउँदिनन् तर उनको षड्यन्त्रले त्रिपाठी परिवार ध्वस्त हुन सघाउ पुग्छ । कालीनभैयाकै घरमा काम गर्ने अर्की एक युवतीले सत्यानन्द त्रिपाठी (कुलभूषण खरबन्दा) लाई सक्काएको दृश्यलाई यौन हिंसाविरुद्धमा महिलाहरुमा मौलाएको आँट र एकताका रुपमा अर्थ्याउन सकिन्छ ।युपी र बिहार अपराधको अखडा मानिन्छ । सत्तामा पुग्न र टिकिरहन अपराधीलाई च्याप्ने प्रवृत्ति त्यहाँ खुब मौलाएको छ । कतिसम्म भने न्याय र शान्तिको दुहाई दिने रामकान्त पण्डितजस्ता वकिलसमेत बन्दुक नबोकी हिँड्न सक्ने अवस्था छैन । अपराध र राजनीतिको त्यही ‘नेक्सस’लाई ‘मिर्जापुर २’ मा उदांगो पारिएको छ । राजनीतिमा अपराध हुन्छ वा अपराधमा राजनीति ? अपराधी नेता बन्छन् कि नेता अपराधी ? खुट्याउनै मुस्किल पर्छ । अपराधको आडमा मन्त्री बनेका त्रिपाठी र अपराधीलाई संरक्षण दिएर सत्तामा पुगेका यादवजस्ता पात्रहरु हामीकहाँ पनि बग्रेल्ती छन् । चुनावमा पुनः बहुमत ल्याउनकै लागि अपराधीसँग छोरीको बिहे गरीदिन्छन्, मुख्यमन्त्रीले । विधवा छोरीको बिहे गरिदिएको भनेर सस्तो प्रचार गर्छन् । बहुमत ल्याएपछि सम्धीलाई मन्त्रीमण्डलमा ल्याउँछन् । यस्ता दृश्यहरुले हाम्रै राजनीतिक घटनाक्रमलाई सम्झाउँछ । अश्लील गालीगलौज र काटमार पहिलो सिजनको भन्दा रत्तिभर कम छैन । हिंसाका कतिपय दृश्य अतिरञ्जित लाग्छन् । केही पात्र र तिनीहरुको हर्कतलाई एकदमै क्रुर देखाइएको छ । तर, यौनका दृश्यलाई भने धेरै हदसम्म कलात्मक बनाउन खोजिएको छ । सत्यानन्द, जेपी यादवझैं विकृत यौन मानसिकता बोकेका पात्रहरु हाम्रो समाजभित्र कति होलान् ? उनीहरुलाई झैं सजाय दिने बिना भावी, जरीनाजस्ता साहसी महिलाहरु होलान्/नहोलान् ? यौन प्यासमा तड्पिरहेका गोलु र माधुरी यादवहरु पनि यही समाजका प्रतिनिधिहरु हुन् । युपी र बिहारमा मौलाइरहेको गोली र ड्रग्सको बिगबिगीलाई मूल कथामा विश्वसनीय ढंगले उन्न सक्नु निर्देशकद्वयको खुबी हो । पहिलो सिजनमा हातमात्र चलाउने गुड्डुले दोस्रो सिजनमा दिमाग पनि चलाएका छन् । पत्नी र दाईको वियोगले उनमा परिपक्वता आएको देखिन्छ । जसले दुश्मन सक्काउन गोलीमात्र होइन, रणनीतिको पनि सहारा लिन्छन् । अलीको अभिनय पनि यसपालि निकै संवेदनशील लाग्छ, पात्रलाई जीवन्त बनाउन उनले सक्दो मेहनत गरेका छन् । अनुहारबाटै उनीभित्रको आवेग अनुभूत हुन्छ । देख्दा र बोल्दा कालिनभैया उत्तिकै ‘कूल’ छन्, भलाद्मी लाग्छन् । तर, उनको आपराधिक र शक्तिमा बसिराख्ने मोह अझ आकासिएको छ । विडम्बना के भने न उनी छोरालाई विश्वासमा लिनसक्छन्, न आफ्नो विश्वासपात्रलाई जोगाइराख्न । उनको लागि शत्रु पराइभन्दा आफ्नै बढी छन् । पंकजका लागि कालीनभैयाको भूमिका निश्चय नै ‘माइलस्टोन’ हो ।आफ्नो विश्वासपात्र कपाउन्डरलाई आफैंले मार्नुपरेपछि मुन्ना अझ उदण्ड र अहंकारी भएका छन् । आफूलाई कसैले मार्नै नसक्ने दम्भ छ उनीसँग । मिर्जापुरको गद्दी हत्याउन उनी जुनसुकै हर्कत गर्न तयार छन् । अवगुणै–अवगुणले भरिएको यस चरित्रमा दिभ्यन्दु शर्मा निपूर्ण लाग्छन् । ‘मसान’की सोझी प्रेमिका श्वेता त्रिपाठी यसमा ग्याङस्टार बनेकी छन् । पात्रका रुपमा उनको रुपान्तरण गज्जब छ । रसिका दुग्गल, शाजी चौधरी, इशा तलवार, मेघना मलिकजस्ता हरेक कलाकारले पात्रलाई न्याय गरेका छन् ।पहिलो सिजनको तुलनामा यसपालि चोटिला संवादहरुको मात्रा ज्यादा छ । कहाँ कतिखेर कसलाई कसले मार्छ टुंगो हुन्न । क्राइम–थ्रीलर जनरालाई पछिल्लो समय भारतीय समाजको नियतिसँग सर्लक्कै अन्तरघुलन गराउने पहिलो जस अनुराग कश्यपलाई जान्छ । यसको बिउ उनले खासगरी ‘ग्याङ्स अफ वासेपुर’ १ र २ बाट रोपेका हुन् । ‘सेक्रेड गेम्स’ त्यसको परिवर्तित र आधुनिक स्वरुप हो । ‘मिर्जापुर’लाई यो श्रृंखलाबाट अलग राख्न सकिन्न । यत्ति भनेपछि यो सिरिज कसलाई मन पर्नेरहेछ, भनिरहनु नपर्ला ! काटमार र गालीगलौजलाई पचाउन नसक्नेलाई भने यसले तनावमात्र दिन्छ । ग्याङस्टार, तस्करी, पारिवारिक लफडा, राजनीतिभित्रको अध्याँरो पाटो हेर्न चाहनेले यो सिरिज नछुटाउँदा हुन्छ । पहिलो सिजन नहेरी दोस्रो सिजन नबुझिने वा मज्जा नआउने होइन तर पनि पहिलो सिजन हेरेकै जाती । यो हेर्न अमाजोन प्राइमको एकाउन्ट हुनैपर्छ भन्ने पनि नहोला, तपाईं इन्टरनेट चलाउन जान्नुहुन्छ भने अनेक उपाय छन् । भन्छन् नि, ‘खाने मुखलाई जुंगाले छेक्दैन ।’ र, अन्त्यमा, ‘मिर्जापुर’का फ्यानलाई दुई खुशीको खबर ।पहिलो, भारतीय मिडियाका अनुसार सबैभन्दा धेरै हेरिएको हिन्दी बेवसिरिजमा ‘मिर्जापुर’ दर्ज भएको छ ।दोस्रो, यसको तेस्रो सिजन पनि आउने भएको छ । पहिलो सिजनको बजेट १२ करोड भारु थियो, दोस्रोको ६० करोड पुग्यो, तेस्रोको ९० करोड आसपासमा हुने बताइएको छ ।