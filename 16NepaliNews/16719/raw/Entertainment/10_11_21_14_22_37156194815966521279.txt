काठमाडौँ — उमेरले सय वर्षमा हिँडिरहेका शताब्दी पुरुष सत्यमोहन जोशीको योगदान संस्कृतिदेखि, साहित्य र रंगमञ्चसम्म छ । जोशीले आफ्नो जीवनभर गरेका योगदानका विविध आयाम समेट्दै लेखक अनिल पौडेलले ‘जुरेली दर्शन’ पुस्तक प्रकाशनमा ल्याएका छन् ।पौडेलले जोशीको जीवनी, भाषा, साहित्य, लोकसंस्कृति अन्वेषणलगायतका विविध पक्षहरूको खोजी गरी अनुसन्धानमूलक कृति लेखेका हुन् । आइतबार राजधानीमा राष्ट्रकवि माधवप्रसाद घिमिरेले पुस्तकको लोकार्पण गरे । कार्यक्रम राष्ट्रिय नाचघरमा गरिएको भए पनि स्वास्थ्य अवस्थाका कारण लैनचौरस्थित घिमिरेकै निवासमा लेखकसहितको टोली पुगेर पुस्तक लोकार्पण गरिको थियो । औपचारिक कार्यक्रममा भने राष्ट्रकवि घिमिरेले रेकर्डेड भिडियो मार्फत सम्बोधन गरेका थिए । घिमिरेले सकारात्मक चिन्तनको प्रतीक मानिने ‘जुरेली दर्शन’ सँग जोशीको जीवनको तुलना गर्दै रिस, राग र अहंकारमुक्त भएर सबैले जोशीको जस्तै सादा जीवन जिउन आग्रह गरे ।पुस्तकमा जोशीको जीवनका विभिन्न आयाम, नेपाल घुम्दै सुदूरपश्चिम पुगेर लोकसंस्कृतिको उत्खनन गरेको सन्दर्भ, उनकै परिकल्पनामा सांस्कृतिक संस्थानको जन्मेको कथा, अरनिकोको खोजी, सराकात्मक जीवनशैली र चिन्तनसहितको जुरेली दर्शनलगायतका सन्दर्भहरू छन् । विभिन्न क्षेत्र र सरकारी विभागमा रहेर जोशीले गरेका महत्त्वपूर्ण कार्य पनि पुस्तकमा छन् । जोशीसँगको तीन वर्षको लगातारको संगतपछि नै कृति लेखिएको लेखक पौडेलले बताए । ‘लेखनका क्रममा भेटाएजतिको विभिन्न शास्त्रको अभिलेखहरू साक्षीका रूपमा राख्ने कोसिस गरेको छु,’ उनले भने । पुस्तकमा विसं २०११ सालमा पोखराको महेन्द्र गुफामा पहिलो पटक मानव पाइला राख्ने व्यक्तिको रूपमा जोशी नै रहेको प्रमाणित हुने तथ्य पनि छन् । प्रत्यक्ष साक्षीका रूपमा कार्यक्रममा पोखराका ९७ वर्षका कृष्णबहादुर थापालाई समेत निम्त्याइएको थियो । उनले २०११ को जनगनणा क्रममा जोशीकै अगुवाइमा गुफा छिरेको क्षण सुनाए । जोशीसँग उनको पैंसठ्ठी वर्षपछि आइतबारै भेट भएको थियो । पुस्तक सांस्कृतिक संस्थानले छापेको हो । संस्थानका महाप्रबन्धक राजेश थापाले संस्कृतिविद जोशीबाटै जग बसालिएकाले संस्थानको मेघा हलको नाम ‘वाङ्मय शताब्दी पुरुष वरिष्ठ संस्कृतिविद् सत्ममोहन जोशी प्रेक्षालय’ को रूपमा नामकरण गरेको बताए । हलको नाम अनावरण आइतबार जोशीबाटै गराइएको थियो । जोशीले २०१६ मा ६ रोपनी जग्गा १ लाख ३७ हजारमा खरिद गरी टहरोको रूपमा संस्थान सुरु गरेको सुनाए । कार्यक्रममा पुस्तकमाथि समालोचक अभि सुवेदी, सुदन पौडेल, विन्दु शर्मा, वासुदेव अधिकारीलगायतले प्रकाश पारे । 