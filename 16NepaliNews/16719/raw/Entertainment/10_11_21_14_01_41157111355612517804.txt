काठमाडौँ — हेमराज बीसी निर्देशित फिल्म ‘घामड शेरे’ को सोमबार सार्वजनिक गरिएको ट्रेलरमा बाढीले जग्गा बगाएपछि जग्गाधनीले खोलालाई मुद्दा हालेको द्वन्द्वमाथि फिल्म आधारित रहेको प्रस्ट्याएको छ । फिल्मको शीर्ष भूमिकामा निश्चल बस्नेत अभिनीत छन् भने उनको अपोजिटमा सालीको भूमिकामा स्वस्तिमा खड्का छिन् ।कात्तिक ८ देखि प्रदर्शनमा आउन लागेको उक्त फिल्मलाई निर्देशक बीसीले सिमोश सुनुवारसँग मिलेर निर्माण गरेका हुन् । फिल्मको कथा, पटकथा पनि निर्देशक बीसीले नै लेखेका हुन् । निश्चल र स्वस्तिमासहित फिल्ममा सुष्मा निरौला, बादल भट्ट, लोकेन्द्र लेखक, रोय, सरोज अर्याल र विशेष भूमिकामा गौरी मल्ल पनि अभिनयमा छन् । फिल्मले यसअघि नै कालीप्रसाद बाँस्कोटाको शब्द, संगीत र गायनमा ‘साली मन पर्‍यो...’ बोलको गीत सार्वजनिक गरिसकेको छ । खोलालाई मुद्दा हाल्ने विषयको उठानबारे कार्यक्रममा प्रस्ट्याउँदै लेखक तथा निर्देशक बीसीले भने, ‘पश्चिमतिर हाँसोका रूपमा खोलालाई मुद्दा हाल्ने भन्ने प्रचलनमा छ । यो आइडियाबाटै मैले फिल्मको कथा तयार पारेको हुँ ।’ उनले आफू र निश्चल मिलेर यसका कानुनी बाटोहरूमा पनि लामो समय खोज अनुसन्धान गरेर मात्रै फिल्म बनाउन अघि बढेको बताए । फिल्मलाई लिएर निश्चल र स्वस्तिमा दुवैले उत्साह प्रकट गरेका थिए ।