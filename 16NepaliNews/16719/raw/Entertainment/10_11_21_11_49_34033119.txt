
स्याङ्जाका प्रकाश पराजुली र दाङकी मीना बुढाथोकीले पहिलो ‘दोहोरी च्याम्पियन’को उपाधि जितेका छन् । गत शनिबार भएको सांगीतिक रियालिटी शोको फाइनलमा विजयी बन्दै उनीहरुले २० लाख रुपैयाँ नगद र एक करोड रुपैयाँ बराबरको जीवनबिमा सुविधा पाएका छन् । उनीहरूसँग दोहोरी च्याम्पियनको यात्रा, लोकदोहोरीप्रतिको झुुकाव, आगामी योजनाहरूकोबारेमा अनलाइनखबरले गरेको कुराकानी यस्तो छः
‘दोहोरी च्याम्पियन’ बन्नुभएको छ । कस्तो लागिरहेको छ ?
प्रकाश : एकदमै खुशी लागिरहेको छ । यो स्रोता र दर्शकहरूको मायाको परिणाम हो । खुशी व्यक्त गर्ने सीमा नै छैन । धेरैले बधाई दिइरहनुभएको छ ।
मीना : जितेपछि अवश्य पनि सबैलाई खुशी लाग्छ, मलाई पनि लागेको छ । त्योसँगै जिम्मेवारी पनि थपिएको महसुस भएको छ ।
उपाधि हात पार्छौ भन्ने अपेक्षा थियो ?
प्रकाश : मलाई सुरुदेखि नै जित्छौं भन्ने आशा थियो । आशा लिएर नै सहभागी भएका हौं । सहभागी भएपछि दर्शक–स्रोताहरूले धेरै माया दिनुभयो, त्यसपछि हौसला बढ्दै गयो । स्रोता दर्शकहरूको साथले जित्छौं भन्नेमा मन ढुक्क भएपनि कताकता डर थियो । त्यो स्वाभाविक पनि थियो होला ।
मीना : मनमा आशा त थियो । तर, भोटिङ सिस्टम भएकाले ढुक्क चाहिँ थिइनँ । कताकता डर लागिरहेको थियो ।
एक आपसमा उपाधि प्राप्त गर्नेबारे केही कुराकानी हुन्थ्यो ?
प्रकाश : मभन्दा मीना दिदीले अझ बढी डर मान्नुभएको थियो । के हुने होला ? भन्नुहुन्थ्यो । मैले ढुक्क बस्नुहोस् न, जे हुन्छ–हुन्छ, स्रोता दर्शकले माया गर्नुभएको छ, पक्कै जितिन्छ भन्थेँ ।
मीना : राम्रो गर्नुपर्छ, च्याम्पियन बन्नुपर्छ भन्ने कुरा हुन्थ्यो । उपाधि प्रतिस्पर्धामा रहँदा पनि एकदमै डर मानिरहेकी थिएँ । प्रकाश भाइले जितिन्छ दिदी भन्नुहुन्थ्यो ।
‘दोहोरी च्याम्पियन’मा कसरी जोडिनुभयो ?
प्रकाश : ‘दोहोरी च्याम्पियन’ हुँदैछ भन्ने बित्तिकै भाग लिनुपर्छ भन्ने भएको हो । मेला महोत्सव, अन्य दोहोरी प्रतियोगिताहरूमा भाग लिइसकेको थिएँ । दोहोरीको इतिहासकै यति ठूलो रियालिटी शोमा भाग नलिने कुरा नै थिएन ।
मीना : मैले दोहोरी प्रतियोगिताहरूमा भाग लिन थालेको १२–१३ वर्ष भइसक्यो । नेपालकै ठूलो दोहोरी रियालिटी शो भएकाले जानुपर्छ भन्ने भइहाल्यो । राष्ट्रिय लोक तथा दोहोरीगीत प्रतिष्ठानबाट पनि दाइहरूले ठूलो रियालिटी शो हो, सहभागी हुनुपर्छ भन्नुभएको थियो । प्रकाश भाइसँग पहिलेदेखि चिनजान भएकाले सहभागी हुने सल्लाह गर्यौं । अडिसन दियौं । त्यसमा पास भएपछि अगाडि बढ्दै गयौं ।
‘दोहोरी च्याम्पियन’मा एउटै समूहमा कसरी जोडिनुभएको थियो ?
प्रकाश : केही वर्षयतादेखि हामीबीच चिनजान थियो । दोहोरी प्रतियोगिताकै क्रममा हामीबीच चिनजान भएको थियो । अहिले त हामी एउटै दोहोरी साँझमा काम गर्छौं । नजिकको चिनजान त्यसमाथि एकअर्काले राम्रो गाउँछौं भन्ने विश्वासले जोडी बनेर सहभागी भएका हौं ।
मीना : चार पाँच वर्ष भयो होला हामीबीच चिनजान भएको । केही दोहोरी प्रतियोगितामा पनि सँगै सहभागी भइसकेका थियौं । एकअर्कासँग चिनजान, एकअर्काको गायन क्षमताप्रतिको विश्वासका कारण जोडी बनेर दोहोरी च्याम्पियनमा जोडिएका हौं ।
‘दोहोरी च्याम्पियन’को समग्र यात्रा कस्तो रह्यो ?
प्रकाश : एकदमै अविस्मरणीय ।
मीना : यात्रा रमाइलो नै भयो । धेरै साथीहरूसँग चिनजान, नजिक हुने मौका मिल्यो ।
‘दोहोरी च्याम्पियन’मा जानुअघि र अहिले आफूमा के फरक पाउनुहुन्छ ?
प्रकाश : पहिले अलिक कम दर्शक–स्रोताले चिन्नुहुन्थ्यो । अहिले धेरैको माया पाएँ । त्यही मायाले अहिले व्यस्तता बढेको छ । यही व्यस्तताकै बीचमा पनि सबै कुराहरूलाई मिलाएर लैजाने प्रयास गरिरहेको छु । अरू त राम्रो गर्नुपर्छ भन्ने जिम्मेवारी थपिएको महसुस भएको छ, त्यही हो ।
मीना : आफूले त केही अन्तर पाउँदिनँ । उस्तै छु जस्तो लाग्छ । माया गर्नेहरू बढ्नुभएको छ, त्यही हो ।
‘दोहोरी च्याम्पियन’ले के कुरा सिकायो ?

प्रकाश : धेरै कुरा सिकाएको छ । पहिले गरेको मेहनतसँगै ९ महिनाको समयमा धेरै संघर्ष भयो । मेहनत गर्नुपर्दो रहेछ, मेहनतको फल राम्रो हुँदोरहेछ भन्ने कुरा च्याम्पियनले सिकायो ।
मीना : दोहोरी च्याम्पियनले धेरै कुरा सिकायो । लाइभ कार्यक्रममा गीत गाउँदा धेरै ठाउँमा निर्णायकहरूबाट हार्दिकता पाउँथेँ । दोहोरी च्याम्पियनले भोट माग्नुपर्ने, बोल्ने कुराहरू, प्रस्तुति लगायतका धेरै कुरा सिकायो ।
जिम्मेवारी थपिएको महसुस भएको छ ?
प्रकाश : अवश्य पनि । स्रोता दर्शकहरूले विश्वास गरेर विजेता बनाउनुभएपछि हामीले राम्रो काम गर्नुपर्छ भन्ने जिम्मेवारी बोध भएको छ ।
मीना : विजेता बनिसकेपछि जिम्मेवारी बढेको महसुस त हुन्छ नै । मलाई पनि भएको छ ।
नयाँ गीतको तयारी केही छ ?
प्रकाश : हामीले स्रोता–दर्शकलाई दिने भनेको उपहार नै गीतसंगीत हो । अहिले म घरमा छु । काठमाडौं पुगिसकेपछि मीना दिदीसँग सरसल्लाह गरेर हामी सांगीतिक कोशेली दर्शकहरूका लागि ल्याउँछौं ।
मीना : अहिले प्रकाश भाइ पनि गृहजिल्लामा हुनुहुन्छ । म पोखरामा छु । भाइसँग भेट भएपछि सल्लाह गरेर हामीलाई माया गर्ने स्रोता एवं दर्शकको लागि उपहारस्वरूप गीत ल्याउने योजना छ ।
सांगीतिक क्षेत्रमा कहिलेदेखि कसरी जोडिदिनुभयो ? पृष्ठभूमि बताइदिनुहोस् न ?
प्रकाश : मेरो घर स्याङ्जा वालिङ हो । हाम्रो परिवारमा बुबा, दाइले भजन गाउनुहुन्थ्यो । पूजापाठ, मेला–महोत्सवमा अरूले गाएको देख्दा आफूलाई पनि गाउने चाहना बढ्दै गयो । मैले पनि बिस्तारै गाउँमा पूजाआजा, प्रतियोगिता, मेला महोत्सवमा गाउन थाले । बिस्तारै सांगीतिक क्षेत्रमा लाग्नुपर्छ भन्ने भयो । सांगीतिक क्षेत्रमा संघर्ष गर्न थालेंँ । संघर्ष गर्दागर्दै राम्रो भयो । अहिले सांगीतिक क्षेत्रमा लागेको ७ वर्ष पूरा भएर ८ वर्ष लाग्यो । अहिले सबैले माया गरेर ‘दोहोरी च्याम्पियन’ बनाइदिनुभयो ।
मीना : मेरो घर दाङको घोराही हो । म सानैदेखि गीत गाउँथेँ । ६ कक्षामा पढ्दादेखि प्रतियोगिताहरूमा हिँडेँ । कतै हार, कतै जित हुन्थ्यो । गायनलाई पेशा बनाएको भने २०६७ सालदेखि हो । सुरुवातमा दाङदेखि पोखरा आएँ । पछि पोखरादेखि काठमाडौं आएर दोहोरी साँझहरूमा काम गर्न थालेँ । अहिलेपनि म नगरकोट दोहोरी साँझमा गाउँछु ।
यसअघिका तपाईंका गीतहरूबारे बताइदिनुहोस् न ?
प्रकाश : गाउँबाट गीत गाउनकै लागि भनेर काठमाडौं आएको हुँ । गीत गाएर गाउँ फर्किन्छु भनेर आएको थिएँ । यहाँ आएपछि दोहोरी साँझमा २५ सय पारिश्रमिकको जागिर फिक्स भयो । त्यसपछि घर फर्किएर काठमाडौं जान्छु भनेर हिँडेको हुँ ।
गीतको कुरा गर्दा शब्द, संगीत, स्वर दिएका धेरै छन् । ‘मुना–मदन जस्तै भइयो हामी…’ ल्याएँ । ‘जापानको लाहुरे…’ हँुदै ‘चाँदी कहाँ होला’, ‘मञ्जरी’, ‘कहाँ हिँड्यौ बहिनी’ लगायतका थुप्रै गीतहरू छन् ।
मीना : मेरो एल्बमका गीतहरु धेरै छैनन् । केही एल्बमका गीतहरु भएपनि धेरै चलेनन् । लाइभ दोहोरीलाई भने स्रोता दर्शकले रुचाउनुभयो, चिन्न थाल्नुभयो ।
अन्त्यमा स्रोता, दर्शक, शुभचिन्तकहरुलाई के भन्नुहुन्छ ?
प्रकाश : सबै जनालाई नाम लिएर धन्यवाद भन्न नसकुँला । सबै जनाको नाम मनमा लेखेको छु । धेरै–धेरै धन्यवाद भन्न चाहन्छु ।
मीना : प्रकाश भाइ र मेरो समूहलाई विजेता बनाउनुहुने सम्पूर्ण स्रोता–दर्शक, शुभचिन्तक सबै सबैलाई धन्यवाद भन्न चाहन्छु । यति राम्रो कार्यक्रमका लागि नेपाल टेलिभिजनलाई धन्यवाद । आयोजक, प्रायोजक, संयोजक, निर्णायकहरू, सञ्चालकहरू सबैलाई सम्मान व्यक्त गर्दछु । विशेषगरी म जन्मेको दाङ जिल्लालाई धेरै सम्झन चाहन्छु ।
प्रस्तुती : सुशील नेपाल
 
 
