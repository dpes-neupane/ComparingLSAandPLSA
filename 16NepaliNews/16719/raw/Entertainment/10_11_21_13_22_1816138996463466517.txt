काठमाडौँ — नेपाल अन्तर्राष्ट्रिय चलचित्र महोत्सव (निफ) मा सहभागी फिल्मको सूची सार्वजनिक भएको छ । आगामी वैशाख २३ देखि २७ सम्म आयोजना हुने महोत्सवका लागि ५२ देशका ४ सय ५० फिल्ममध्ये ६३ फिल्म छनोट गरिएको हो ।'हाम्रो आन्तरिक छनोट समितिले दिएको नम्बरको आधारमा उच्च नम्बर पाउने फिल्ममध्येबाट ३१ देशका ६३ फिल्म फिल्मलाई चौथो नेपाल अन्तर्राष्ट्रिय चलचित्र महोत्सवका लागि छनोट गरिएको छ,' निफको विज्ञप्तिमा लेखिएको छ । कोरोना महामारीका कारण केही पूरा हुन नसकेका र रिलिज नभएको कारण सुरक्षाले गर्दा पनि होला नेपाली फिचर फिल्म प्रतिस्पर्धा अन्तर्गत खासै फिल्महरु आउन नसकेको विज्ञप्तिमा उल्लेख गरिएको छ । त्यसैले अहिले छनोट भएका ६३ फिल्मको सूची मात्र निफले सार्वजनिक गरेको हो । फागुनमै गर्ने भनिएको महोत्सव कोरोनाका कारण वैशाखमा धकेलिएको हो । ‘विश्वका कथाहरुको कथ्य उत्सव’ भन्ने नाराका साथ ‘फिल्म संस्कृति’को विकास गर्ने उद्देश्यसहित सुरु भएको फेस्टिभलमा यो वर्ष महामारीको विषयमा बनेका फिल्मको विधा थप गरिएको छ । ‘बेस्ट पान्डेमिक फिल्म’को विधामा विजेता फिल्मले ५ सय अमेरिकी डलर पुरस्कार प्राप्त गर्ने आयोजक संस्थाले जनाएको छ ।अन्तर्राष्ट्रिय प्रतिस्पर्धा अन्तर्गत सर्वोत्कृष्ट फिचर फिल्मलाई १५ सय अमेरिकी डलरसहित गौतम बुद्ध अवार्ड प्रदान गरिनेछ भने फिल्मले 'इन्टरनेसनल फेडरेसन अफ फिल्म सोसाइटिज'को जुरीको तर्फबाट आईएफएफएस डन किहोते अवार्ड प्राप्त गर्नेछ । अन्तर्राष्ट्रिय विधातर्फ नै सर्वोत्कृष्ट वृत्तचित्रलाई १ हजार डलर राशिको माउन्ट एभरेस्ट अर्वाड, सर्वोत्कृष्ट एनिमेटेड फिल्मलाई ७ सय ५० डलर राशिको मञ्जुश्री अवार्ड, सर्वोत्कृष्ट लघु फिल्मलाई ५ सय डलर राशिको वाग्मती अवार्ड प्रदान गरिनेछ ।त्यसैगरी नेपाली प्रतिस्पर्धा अन्तर्गत उत्कृष्ट फिचर फिल्मलाई नगद रु १ लाख, उत्कृष्ट सर्ट फिल्मलाई नगद ५० हजार प्रदान गरिने बताइएको छ।