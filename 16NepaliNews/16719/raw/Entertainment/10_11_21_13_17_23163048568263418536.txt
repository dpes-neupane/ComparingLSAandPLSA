काठमाडौँ — गायिका ब्रिट्नी स्पियर्सको पिता जेमी स्पियर्सलाई कन्जरभेटरसिप(कानुनी अभिभावक)बाट हट्न २ मिलियन अमेरिकन डलर मागेको आरोप लागेको छ । जेमीले कन्जरभेटरसिपबाट हट्नुअघि आर्थिक कुराको छिनोफानो गर्नुपर्ने कुरा उल्लेख गरेका थिए । केही हप्ताअघि नै जेमीले कन्जरभेटरसिपबाट हट्ने घोषणा गरेको थियो । तर ब्रिट्नीले आफ्नो सम्पति, करिअरमा हस्तक्षेप गर्ने जेमीलाई कन्जरभेटिभबाट सकेसम्म चाँडो हटाउन अदालतमा माग गर्दै आएकी छन् । आगामी सेप्टेम्बर २९ मा यसमाथि अर्को बहस हुनेछ ।सन् २००८ मा ब्रिट्नीको मानसिक स्वास्थ्यमा समस्या देखिएपछि त्यसबेला अदालतले उनको देखरेख गर्न जेमीलाई कानुनी अभिभावक नियुक्त गरेका थिए । अदालतले नै ब्रिट्नीको सम्पति र जीन्दगीका महत्वपूर्ण निर्णय लिने अधिकार जेमीलाई दियो । तर ब्रिट्नीले भने जेमीलाई यो भूमिकाबाट हटाउनु पर्ने गुनासो राख्दै आइन् । उनले सामाजिक सञ्जालमा लेखेकी पनि थिइन्,'म आगामी दिनमा स्टेजमा प्रस्तुति दिन्नँ । यदि मेरो बुवाले मैले के पहिरिने, के बोल्ने र सोच्ने भनेर निर्णय लिन थाल्नुभयो भने ।' केही समयअगाडि मात्रै ब्रिट्नी स्पियर्सको कन्जरभेटरसिपमाथिको एउटा डकुमेन्ट्री सार्वजनिक भएको थियो । त्यसपछि भने ब्रिट्नीको कानुनी लडाइँले मानिसको ध्यान तान्यो । जेमीले भने आफूले छोरी ब्रिट्नीको हितकै काम गरेको बताउँदै आएका छन् । सन् २०१९ देखि नै जेमीले आफ्नो छोरी ब्रिट्नीको सम्पतिमाथि हस्तक्षेप गर्दै आएका थिए । गत जुन र जुलाईको अदालतको बहसमा ब्रिट्नीले कन्जरभेटरसिपलाई 'अपमानजक' भनेपछि ब्रिट्नीको स्वतन्त्रताका लागि चौतर्फी आवाज उठ्न थालेको हो । जेमीले गर्भनिरोधक साधनको प्रयोग, औषधिको प्रयोग, विवाहलगायतका कुरामा निगरानी राखेको कुराले आफ्नो हानी गरेको उनले अदालतमा भनेकी थिइन् । 'मैले आफ्नो जीवन जिउन पाउनुपर्छ,'३९ वर्षीया गायिकाले आफ्नो अनुभूति यसरी अदालतमा सुनाएकी थिइन् । 