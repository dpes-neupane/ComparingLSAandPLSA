(पोखरा) — पाँच वर्षअघि प्रदर्शन भएको चलचित्र ‘टलकजंग भर्सेस टुल्के’ को ओपनिङ सटमै माछापुच्छ्रेको काखमा एक सुन्दर गाउँको दृश्य देखिन्छ । ढुंगा र माटोको गारो, ढुंगैले छाएका चिटिक्क परेका घरले भरिएको गाउँ हो, कास्कीको हेम्जाकोट । ‘टलकजंग भर्सेस टुल्के’को ७५ प्रतिशत सुटिङ हेम्जाकोटमै भएको हो । माछापुच्छ्रे गाउँपालिकामा पर्ने यो गाउँमा सामुदायिक होमस्टे छ । अन्नपूर्ण आधार शिविर, माछापुच्छ्रे मोडल ट्रेक पुग्ने पर्यटक हेम्जाकोट हुँदै जान्छन् । हेम्जाकोट पुगेपछि आन्तरिक पर्यटकले सोध्ने पहिलो प्रश्न हुन्छ, ‘टलकजंग भर्सेस टुल्के सुटिङ भएका ठाउँ कुन–कुन हुन् ?’फिल्म हेरेका दर्शकले हेम्जाकोट पुग्ने वित्तिकै फिल्मका बाबुसाहेव (प्रकाश घिमिरे) को घर चिनिहाल्छन् । टुल्के (खगेन्द्र लामिछाने) पुगिरहने भट्टी भेटिहाल्छन् । फिल्ममा टुल्के, सुके (सुशांक मैनाली), हनुमान (बुद्धि तामाङ), टंके (सुदाम सिके), ढिकरे (हुम बीसी) भेटेर गफिने भट्टिमा पुग्दा दर्शक फिल्मकै दृश्य सम्झिएर रमाइलो मान्छन् । हेम्जाकोट तल धितालका फाँटमा लहलह धान झुलेका देखिन्छन् । अलि तल शान्त बगिरहेको देखिन्छ मर्दी र इदी खोला ।फिल्म युनिट हेम्जाकोट पुगेपछि गाउँका अगुवा खड्गबहादुर गुरुङले सुटिङको लागि आफ्नो घर दिए । त्यहीं घरले साइली (रजनी गुरुङ) को भट्टीको परिचय पायो । त्यसो त, फिल्मकै सुटिङपछि गाउँ पुग्ने पर्यटक केही मात्रामा बढेको गुरुङ बताउँछन् । ‘टलकजंग भर्सेस टुल्के’ पछि हेम्जाकोटमा धमाधम फिल्म सुटिङ भएका छन् । आँखै अघि देखिने माछापुच्छ्रे हिमाल, अन्नपूर्ण हिमशृंखला, पर्यटकीय गाउँ धम्पुस, धिताल, अस्ताम, लाहाचोक, घाचोक, भिडाबारी, इदी खोला, मर्दी खोला, ल्वाङघलेल लगायतले माछापुच्छ्रे गाउँपालिकामा फिल्म सुटिङको लहर छ । तीन वर्षअघि चेलिबेटी बेचबिखनसम्बन्धी अंग्रेजी वृत्तचित्र ‘सोल’ छायांकन भयो । दीपक–दीपाको ‘छक्का पञ्जा २’ र रामबाबु गुरुङ निर्देशित ‘साईली’ पनि हेम्जाकोट र गाउँपालिकाका विभिन्न स्थानमा सुटिङ भयो । हेम्जाकोटमा ‘साली कसको भेनाको’, ‘स्वीकार’, केही गुरुङ चलचित्र र म्युजिक भिडियो पनि छायांकन गरिएका छन् ।गाउँमा फिल्म सुटिङ हुँदा प्रचारप्रसार पनि हुने र स्थानीयले आयआर्जन पनि गर्ने बताउँछन् हेम्जाकोट–धिताल सामुदायिक होमस्टेका अध्यक्ष ईश्वर गुरुङ । उनका अनुसार ‘सोल’ वृत्तचित्र सुटिङ हुँदा विदेशीसहित १ सय ५० जनाको टोली एक महिना हेम्जाकोट बस्यो । फिल्म युनिट हेम्जाकोट बस्दा होमस्टेमा बाँडिएर बस्ने गरेको अध्यक्ष गुरुङ बताउँछन् । गाउँमा फिल्म सुटिङ हुँदा मेला लागेजस्तै हुने अगुवा खड्गबहादुर गुरुङ सम्झन्छन् । भूतपूर्व भारतीय सेना उनले ‘टलकजंग भर्सेस टुल्के’ को सुटिङमा फौजी तालिम नै दिए । फिल्म प्रदर्शन भएपछि फिल्म युनिटले हेम्जाकोटका स्थानीयलाई पोखरामा एक दिन नि:शुल्क फिल्म देखायो । स्थानीय कुमार गुरुङले दयाहाङ राईलाई पहिलोपल्ट त्यहीं भेटे । ‘फिल्म हेर्दा डरलाग्दो लागेको थियो,’ उनले भने, ‘मान्छे भेट्दा निकै सरल रहेछन् ।’ चलचित्र विकास बोर्डले एकताका बनाउने भनेको अन्तर्राष्ट्रिय फिल्म स्टुडियो हेम्जाकोटकै छिमेकी गाउँ अस्ताममा हो । आर्थिक वर्ष ०६८/६९ को बजेट भाषणमै तत्कालिन अर्थमन्त्री भरतमोहन अधिकारीले पोखरालाई फिल्म सिटी घोषणा गरेका थिए । बोर्डका तत्कालिन अध्यक्ष गणेश भण्डारी सहितको टोलीले साविकको धिताल गाविसको स्थलगत अध्ययन गरेको थियो । टोलीले फिल्म स्टुडियो निर्माणको लागि उपयुक्त रहेको र २ अर्ब रुपैयाँ लाग्ने प्रारम्भिक प्रतिवेदन सरकारलाई बुझाएको पनि थियो तर निर्वाचित जनप्रतिनिधि, पोखरेली चलचित्रकर्मी र अन्य सरोकारवालाले सशक्त आवाज उठाउन नसक्दा फिल्म सिटीको मुद्दा त्यसै सेलायो ।