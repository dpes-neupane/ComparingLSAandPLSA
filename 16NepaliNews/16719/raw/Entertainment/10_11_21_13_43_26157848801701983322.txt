काठमाडौँ — दिल्लीको जवाहरलाल विश्वविद्यालय (जेएनयु)का विद्यार्थीमाथि भएको आक्रमणको विरोधमा भएको प्रदर्शनमा ऐक्यबद्धता जनाउन पुगेका कारण बलिउड स्टार दीपिका पादुकोणको आलोचना भएको छ ।शुक्रबारदेखि प्रदर्शनमा आउन लागेको आफूले अभिनय र निर्माण गरेको फिल्म ‘छापक’को प्रचारका लागि उनले यो प्रदर्शनलाई प्रयोग गरेको आरोप उनलाई लगाइएको छ भने अर्कातिर वामपन्थी विद्यार्थीहरुको बाहूल्य रहेको जेएनयु गएर दीपिकाले राष्ट्रद्रोहीलाई साथ दिएको आरोप पनि लगाइएको छ । दीपिकाको फिल्म 'पद्मावत' प्रदर्शनका बेला पनि फिल्मले हिन्दु-राजपुतको संवेदनामा धक्का पुर्‍याएको भन्दै उनको नाकको मूल्य तोकिएको थियो । मंगलबार जेएनयु स्ववियुका पूर्वसभापति कन्हैया कुमारसमेतले संवोधन गरेको सभामा दीपिका पुगेकी थिइन् । उनले त्यहाँ केही बोलेकी भने थिइनन् । विद्यार्थीहरुले सरकार विरोधी नारा लगाउँदा उनी त्यहाँ चुपचाप उभिइरहेकी थिइन् ।  हिन्दुवादी संगठनले जिम्मा लिएको आक्रमणमा परि घाइते भएकी जेएनयु स्ववियुकी सभापति आइशी घोषसँग कुराकानी गरेर दीपिका त्यहाँबाट निस्किएकी थिइन् ।  उनको यो कदमलाई सत्तारुढ भाजपाका कार्यकर्ता र कलाकारहरुले मन पराएका छैनन् । यसैले बुधबार उनीहरुले ट्विटरमा ‘बाइकट दीपिका’ ह्यासट्याग नै चलाए, जुन ट्रेन्डिङमा आयो । रोयटर्सका अनुसार यो ह्यासट्यागमा एकै दिन ३ लाख ५० हजार ट्विट गरिएका छन् ।  दीपिकाको यो कदमले ठूलो समर्थन पनि पाएको छ। उनलाई बहिस्कार गरौं भन्ने ट्रेन्डिङ भएपछि अनुराग कश्यप लगायतका निर्देशकले ‘छपाक’को टिकट सो बुक गरेर देखाइदिउँ भन्दै ट्विट गरेका छन् । अल्पसंख्यक मुलसलमानलाई विभेद हुने गरी नागरिकता कानुन संशोधन गरिएपछि भारतका धेरै क्षेत्रमा विरोध भएका छन् । यो कानुनको विरोधमा रहने र विपक्षी दलका नेताहरुले दीपिकाको कदमको स्वागत गरेका छन् ।  दीपिकाले अभिनय तथा निर्माणसमेत गरेको एसिड आक्रमणमा परेकी लक्ष्मी अग्रवालको जीवनकथामा बनेको फिल्म ‘छपाक’ प्रदर्शनको क्रममा छ । यही फिल्मको प्रचारमा उनी जेएनयु पुगेको आरोप लागे पनि अर्काथरीले भने उनले फिल्मको व्यापारको परवाह नगरी त्यहाँ गएर हिम्मत देखाएको बताएका छन् । भारतमा पहिले पनि राजनीतिक कुरामा बोल्दा फिल्म स्टारहरुका फिल्म बहिस्कारमा परेका छन् । हाल भारतका प्रधानमन्त्री तथा तत्कालीन गुजरातका मूख्यमन्त्री नरेन्द्र मोदीबारे टिप्पणी गरेको भन्दै आमिर खानको फिल्म ‘फना’ गुजरातमा प्रदर्शन नै हुन दिइएको थिएन ।  यस्तै कारण ठूला स्टारहरु प्रायः विवादित मुद्दामा बोल्दैनन् । ‘छापक’सँगै प्रदर्शन हुन लागेको ‘तानजी’का कलाकार तथा निर्माता अजय देवगनले यही कारण देखाउदै नागरिकता कानुनबारे बोल्न इन्कार गरेका थिए । ‘म एउटा कुरा गर्छु, तपाईंलाई चित्त बुझ्दैन अनि मेरो फिल्म बहिस्कार गरौं भन्ने प्रचार हुन्छ,’ उनले भनेका थिए, ‘घाटा त मलाई नै हुन्छ नि ।’ कन्हैया कुमारले समेत दीपिकालाई धन्यवाद ज्ञापन गर्दै दीपिकाले आफ्नो फिल्मको भविष्यसमेत दाउमा राखेर आएको उल्लेख गरेका छन् ।  यता मोदी सरकारका मन्त्री एवं बरिष्ठ भाजपा नेता प्रकाश जावदेकरले भने लोकतन्त्रमा जो जहाँसुकै जान पाउने भन्दै दीपिकाको आलोचना गर्न नहुने बताएका छन् । 'आफूलाई मन लागेकाे विरोध प्रदर्शनमा जान सबैलाई छुट छ,' उनले भने ।