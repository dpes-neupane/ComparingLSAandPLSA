काठमाडौँ — यो शुक्रबार बक्सअफिसमा तीन फिल्मबीच प्रतिस्पर्धा हुँदैछ । यसमा दुई नेपाली फिल्म छन् भने एक हिन्दी । पछिल्लो समय मल्टीप्लेक्स दर्शकहरुले मन पराएका अभिनेता विपिन कार्कीको मुख्य भूमिका रहेको 'सेल्फी किङ' र विराज भट्टको 'साङ्लो' बीच प्रतिस्पर्धा हुँदैछ । कुनैबेला एक्सन स्टारका रुपमा चलेका विराज भोजपुरी फिल्ममा व्यस्त भएका थिए । 'साङ्लो'को निर्देशनसमेत विराज आफैंले गरेका हुन् । यसमा मिस नेपाल निकिता चाण्डक पनि देखिँदैछिन् । हिन्दी फिल्म 'मलङ'मा भने अनिल कपुरका साथ आदित्य रोय कपुर दिसा पटानी प्रमुख भूमिकामा छन् ।  सर्वाधिक फिल्म हल भएको मल्टीप्लेक्स च्यानल क्यूएफएक्सले नेपालभर 'मलङ'लाई ३६ सो दिएको छ । 'सेल्फी किङ'ले ३५ र 'साङ्लो'ले ११ सो मात्रै पाएका छन्। सोका हिसाबले विराजको 'साङ्लो' पछाडि देखिन्छ । फिल्मले राजधानीमा शुक्रबार मात्र ४ वटा सो पाएको छ ।  'सेल्फी किङ'ले भने राजधानीका क्यूएफएक्स च्यानलअन्तर्गतका हलमा २० सो पाएको छ । एक समय सिंगल स्क्रिन थिएटरमा निकै चलेका कलाकार विराज यसपाली पनि सिंगलस्क्रिनकै भर पर्नुपर्ने देखिएको छ । 