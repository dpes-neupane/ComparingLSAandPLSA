मुम्बई — भिजे तथा मोडेल अनुशा दान्डेकरले व्यापक चर्चाका बीच अब बिगबोस १५ मा प्रवेश गर्ने बताएकी छन् । उनले हालै भिडियो सन्देशमार्फत यस्तो बताएकी हुन् । यसअघि नै उनी बिगबोसमा प्रवेश गर्नेबारे अपुष्ट खबर आए पनि उनले अस्वीकार गर्दै आएकी थिइन् ।तर पछिल्लो समय अनुशाले आफ्ना प्रशंसकलाई सम्बोधन गर्दै सामाजिक सञ्जालमार्फत आफू बिगबोसको घरमा प्रवेश गर्ने बताइन् । उनले आफूबारे आएका खबर सत्य भएको समेत बताएकी छन् । तर पहिले अनुशाले आफ्नो लागि आफैँ बोस भएको भन्दै बिगबोसलाई लक्षित गर्दै आफू त्यहाँ नजाने प्रतिक्रिया दिएकी थिइन् ।बिगबोसमा अनुशाको 'वाइल्ड कार्ड इन्ट्री'को खबरसँगै सुरुदेखि नै बिगबोसमा रहँदै आएका करण कुन्द्राबारे पनि व्यापक चर्चा परिचर्चा हुन थालेको छ । भारतीय सञ्चारमाध्यमका अनुसार करण र अनुशा पछिल्लो केही वर्षयता प्रेममा थिए । तर पछिल्लो समय उनीहरु टाढिएका छन् ।लभ स्कुलका होस्टसमेत रहेका करण र अनुशाबीच बिगबोसमा कस्तो सम्बन्ध रहला भन्नेबारे बिगबोसका दर्शकहरूले सामाजिक सञ्जालमा चासो देखाउन थालेका छन् । जबकि करणले यसअघि नै दिएको अन्तर्वार्तामा बिगबोसको घरभित्र अनुशासँगै रहन आफूलाई समस्या नहुने प्रतिक्रिया दिएका थिए ।