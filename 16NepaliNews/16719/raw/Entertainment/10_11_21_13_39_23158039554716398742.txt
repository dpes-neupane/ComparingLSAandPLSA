काठमाडौँ — बलिउडका दुई सुपरस्टार अजय देवगन र अक्षय कुमारका नयाँ फिल्म बिहीबार चर्चामा रहे। झन्डै तीस वर्ष पहिले सँगैजसो करिअर सुरु गरेका यी दुई स्टार अहिले बलिउडको शीर्षमा छन् ।गत वर्ष यी दुवैका फिल्महरु हिट भए भने यस वर्षको पहिलो सुपरहिट पनि अजय देवगनको 'तानाजी' भयो ।  २०२० मा यी दुवैका तीनदेखि चार फिल्म प्रदर्शनमा आउने बताइएको छ । रोहित शेट्टीको 'सूर्यवंशी'मा भने दुवैलाई एकसाथ देख्न पाइनेछ । बिहीबार चर्चामा आएका फिल्म भने नयाँ घोषित हुन् ।  अजयले मुख्य भूमिकामा अभिनय गरेको फिल्म 'मैदान'को नयाँ पोस्टर बिहीबार सार्वजनिक गरियो । यसमा उनी भारतीय फुटबल स्वर्णकालमा रहेका बेला भारतलाई १९५१ र ६२ मा एसिया कप जिताउने प्रशिक्षक सइद अब्दुल रहिमको भूमिकामा देखिनेछन् । दुई वर्षअघिको हिट 'बधाई हो' पछि अमित शर्माले निर्देशन गर्न लागेको यो दोस्रो फिल्म हो । अक्षयको भने बिहीबार नयाँ फिल्मको घोषणा भयो । 'अतरंगी रे' नामक यो फिल्ममा धनुष र साराअलि खान हुने पहिले नै बताइएको थियो । बिहीबार यसमा अक्षय कुमार पनि थपिए । यसलाई आनन्द एल रायले निर्देशन गर्नेछन् । शाहरुख खानसँगको फिल्म 'जिरो' पछि आनन्दले यो फिल्म निर्देशन गर्न लागेका हुन् ।