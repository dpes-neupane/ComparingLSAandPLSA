काठमाडौँ — नेपालमा बालबालिकाको डान्सिङ रियालिटी सो आयोजना हुने भएको छ । 'कमेडी च्याम्पियन'का निर्देशक विशाल भण्डारीले 'डान्स मास्टर लिटिल च्याम्प्स' सुरु गर्ने भएका हुन् ।'थ्रि प्रोडक्सन' र 'नेपा प्रोडक्सन'सँगको सहकार्यममा निर्माण हुने सोमा केकी अधिकारी, रीमा विश्वकर्मा, विशाल भण्डारी, रोहिया महर्जन, रीना महर्जन, गम्भिरमान सिंहलगायत निर्माता रहेका छन् ।सोमा १३ वर्षभन्दा कम उमेरका बालबालिकाले मात्र सहभागिता जनाउन पाउने बताइएको छ । सोको 'सुपर जज'मा अभिनेत्री सारंगा श्रेष्ठ रहनेछिन् । 'डान्स इन्डिया डान्स-लिटिल च्याम्प्स'की विजेता टेरिया मगर, 'डान्स प्लस सिजन-२' का प्रतियोगी सुशान्त खत्री र बुगी बिगी, नेपाल आइडल, द भ्वाइस अफ नेपाल जस्ता रियालिटी शोमा करियोग्राफी गरिसकेकी रोहिया महर्जन सोका निर्णायकमा तय भएका छन् । सोको प्रस्तोतामा रीमा र सुमन कोइराला रहने भएका छन् । निर्देशक भण्डारी राम्रो नृत्य गर्न सक्ने नेपालका बालबालिकालाई अवसर दिन यो सो सुरु गरेको बताउँछन् । 'राम्रो नृत्य गर्ने बालबालिकाले प्लेटफर्मको लागि विभिन्न देश पुग्नु पर्ने हुन्थ्यो । तर, अब नेपालकै प्ल्याटफर्मबाट अर्को प्रतिभावान टेरिया मगर जन्मिनेछन् भन्ने कुरामा हामी आशावादी छौं,' उनले भने ।'कमेडी च्याम्पियन सिजन २' समाप्त भएको दुई महिनापछि यो सो सुरु हुने निर्देशक भण्डारीले जनाए । सोको पहिलो चरणको अडिसन डिजिटल रुपमा लिइने निर्माण टिमले जनाएको छ ।सोका विजेताले २५ लाख नगद पुरस्कार पाउनेछन् । त्यस्तै दोस्रो र तेस्रो हुनेले क्रमश: १५ लाख र १० लाख नगद पुरस्कार प्राप्त गर्नेछन् । निर्देशक भण्डारीका अनुसार विजेताले पाउने पुरस्कार आफ्नो करियोग्राफरसँग ५० प्रतिशत साझेदारी गर्नुपर्नेछ ।