काठमाडौँ — अधिकांशको घरमा केही न केही पाल्तु जनावर त हुन्छ नै । तिनलाई हामी कस्तो व्यवहार गरिरहेका छौं ? हाम्रो व्यवहारका कारण जनावरको दृष्टिकोणमा हामी मान्छेको छवि कस्तो बनिरहेको होला ? यसबारेमा प्रायः सोचिँदैन ।सोच्न आवश्यक पनि ठानिएको हुँदैन । जनावरले मान्छेको जस्तो विचार व्यक्त गर्ने पनि त होइन । जनावर त हो नि भनेर यदि तुच्छ व्यवहार गरिरहनुभएको छ भने नाटक ‘बोकाको आत्मकथा’ ले एकपटक तपाईंलाई झस्काउने छ । विनय कसजूद्वारा लिखित उक्त नाटक जनावरहरूप्रति मान्छेको सोच र दृष्टिकोणमा आधारित छ । नाटक हेरेपछि भने जनावरप्रतिको परम्परागत धारणामा परिवर्तन आउने छ । कीर्तिपुरस्थित थिएटर मलमा सोमबारदेखि जारी नाटक ‘बोकाको आत्मकथा’ लाई पुष्पराज अवस्थीले निर्देशन गरेका हुन् । नाटकमा जनावरको मानवप्रति हुने आत्मीय सम्बन्ध र ती जनावरहरूप्रतिको मानव सोचलाई समग्र रूपमा चित्रण गर्ने प्रयास गरिएको छ । घरमा पालिनेमध्ये कुनै जनावरहरूसँग बालबालिकाहरूको निकट प्रेम छ भने त्यसलाई बली दिनु गलत हो भन्ने पक्षसमेत नाटकमा समेटिएको छ । रामु (प्रज्ञान बुढाथोकी) र तीनधर्के बोका (बिगिन बन्जाडे) बीचको प्रगाढ सम्बन्धसँगै नाटक अघि बढ्दै जान्छ । दुईबीच यति गहिरो सम्बन्ध बस्छ कि रामुको खेल्ने साथी नै बोका बन्न पुग्छ । कसैले किन्न आए पनि उसले आमा (जस्लिना क्षेत्रीलाई) विभिन्न बाहनामा बेच्नै दिँदैन । तर मामासँगै रामु सहर पढ्न गएपछि बोकासँग दूरी बढ्छ । त्यसपछि नाटकले भावनात्मक मोड लिन्छ । दुवैको छुट्टिन लाग्दा देखिएको कारुणिक दृश्य, एक महिनासम्म केही नखाई रामुको यादमा बसेको बोका देखेर दर्शकमा दुवैप्रति जति करुणा भाव पैदा हुन्छ, त्योभन्दा बढी दुःख जब लामो समयपछि दसैंमा मामाघरमा रामुलाई भेट्न गएको बोकालाई रामुले गरेको गाली र दुर्व्यवहारमा उत्पन्न हुन्छ । रामुप्रति नै दर्शकमा क्रोध उत्पन्न हुन्छ । बोकाले गर्दा मामा–माइजूबीच भएको झगडाले गर्दा रामुले बोकालाई पिट्छ र घरभित्रबाटै निकालिदिन्छ । रामुमा आएको परिवर्तनबाट चिन्तित भएको बोकाले घर जाने निर्णय गरे पनि उसलाई बाटो थाहा हुँदैन । नाटकमा भैंसी (सचित कार्की) ले बोलेको ‘दसैंमा सहर पसेका बोकाहरू कहिल्यै घर फर्केका छैनन्’ भन्ने संवादले दर्शकलाई झस्काइदिन्छ । ‘सबैलाई मेरो कथा भन्नु छ । अहिले चाहिँ दसैंमा अरू बोकाहरूलाई सहर नजाऊ भन्नु छ मलाई’ भन्ने बोकाको भनाइले झन् भावुक बनाउँछ । नाटकमा शुभकामना एकेडेमीका डेढ दर्जनभन्दा बढी बाल कलाकारहरूले राम्रो अभिनय गरेका छन् । खलासी (निर्भिक केसी) र परिपक्व भूमिका निर्वाह गर्ने मामा (सिद्धार्थ भुसाल), आमा बनेकी जस्लिनाले गरेको अभिनय लोभलाग्दो छ । रामुको भावुक अभिनयल दर्शकको मन पगाल्छ । मान्छेले कसरी परिस्थिति अनुकूल आफूलाई ढाल्छ भन्ने पनि नाटकले औंल्याउँछ । सहर पसेपछि रामुले नयाँ बल, नयाँ साथी पाउँछ र आफ्नो पुरानो साथी बोकालाई भने भुल्छ । यसैमार्फत् नाटकमा जीवजनावरप्रति मानिसको मानसिकता देखाउन खोजिएको छ । नयाँ उचाइमा पुगेपछि आफ्नो पुरानो धरातल बिर्सने मानिसको यथार्थ चरित्रलाई नाटकको माध्यमबाट प्रस्तुत गर्न खोजिएको निर्देशक अवस्थीले बताए । घरमा पालिने जनावरमा पनि मानिसको जस्तै भाव र पीडा हुन्छन्, सुखदुःख, गारोसारो सबै हुन्छन्, प्राणी जीवनसँग जोडेर मानवताको मानविकीकरण गर्न खोज्नु नाटकको सबल पक्ष रहेको साहित्यकार गोपाल घिमिरे बताए । प्रगाढ सम्बन्ध रहे पनि समयको अन्तरालसँगै बालबालिकाले पुरानो कुरा बिर्सदै जान्छन् र नयाँ वातावरणमा छिट्टै घुलमिल हुन सक्ने उनीहरूको मनोवैज्ञानिक पक्षलाई पनि नाटकले उठान गरेको रंगकर्मी रामबाबु रेग्मीले उल्लेख गरे । साउन ११ सम्म मञ्चन हुने नाटकमा दिपासना महर्जन, कृतिका अधिकारी, सुप्रभा थापा मगर, सुबोध रम्तेल, जेनिश महर्जन, सन्देश खड्गी, एलिसा पुरी, पुष्पा बीसी, सुशील बिक, अन्स कार्की, आरोग्य नेपाल, गीता मल्ल, सचित कार्कीलगायत कलाकारहरूको पनि अभिनय रहेको छ । 