काठमाडौँ — गत मंसिर २९ गते केशव भट्टराईको निधन भएपछि चलचित्र विकास बोर्ड नेतृत्वविहीन छ । तर, नयाँ अध्यक्ष बन्न दौडधुप भने सुरु भइसकेको छ । राजेश हमाल, भुवन केसीदेखि दयाराम दाहालसम्मको नाम चर्चा छ । तर फिल्मवृत्तमा चिन्ता र चासो कहिले–को अध्यक्ष बन्ला होइन, बोर्ड किन नेपाली फिल्ममैत्री बन्न सकेन भन्नेतिर ज्यादा छ ।स्थापनाको १९ वर्ष पुग्न लाग्दा पनि फिल्ममेकर र शुभचिन्तकको बोर्डप्रतिको गुनासो घट्नुको सट्टा बढिरहेको छ । एकाथरी त बोर्डको खारेजीकै माग गर्छन् । जो बोर्डको आवश्यकता औंल्याउँछन्, उनीहरू पनि यसको कार्यशैलीप्रति सन्तुष्ट छैनन् । सरकार र फिल्म क्षेत्रबीचको सेतु मानिएको बोर्डसँगै यतिबिघ्न वितृष्णा किन ? नेपाली फिल्मको गुणस्तर वृद्धिका लागि यो निकाय किन सक्षम हुन सकेन ? समस्या संस्थागत संरचनामै छ कि नेतृत्वकर्तामा ? के साँच्चै बोर्डको औचित्य नभएको हो ? यसबारे बोर्डका संस्थापक अध्यक्ष यादव खरेलको अनुभव र मूल्यांकन बुझ्ने कोसिस गरिएको छ । जब–जब विकास बोर्ड विवादमा पर्ने गर्छ, यादव खरेलमाथि अनेक सवाल तेर्सिन्छन् । कोही दुःखेसो पोख्छन्, कोही आक्रोश । कारण, बोर्डको संस्थापक अध्यक्ष मात्र होइन, सूत्रधार पनि खरेल नै हुन् । यो कथाको थालनी हुन्छ, २०५४ तिर तत्कालीन सरकारले नयाँ राष्ट्रिय सञ्चार नीतिको खाका कोर्ने गृहकार्य गरेसँगै । खरेलका अनुसार सञ्चार नीति बनाउन विभिन्न उपसमिति गठन भइरहेका थिए, सम्बन्धित क्षेत्रका विज्ञहरू सामेल हुँदै थिए । सोही क्रममा सञ्चार उपसमिति बन्यो, जसको संयोजकको जिम्मेवारी पाए, खरेलले । त्यो थियो, सरकार र सिनेमाबीच दूरी बढिरहेको समय । फिल्म बनाउनदेखि चलाउनसम्म यावत् सास्ती बेहोर्नुपर्थ्यो । राज्यले सिनेमालाई प्राथमिकतामा राखेकै थिएन । आफैं फिल्ममेकर हुनुको नाताले राज्यको यो रबैयाबाट खरेल आफैं पीडित थिए । त्यसैले उपसमितिको संयोजकको रूपमा उनले फिल्मको उत्थानलाई महत्त्व दिनु सामान्य भइहाल्यो ।बोर्ड स्थापनामा खरेलको भूमिकाको चर्चा गर्नुपूर्व शाही नेपाली चलचित्र संस्थानको सन्दर्भ जोड्नुपर्ने हुन्छ । सम्भवतः फिल्म क्षेत्रकै लागि भनेर खोलिएको पहिलो औपचारिक सरकारी निकाय चलचित्र संस्थान हो । यसको स्थापना भएको थियो, विसं. २०२८ मा । संस्थापक अध्यक्ष तोकिएको थियो, जगदीश शर्मालाई । तर, फिल्मइतरको क्षेत्रका शर्माको संस्थानप्रति रुचि थिएन । खरेलका अनुसार उनी कहिल्यै संस्थानको काममा खटिएनन् । सोही कारण विधिवत् रूपमा स्थापना भएको दुई महिनापछि खरेललाई संस्थानको अध्यक्षमा नियुक्त गरियो । त्यसैले कार्यकारीका हिसाबले संस्थानको संस्थापक अध्यक्ष पनि उनी नै हुन् । भन्छन्, ‘बालाजुमा ल्याब खोल्ने तयारी सुरु गरियो । लक्ष्मीनाथ शर्मासहित केही विद्यार्थीलाई बाहिर फिल्म पढ्न पठाउन थालियो । अन्य संरचनागत काम सम्पन्न भयो ।’ दुई वर्षपछि खरेल संस्थानबाट बिदा भए । केही वर्षपछि त संस्थानलाई निजीकरण गरियो । त्यसपछि नेपाली सिनेमाको हितभन्दा अनेक स्वार्थमा जेलिँदै गयो । खरेल अहिले पनि संस्थान निजीकरण गर्नु नै गलत भएको मत राख्छन् । तर, संस्थान ‘फेल’ भएपछि नेपाली चलचित्रमा राज्यको उपस्थिति अझ बिलाउँदै गयो । खरेलका अनुसार, त्यतिबेला फिल्मको सुटिङ गर्न उद्योग, पर्यटन, गृह र संस्कृति मन्त्रालयको स्वीकृति लिनुपर्थ्यो । सिनेमा खिच्ने प्राविधिक सामग्री भित्र्याउन वाणिज्य मन्त्रालयको सिफारिस चाहिन्थ्यो । सञ्चार मन्त्रालयको श्रव्यदृश्य शाखामा पूर्णपटकथा बुझाएपछि मात्र छायांकनका लागि अनुमित दिइन्थ्यो, पटकथा अक्षरशः सेन्सर हुन्थ्यो ।खरेल भन्छन्, ‘फिल्मकर्मीले पाइलैपिच्छे सास्ती खेप्नुपर्थ्यो । त्यसैले सिनेमासम्बन्धी अनेक काम एकद्वार प्रणालीमा गर्न सकिने संरचना अत्यावश्यक भइसकेको थियो ।’ यिनै समस्या समाधान गर्ने हेतुले २०५७ असार १६ गते बोर्डको विधिवत् स्थापना भयो । नेपाली चलचित्रको विकास, चलचित्रलाई उद्योगको रूपमा प्रवर्द्धन गर्न, नेपाललाई विदेशी फिल्मको सुटिङको ‘हब’ बनाउनु पनि बोर्डको उद्देश्य थियो । ‘चलचित्रसम्बन्धी नीति निर्माण गर्ने, प्रदर्शन र वितरणमा समन्वय गर्नेदेखि नेपाली चलचित्रको विदेशमा प्रदर्शनका लागि पहल गर्नेसमेत योजना बनाइएको थियो,’ खरेलले भने । त्यसपछि पूर्णपटकथा नभई कथासार मात्र बोर्डलाई बुझाएर सुटिङको अनुमति पाइने व्यवस्था मिल्यो ।फिल्म कला हो । त्यसैले सञ्चार मन्त्रालय होइन, संस्कृति मन्त्रालयअन्तर्गत बोर्ड हुनुपर्छ । अझ बोर्ड होइन, एकेडेमी हुनुपर्छ (यसबारे आगामी शृंखलामा चर्चा गरिनेछ), स्वायत्त नभएकाले यसले काम गर्न सक्दैन भन्ने आवाजहरू पनि उत्तिकै सुनिन्थे । जुन आफैंमा जायज माग/तर्कहरू हुन् । तर, राज्यविहीनताको अवस्था झेलिरहेको सिनेमाले कम्तीमा समन्वयकारी निकाय बोर्ड पाउनु सुखद पनि थियो । तथापि विडम्बना के भइदियो भने, सुरुवातबाटै सरकार र बोर्डबीच सहज सम्बन्ध बन्न सकेन । अझ सिधा भन्दा, सिनेमाको विकासभन्दा राजनीतिक स्वार्थपूर्ति गर्ने माध्यम बनाउन थालियो, बोर्डलाई । कतिसम्म भने, स्वयं खरेलले आफ्नो दुईवर्षे कार्यकाल पूरा गर्न पाएनन् । दुई महिना अगाडि नै राजीनामा दिए । उनका अनुसार, बोर्डलाई स्वायत्त हुनुपर्नेसँग अन्य चलचित्र क्षेत्रलाई हित हुने गरी विधेयकको ड्राफ्ट बनाएर तत्कालीन सञ्चारमन्त्री जयप्रकाश गुप्तालाई बुझाए । तर, मन्त्रीले त्यसलाई अगाडि बढाउँदै बढाएनन् । बोर्डका हरेक काममा मन्त्रीको अवरोध हुन थाले । विभागीय मन्त्रीकै साथ नपाएपछि खरेलले बोर्डमा बसिरहनु उपयुक्त देखेनन् । उनी भन्छन्, ‘त्यसपछि मलाई पद ओगटेर बस्न मन लागेन, मन्त्रीलाई ६ वटा अभियोग लगाएर राजीनामा दिएँ ।’ मन्त्री गुप्ताको ‘चाहना’ लाई शिरोधार्य नगरेकाले खरेलले पूरा समय अध्यक्ष चलाउन नपाएको पुराना फिल्मकर्मीहरू बताउँछन् ।प्रारम्भमै मन्त्रीको स्वार्थको भुमरीमा परेको चलचित्र विकास बोर्डले त्यसपछि पनि नामझैं चलचित्रको विकासमा ठोस योगदान गर्न सकेन । विषयगत विज्ञलाई होइन, पार्टी र मन्त्रीसँग नजिक भएकालाई अध्यक्ष बनाउने प्रवृत्ति मौलायो । जो नेताको ‘आशीर्वाद’ मा पदमा पुगे, उनीहरूले सिनेमाको सर्वोपरि हित होइन, नेता खुसी पार्न काम गर्ने भइहाले । बोर्ड यस्तै नियतिको सिकार हुँदै आयो । खरेल दुःखी हुँदै सुनाउँछन्, ‘बोर्ड चलचित्रको उत्थानको केन्द्र होइन, पार्टीका कार्यकर्ता भर्तीकेन्द्र भयो । सिनेमाको आधारभूत ज्ञानै नभएकालाई समेत अध्यक्ष बनाइयो ।’