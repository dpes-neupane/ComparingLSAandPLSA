काठमाडौँ — यस वर्षका अन्य ठूला हलिउड अवार्डजस्तै ब्रिटिश फिल्म एकेडेमीले प्रदान गर्ने बाफ्टा अवार्डमा पनि 'जोकर' अभिनेता वाकिन फिनिक्स उत्कृष्ट अभिनेताको अवार्ड जितेका छन् ।यसअघि उनले क्रिटिक्स च्वाइस र गोल्डेन ग्लोबमा पनि बाजी मारेका थिए । बाफ्टा पनि जितेपछि धेरैले फिनिक्सलाई ९ फेव्रुअरीमा हुने ओस्करको एक्लो दावेदार बताउन थालेका छन् । सुपरभिलेन जोकरको निर्माण-कथा भन्ने टोड फिलिप्सको 'जोकर'को जति प्रशंसा भयो, त्यति नै यसको विरोध पनि भएको छ । फिल्म विवादस्पद भएका कारण यसका अभिनेताल पनि ओस्कर नपाउलान् कि भन्ने शंका गरिएको थियो । तर, सबैजसो अवार्ड स्विप गर्दै 'फिनिक्स'ले बलियो दावेदारी प्रस्तुत गरेका छन् । उत्कृष्ट फिल्म र निर्देशकको अवार्ड पनि पहिलेकामा जस्तै भयो । यी दुवै विधामा '१९१७' अब्बल ठहरियो । ओस्करमा पनि उत्कृष्ट फिल्म, निर्देशन, सिनेम्याटोग्राफी र प्रोडक्सन डिजाइनको प्रमुख दावेदार मानिएको '१९१७' ले बाफ्टामा यी सबै विधामा अवार्ड जित्यो । कुल ७ विधामा अवार्ड जितेर यो फिल्मले आफ्नो उत्कृष्ट सावित गर्‍यो । यसका निर्देशक साम मेन्डिसले गोल्डेन ग्लोबमा जस्तै बाफ्टामा पनि मार्टिन स्कोरसेजी, क्वान्टिन टोरन्टिनो, बोङ जोन हु र टोड फिलिप्सलाई पछि पारे । उत्कृष्ट अभिनेत्रीमा 'जुडी' कि रेने ज्वेल्गरले बाजी मारिन् । सहअभिनेतामा 'वन्स अपन अ टाइम इन हलिउड'का लागि ब्रड पिट र सहअभिनेत्रीमा 'म्यारिज स्टोरी'का लागि लाउरा ड्रेन उत्कृष्ट घोषित भए । कोरियाली निर्देशक बोन जोन हुको क्यान विजेता चर्चित 'प्यारासाइट' ले पटकथामा बाजी मार्‍यो । यसका साथै अंग्रेजी बाहेकका भाषामा बनेको उत्कृष्ट फिल्म पनि यही घोषित भयो । यसपाली ओस्करमा 'जोकर' ११ र 'प्यारासाइट' ६ विधामा मनोनित छन् । 