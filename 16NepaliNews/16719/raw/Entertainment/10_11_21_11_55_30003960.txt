
निर्माता तथा कलाकार नवल नेपालले ‘काँडेतार’ नामक चलचित्र बनाउने भनेको लामै समय भैसकेको छ । उनले, नेपाल र भारतको सिमानामा काँडेतार लगाउनुपर्छ भन्ने माग लामो समयदेखि उठाउँदै पनि आएका छन् । तर, नवलको यो माग सामाजिक संजालमा मात्र सिमित देखिएको छ । अब भने नवलले यही कथामा चलचित्र बनाउने तयारी थालेका छन् ।
यो चलचित्रका लागि नायक गौरव पहारीलाई अनुवन्धित गरिएको छ । गौरव चलचित्रमा सिमानामा बस्ने एक विद्रोही यूवाको भूमिकामा देखिनेछन् ।
गौरवले राष्ट्रियताको बिषयमा निर्माण हुन लागेको चलचित्रमा अनुवन्धित हुन पाउँदा खुशी लागेको बताए । यो चलचित्रले नेपाल–भारतको सिमानामा काँडेतार लगाउनुपर्छ भन्ने बिषयलाई उठान गर्ने नवलले बताएका छन् । यो चलचित्रलाई नवल नेपाल र शंकर कार्कीले निर्देशन गर्दैछन् ।
नवलले चलचित्रले असल छिमेकीसँगको सद्भावलाई पनि कायम राख्ने बताएका छन् । यो चलचित्रको छायांकन तिहारपछि सुरु गरिनेछ ।
