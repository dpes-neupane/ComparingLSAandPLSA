काठमाडौँ — महाकवि लक्ष्मीप्रसाद देवकोटाको ‘मुनामदन’ अहिले पनि सर्वाधिक बिक्री हुने पुस्तकमा पर्छ । भोटसित नेपाली समाजको पुरानो व्यापारिक सम्बन्ध रहेको बेला नेवारी लोककाव्यबाट प्रभावित भएर महाकवि देवकोटाले लेखेको खण्डकाव्य ‘मुना–मदन’ माथि फिल्मदेखि गीति नाटकसम्मका सिर्जना बनेका छन् ।यही सिर्जनामाथि संगीतकार शान्ति ठटालले सन् सत्तरीको दशकमै संगीत भरेकी थिइन् । त्यसैलाई पुनः ज्यान भरेर पलेँटी शृंखलामा प्रस्तुत हुँदै गर्दा दर्शक/श्रोताले मदनसँगै भोटको यात्रा गरेको अनुभूति गरे । सन् १९७७ मै भारतको सिक्किममा प्रदर्शन भएको यो काव्य संगीत यतिबेला राजधानीको कालिकास्थानस्थित नेपालयको आरशालामा प्रस्तुत भइरहेको छ । शुक्रबारदेखि सुरु तीनदिने पलेंटी शृंखलामा ठटालकै चारवटा गीत गायिका मीना निरौलाको स्वरमा सुन्न सकिन्छ । पहिलो चरणमा निरौलाले ‘सम्हालेर राख, संगालेर राख, फेरि फुल्ने हो कि हैन जोवनको फूल...’ गाउँदा पाका संगीतकार ठटाल भावुक बनेकी थिइन् । राजा महेन्द्रको जन्मोत्सवको सन्दर्भ पारेर काठमाडौं आएका बखत रेडियो नेपालमा रेकर्ड भएको यही गीतले नेपालमा आफूलाई चिनाएको सुनाउँदै ठटालले संगीतकार अम्बर गुरुङलाई सम्झिन् । दोस्रो गीत कवि बैरागी काइँलाको थियो । दार्जिलिङमा पढाको समय काइँलाले रचेको र अम्बरले संगीत भरेको ‘मेरो दुःखी मन...’ ले पनि उत्तिकै ताली पायो । छेवैमा हार्मोनियम फिटिरहेकी ठटाललाई हरेक प्रस्तुतिअघि पलेंटी संयोजक संगीतकार आभासले रचना गर्भ सुनाउन आग्रह गर्थे । यही क्रममा अम्बर गुरुङको शब्दमा ठटालले संगीत भरेको गीतको चर्चा भयो । ‘एक दिन अम्बर गुरुङले एउटा गीत दिनुभयो संगीत भर्न’, ठटालले सुनाइन्, ‘संगीत त भरें तर सुनाउने आँट गर्न सकिनँ । मेरो अप्ठ्यारो बुझेर उहाँ अर्को कोठामा जानुभयो । मैले अरूलाई सुनाएँ । पछि उहाँ आएर तारिफ गर्नुभयो ।’ यसपछि ठटालले उक्त गीतको स्थायी गाइन्, ‘म अचानक नै अडें...।’ उमेरले आठ दशक चुमिसकेकी ठटालको स्वर सुन्न पाएपछि दर्शक/श्रोताले ताली मार्फत खुसी अभिव्यक्त गरे । ठटाल नेपाली फिल्ममा संगीत भर्ने पहिलो महिला संगीतकार पनि हुन् । कार्यक्रममा फिल्मी गीत ‘उडिजाऊँ भने म पन्छी होइन...’ ले पनि राम्रो ताली पायो । दोस्रो चरणमा प्रस्तुत गरिएको ‘मुनामदन’ कथानकअनुसारको विविधता थियो । भूषिता वसिष्ठले सूत्रधारको भूमिका गरेको प्रस्तुतिमा विमला सेञ्चुरी प्रधान, मीना निरौला, बलराम समाल र आभास स्वयंले स्वर दिएका थिए । झन्डै ४५ मिनेटको यो लामो संगीतमा मदन भोट पुगेपछि र त्यहाँ बाटोमा बिरामी परेको बेलाको दुई सांगीतिक प्रस्तुतिमा हिमाली र तिब्बती स्वादको संगीत मिसाइएको थियो । मुना र आमाको मृत्यु भइसकेपछि मदन घर आइपुग्दाको क्षण दर्शक भावुक बनेका थिए । आइतबार साँझ सकिने पलेंटीमा वाद्यवादनतर्फ किबोर्डमा दिनेश रेग्मी, बाँसुरीमा बलराम समाल, तबलामा सन्देश महर्जन, गिटारमा सुरज प्रधान र प्रकसनमा सुन्दरकुमार महर्जनले सघाइरहेका छन् ।