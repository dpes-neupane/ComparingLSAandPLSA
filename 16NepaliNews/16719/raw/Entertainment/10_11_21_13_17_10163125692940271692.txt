काठमाडौँ — नेपाल युरोपियन युनियन भर्चुअल चलचित्र महोत्सव २०२१ (नियुफ) स्ट्रिमिङ प्लेटफर्म 'फेस्टिभल स्कोप' मार्फत आयोजना हुने भएको छ । असोज १ देखि ९ सम्म आयोजना हुने महोत्सवको दसौं संस्करणमा विभिन्न पुरस्कार जित्न सफल १५ र अन्य २४ फिल्म प्रदर्शन गरिनेछन् । महोत्सवमा विभिन्न पुरस्कार जित्न सफल ११ युरोपेली फिल्म समावेश छन् । यीमध्ये दुईमा नेपाली भाषामा सबटाइटल राखिएका छन् । यस्तै नेपाली फिल्मतर्फ विनोद पौडेल निर्देशित बुलबुल, धोन्डुप छिरिङ निर्देशित 'आमा खान्डो' तथा सर्जियो बास्सो निर्देशित 'सरिता' समावेश छन् ।गणेश पाण्डे निर्देशित 'को–हसबेन्ड्स' तथा राजन कठेत निर्देशित 'स्प्लिट एन्ड्स' पनि प्रदर्शनमा आउनेछ । उत्कृष्ट कृषि चलचित्र विधामा भारतको राष्ट्रिय चलचित्र पुरस्कारबाट पुरस्कृत 'आई क्यान नट गिभ यू माई फरेस्ट' पनि प्रदर्शन गरिने बताइएको छ । महोत्सवमा २३ फिल्म वन्यजन्तु संरक्षण, वातावरण तथा जलवायु परिवर्तनसँग सम्बन्धित छन् । महोत्सवको युरोपेली तथा नेपाली फिल्म निर्माणको कलात्मक तथा वित्तीय पक्ष, फिल्ममा महिला र हरित फिल्म निर्माणमाथि अन्तरक्रिया गरिनेछ । यसपालि लैंगिक समानता शीर्षकमा लघु चलचित्र प्रतिस्पर्धा आयोजना गरिएको छ । 