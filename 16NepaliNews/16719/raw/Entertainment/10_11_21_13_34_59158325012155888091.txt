काठमाडौँ — आउँदो चैत ७ गते देशभर रिलिज हुन लागेको फिल्म ‘नीरफूल’को मंगलबार राजधानीमा ट्रेलर सार्वजनिक गरिएको छ । भूकम्पमा बिछोडिएको परिवारले पुर्नमिलनको लागि गर्ने संघर्षमा आधारित फिल्म पत्रकार फूलमान वलले निर्देशक गरेका हुन् । ट्रेलरमा भूकम्पपछि रुबी भ्यालीबाट उद्धार गरेर काठमाडौं ल्याइएकी छोरीको खोजीमा निस्कने एक दम्पतीको संघर्ष देखिन्छ । उनीहरु काठमाडौं सहर भौतारिएका छन् । अभिनेता दयाहाङ राईले ‘नीरफूल’ले समाजलाई जोडेको बताउँदै भने, ‘यो हामी बाँचेकै समय र समाजको कथा हो ।’ सुरुमै नीरफूलको स्क्रिप्ट मन पराएपछि सानो भूमिका भएपनि गर्छुजस्तो लागिरहेको बेला फिल्ममा महत्वपूर्ण भूमिका पाएको पनि उनले बताए । ‘नीरफूल’ को छायांकनका लागि धादिङकाे रुबी भ्यालीको हिमाली गाउँ पुग्दाको चुनौती पनि उनले साझेदार गरे ।  ‘फिल्ममा समाज आएन, कन्टेन्ट आएन भन्ने आरोप नेपाली फिल्मकर्मीलाई सधैं लागिरहन्छ’, ट्रेलर सार्वजनिक कार्यक्रममा बोल्दै निर्देशक वलले भने, ‘त्यही आरोपलाई चिर्न पनि हामीले फिल्ममार्फत कन्टेन्ट पस्कन खोजेका हौं ।’ फिल्मले वास्तविक घटना नै लिएर फिल्मांकन गरेका निर्देशक वलले थपे, ‘भूकम्पको कुरा आउँदा हामीले जहिल्यै पुनर्निर्माणकै कुरा मात्रै गर्छौं । भत्किएका भौतिक संरचना बनेन् मात्र भन्छौं । तर त्यही भूकम्पका कारण मान्छेका मन, सम्बन्ध पनि भत्किएका छन् । उनीहरुको भत्किएको वेदना देखिरहेका छैनौं । नीरफूल यही पृष्ठभूमिबाट जन्मेको हो ।’ रुवीभ्यालीसँगै काठमाडौंमा खिचिएको फिल्ममा दयाहाङको जोडीको रूपमा शान्ति वाइबा अभिनित छिन । रंगकर्मी वाइबाले पनि यसै फिल्ममार्फत डेब्यु गर्दै छिन । वाइबाले अनुभवी र प्रशंसित कलाकारहरुसँगै काम गर्न पाएकोमा खुसी व्यक्त गरिन् । फिल्ममा विशेष भूमिकामा अभिनेत्री रेखा थापा पनि छिन् भने दयाको छोरीको भूमिकामा ‘तिमीले बाटो फेर्यौ अरे...’ को किड भर्सर्न कभर सङ गाएर चर्चामा आएकी सानी गायिका जिग्मे छ्योकी घिसिङ छिन् ।  कार्यक्रममा नेपाल–म्यानमार फ्रेन्डसीप काउन्सिलका अध्यक्ष शंकर घिमिरेले फिल्मको कथा मन पराएर आफूहरुले समेत सहकार्य गरेको बताए । सेलो प्रोडक्सनको प्रस्तुतिमा सोनाम डोमा कार्यकारी निर्माता रहेको फिल्ममा दयाहाङ र शान्तिसहित बुद्धि तामाङ, जिग्मे छ्योकी घिसिङ, पुष्कर गुरुङ, राजन खतिवडा, सरोज अर्याल, सरिता गिरी, लक्ष्मी बर्देवा, मानसराज, रोशन फ्युबालगायतको अभिनय रहेको छ । प्रमोद कार्कीको छायांकन रहेको फिल्मलाई निमेष श्रेष्ठले सम्पादन गरेका हुन् भने अर्जुन पोखरेल र चन्द्रकुमार दोङको संगीत रहेको छ ।  निर्माताको रुपमा कतारबाट माया केसी, बेलायतबाट दिपक श्रेष्ठ, इजरायलबाट चन्द्रमाया तामाङ, जापानबाट उदय लामा, अमेरिकाबाट रोज लामा, इन्द्र तामाङ, कोरियाबाट दिनेश लम्तरी मगर र नेपालबाट अजितमान तामाङ, दिजेश श्रेष्ठ, तेन्जिन सोनाम लामा, गणेश थापा, अशोक थापा, विके श्रेष्ठ लगायत छन् ।  