मुम्बई — बाहुबली नायक प्रभासले आफ्ना जिम ट्रेनर लक्ष्मण रेड्डीलाई महँगो उपहार दिएर छक्क पारेका छन्  । उनले भारु ७३ लाख ३० हजार मूल्यको रेन्ज रोभर एसयूभी गाडी गिफ्ट दिएका हुन्  ।मुम्बई (एजेन्सी)– बाहुबली नायक प्रभासले आफ्ना जिम ट्रेनर लक्ष्मण रेड्डीलाई महँगो उपहार दिएर छक्क पारेका छन् । उनले भारु ७३ लाख ३० हजार मूल्यको रेन्ज रोभर एसयूभी गाडी गिफ्ट दिएका हुन् । ८ वर्षदेखि संगतमा रहेका रेड्डीलाई बाहुबली नायक प्रभासले आफ्नो जीवनको ‘विशेष व्यक्ति’ भनेका छन् । जिम ट्रेनर रेड्डीले नै बाहुबलीका लागि प्रभासलाई सुगठित शरीर बनाउन तालिम दिएका थिए ।शारीरिक सुगठनका लागि सन् २०१० को मिस्टर वर्ल्ड भइसकेका रेड्डी महँगो उपहारका लागि योग्य रहेको प्रभासका प्रशंसकहरूको तर्क छ । सञ्चारमाध्यमहरूका अनुसार प्रभासको सुगठित शरीर हुनुको श्रेय रेड्डीलाई जान्छ ।सन् २०१५ मा प्रदर्शनमा आएको एसएस राजामौलीद्वारा निर्देशित ‘बाहुबली’ भारतीय सिने जगत्का लागि त्यसबेला सर्वाधिक लागतको फिल्म थियो । त्यसले नाफा पनि अपेक्षित रूपमा धेरै गरेको थियो । दुई सिरिजमा निर्मित बाहुबलीको दोस्रो भाग २०१७ मा प्रदर्शन भएको थियो । भारु १८० करोड को बजेटमा निर्मित ‘बाहुबली–द बिगिनिङ’ ले बक्सअफिसमा ६५० करोडको व्यापार गरेको थियो भने २५० करोडको लागतमा निर्मित ‘बाहुबली–द कन्क्लुजन’ ले १८१० करोडको व्यापार गरेको थियो ।तेलुगु भाषाका चलचित्रबाट उदाएका ४० वर्षीय प्रभासले हालसम्म २१ वटा फिल्ममा अभिनय गरेका छन् । हालसम्म प्रदर्शितमध्ये १७ वटा तेलुगु भाषाका छन् । सन् २०१९ मा प्रदर्शन भएको ‘साहो’ तेलुगु, तमिल र हिन्दी भाषामा थियो । बाहुबली मूलतः तेलुगु र तमिल भाषामा निर्माण गरिएको भए पनि त्यसलाई हिन्दीमा डबिङ गरेर समेत रिलिज गरिएको थियो । प्रभासको प्रदर्शनको तयारीमा रहेको आगामी फिल्म ‘राधेश्याम’ तेलुगु र हिन्दी भाषामा छ ।जिमका क्रेजी प्रभासले बाहुबलीका लागि रेड्डीसँगै फिटनेस तालिम लिएका थिए । फिल्म छायांकन सुरु हुनु ८ महिनाअघिदेखि तालिममा रहेका उनले त्यसबेला आफ्नो वजन २० किलो बढाएका थिए । फिल्म छायांकन पूरा भएपछि वजन फेरि घटाए । प्रभासले आफ्ना लागि घरमै जिम राखेका छन् ।निर्माणको क्रममा रहेको फिल्म ‘आदि पुरुष’ का लागि यतिबेला फेरि रेड्डीसँगै जिमको तालिम लिइरहेका छन् । ओम राउतको निर्देशनमा बन्ने ‘आदिपुरुष’ २०२२ मा प्रदर्शनमा आउने घोषणा भइसकेको छ । यसमा मुख्य पात्रको भूमिकामा रहने प्रभासको सुगठित शरीर देखिने बलिउडका सञ्चारमाध्यमहरूले जनाएका छन् ।