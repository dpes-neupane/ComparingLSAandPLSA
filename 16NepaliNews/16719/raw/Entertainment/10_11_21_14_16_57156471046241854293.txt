बर्दिया — भनिन्छ, द्वापर युगमा भगवान् कृष्णले पनि आफ्नी प्रेमिका राधाको हातमा गोडना (ट्याटु) छेडेका थिए । थारू समुदायमा प्रचलित यो गोडना संस्कृति अहिले पनि जीवित छ । पश्चिमको कुनै थारू गाउँ पुग्नुभयो भने जीउभरि कलात्मक चित्र खोपिएका महिला भेट्न सक्नु हुने छ । भनिन्छ, द्वापर युगमा भगवान् कृष्णले पनि आफ्नी प्रेमिका राधाको हातमा गोडना (ट्याटु) छेडेका थिए । थारू समुदायमा प्रचलित यो गोडना संस्कृति अहिले पनि जीवित छ । पश्चिमको कुनै थारू गाउँ पुग्नुभयो भने जीउभरि कलात्मक चित्र खोपिएका महिला भेट्न सक्नु हुने छ । जति नै पीडा भए पनि थारू महिला हाँतखुट्टामा गोडना (ट्याटु) बनाएरै छोडछन् । पहिले र अहिलेको ट्याटु बनाउन विधि भने फरक छ । बढैयाताल गाउँपालिका ५ की कलावती चौधरीका अनुसार पहिले यो कला सहज थिएन । कपडा सिलाउने मेसिनको सियोले खोप्नुपर्थ्यो । ट्याटु बनाउन एउटा होइन, पाँचदेखि सातवटासम्म सियो एकसाथ खोप्ने चलन थियो । अलि ठूलो ट्याटु बनाउन सातवटा सियोलाई एकसाथ धागोले बाँधेर टुप्पोले छालामा खोपिन्थ्यो । सानो ट्याटुका लागि पाँचवटा सुई प्रयोग गरिन्थ्यो । ‘हातखुट्टामा सियो रोप्दा कति रगत बग्यो, बग्यो । तर, पीडाको पर्वाह नगरी गोडना छेडियो, एक सातासम्म सुन्निएर काम गर्न सकिएन,’ कलावतीले दुई दशकअघिको ट्याटु अनुभव सुनाइन्, ‘सोखका कारण गोडना छेडदा दुखाइलाई बिर्सिदिएँ । तर, छेडिसकेपछि चाहिँ हातखुट्टा सुन्निए ।’अचेल भने ट्याटु बनाउन त्यतिसाह्रो पीडा खेप्न पर्दैन । ट्याटु खोप्न आधुनिक प्रविधि आइसकेको छ । ट्याटुको कलरका लागि पनि अनेकथरि आधुनिक रंग भित्रिसके । ‘अहिले त सजिलो भयो, हाम्रो पालामा बजारको रंग प्रयोग गरिँदैन थियो,’ कलावतीले पुरानो थारू कलाबारे भने, ‘ट्याटुका लागि आफैं रंग बनाउँथ्यौं ।’ उनका अनुसार त्यसका लागि तोरीको तेलको दियो बालिन्थ्यो । दियोको धुवाँबाट निस्किएको खरानी (कर्खा) लाई तोरीकै तेलमा फिटेर गाजलजस्तै बनाइन्थ्यो । अनि त्यसैमा सियो चोप्दै छालामा खोप्ने चलन थियो । ‘कालो कर्खाले सियो खोप्दा निस्केको रगतलाई छोप्न नसके पनि कम बगेजस्तो हुन्थ्यो,’ कलावतीले भनिन्, ‘पीडा भए पनि पुर्खादेखि चल्दै आएको परम्परा जोगाउन त्यतिबेला गोडना छेडेको हो ।’ पाका थारू महिलाले शरीरमा घोडा, मयूर, मृग, हात्तीलगायत वन्यजन्तु तथा घरपालुवा चौपायाको चित्र बनाएको देखिन्छ । त्यस्तै विभिन्न आकृतिका फूलहरूले पनि महिलाको शरीरमा स्थान पाएका छन् । खान पकाउने परम्परागत माटोको चुलो, खान पकाउने भाँडो बटुला, पानी पिउने लोटालगायत भाँडावर्तनले पनि ट्याटुको आकार पाएका छन् । थारू समुदाय प्रकृतिप्रेमी भएका कारणले वन्यजन्तु र चौपायाका आकृति ट्याटुका रूपमा स्थान पाएका हुन सक्ने अनुमान गर्न सकिन्छ । बजारमा मेहेन्दी संस्कृति आउनुअघि थारू महिलाले शरीरभरि यसरी नै ट्याटु खोप्थे । हात र खुट्टाभरि नै ट्याटुको टीका बनाइन्थ्यो । गाला, निधार, चिउँडो र आँखाको नानीको तल्लो भागमा पनि ट्याटु बनाउने चलन थियो । अचेलका थारू किशोरीमा भने ट्याटु मोह घटदो छ । ‘हाम्रो पालामा यसरी ट्याटु खोप्ने चलन बढी नै थियो । यसमा कसैको जबरजस्ती हैन, अरूले खोपेको देख्दा आफूलाई पनि रहर जाग्थ्यो,’ ट्याटुका सोखिन टेङनी थारूले भनिन्, ‘अहिलेको पुस्ता संस्कृतिभन्दा पनि बजार केन्द्रित छन् । उनीहरू प्रायः सबै काममा सहजता खोज्छन् ।’ त्यतिबेला ट्याटु छेडने कार्य सहज नभएको उनको पनि अनुभव छ । उनका अनुसार सियोले ट्याटु खोपेको साँझ शरीर सुनिन्थ्यो । दुई/तीन दिन पीडाले कसैलाई ज्वरो पनि आउँथ्यो । अहिले संस्कृति मोह भएकाहरूले पीडालाई बेवास्ता गर्दै गोडनालाई निरन्तरता दिँदै आएको उनले बताइन् । थारू महिलाले शरीरभरि चित्र आकृति (गोडना) बनाउने चलनबारे अनेक किम्वदन्ती छन् । गोडना नछेडने महिलाले मृत्युपछि भगवानो घरमा बास नपाउने भनाइ पनि छ । अर्कोथरीका अनुसार कुनै शताब्दीमा थारू समुदायको आफ्नो छुट्टै राज्य थियो । थारू महिलालाई रानी मानिन्थ्यो । छिमेकी शासकले थारू राज्यमाथि आक्रमण गर्‍यो । उनीहरूले राज्य गुमाए । थारू महिलामाथि यौनजन्य दुर्व्यवहार हुन थाल्यो । त्यसैले थारू परिवारमा छोरी जन्मिएको केही वर्षमै कुरूप बनाउन अनुहार, हात र खुट्टामा गोडने परम्परा सुरु भयो । ‘यो एउटा धारणा मात्रै हो,’ थारू संस्कारबारे चासो राख्ने मिहिलाल चौधरीले भने, ‘सत्य के हो, त्यसबारे अनुसन्धान हुन जरुरी छ ।’ खासगरी बाँके, बर्दिया, कञ्चनपुर र कैलालीजस्ता थारू बहुल क्षेत्रका थारू महिलामा गोडना बनाउने परम्परा बढी छ । उनका अनुसार द्वापर युगमा भगवान् कृष्णले पनि आफ्नी प्रेमिका राधाको हातमा गोडना छेडेको भनाइ छ ।