काठमाडौँ — बलिउडले काँचुली फेर्न लागेको केही वर्ष भयो । सुपर स्टारका फिल्म र फर्मुला फिल्मकै हालिमुहाली हुने गरेको बलिउडमा यतिबेला वैकल्पिक धारका फिल्मले दर्शक बटुल्न थालेका छन् । यसको पछिल्लो उदाहरण बनेको छ, ‘सुपर ३०’ । ऋतिक रोशन अभिनीत उक्त फिल्मले अभावका कारण पढ्न नपाएका युवाहरूलाई समेटेर निःशुल्क शिक्षा दिने एक शिक्षक आनन्दकुमारको जीवन संघर्षलाई पेस गर्छ । एक आमशिक्षकको प्रेरणादायी जीवनीले यतिबेला बक्सअफिसमा दर्शकको घुइँचो लगाउन सफल भएको छ । भारतीय दर्शक विषयप्रधान र पृथक प्रस्तुतीकरण भएका फिल्म हेर्न लालायित हुन थालेको बलियो प्रमाण यो पनि हो ।‘सुपर ३०’ को सफलताले यतिबेला सबैभन्दा खुसी कोही छ भने त्यो सायद ऋतिक नै होलान् । ‘काबिल’ फिल्मको झन्डै दुई वर्षपछि उनले ‘सुपर ३०’ मार्फत् आफ्नो करिअरमा पाइन हालेका छन् । धार लगाएका छन् । उक्त फिल्म ऋतिकको करिअरको यादगार फिल्ममा पर्ने निश्चित छ । व्यावसायिक रूपमा पनि फिल्मले १५ दिनमा १ सय २० करोड भारु कमाइ गरिसकेको छ । अभिनेता ऋतिकले आफू सधैं ‘सुपर ३०’ जस्ता प्रेरणादायी फिल्मको खोजीमा रहने गरेको जिकिर गरेका छन् । ‘यो फिल्मको स्क्रिप्ट जब मसँग आयो, यति मन पर्‍यो कि के भनुँ ?’ ऋतिकले हालैको एक अन्तरवार्तामा भनेका छन्, ‘यो फिल्म खेल्नका लागि मलाई दायाँबायाँ केही सोच्नै परेन । सायद टाउकोमा बन्दुक तेर्साएर यो फिल्म नखेल भनेको भए पनि म छोडदनथेँ ।’ उनले यस फिल्मको कथाले आफैंलाई पनि निकै प्रभाव पारेको बताएका छन् ।‘कहो ना प्यार है’ बाट सन् २००० मा बलिउड डेब्यु गरेका ऋतिकले प्रायः छानेर फिल्म खेल्दै आएका छन् । ‘मैले सधैं त्यस्ता फिल्म मात्रै खेलें, जसका विषयवस्तुले मलाई छोए,’ ऋतिकले पहिलो लभस्टोरी फिल्मले नै अत्यधिक सफलता हात पारेपछि पनि ‘फिजा’ जस्तो फिल्मलगत्तै खेल्न हिम्मत गरे । जुन फिल्मले दाजुबहिनीको सम्बन्धको कथा बोकेको थियो । उनले थपे, ‘पहिलो फिल्म नै ब्लकबस्टर्स हिट भएपछि मैले ‘फिजा’ जस्तो मूलधारभन्दा अलिक परको फिल्म नगर्दा पनि केही बित्दैनथ्यो । तर मैले खेल्न मञ्जुर भएँ किनभने त्यसको कथाले मलाई छोएको थियो ।’ त्यसो त उनले लभस्टोरीदेखि एक्सन अवतारमा समेत आफू हिट भइसकेको अवस्थामा ‘कोई मिल गया’ जस्तो मेन्टल्ली च्यालेन्ज्ड बच्चाको भूमिका निर्वाह गरेका थिए । ‘त्यो बेला पनि मलाई शुभचिन्तकहरूले एक्सन फिल्ममा जमिरहेको बेला यस्तो फिल्म नगर, ब्याक फायर हुन्छ भनेका थिए । तर त्यसबेला पनि मलाई उक्त फिल्मले मनसम्म छोएको थियो,’ आखिर ऋतिकको मनको भाकालाई दर्शकले पनि पारित गरिदिए । जब कि ‘कोई मिल गया’ अघि ऋतिककै दुई/तीनवटा फिल्म असफलसमेत भएका थिए । यस्तो अवस्थामा जोखिम लिनु डरमर्दो अवस्था थियो नै । तर यी अभिनेताले आफ्नो करिअरका लागि भन्दा पनि मनका लागि फिल्म खेल्ने गरेको बताउँछन् । ‘कोई मिल गया गर्दा त कतिपयले मलाई अब ऋतिकका दिन सकिए भनेर घोषणासमेत गरिसकेका थिए । तर आफूलाई छोएको फिल्मले सफलता पाएपछि मेरो कन्फिडेन्ट लेभल झनै बढ्यो’ ‘कोई मिल गया’ को सफलताको खुसी पनि अहिलेको ‘सुपर ३०’ को भन्दा कम नभएको उनले बताए । यतिबेला ‘सुपर ३०’ लाई भारतका केही राज्यले ट्याक्स फ्री गरिदिएकामा पनि अभिनेताले सन्तोष व्यक्त गरेका छन् ।