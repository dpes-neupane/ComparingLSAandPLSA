पोखरा — टोली नेता भएर सरुभक्त २०६१ मा माधवप्रसाद घिमिरेको नाटक ‘मालती मंगले’ मञ्चन गर्न अमेरिका पुगे । तत्कालीन नेपाल राजकीय प्रज्ञा प्रतिष्ठानका सदस्य उनी त्यतिखेर २ महिना अमेरिका बसे । धेरै समय वासिङटन डीसी र भर्जिनियामा विताए । एक हप्ता न्युयोर्कलाई दिए । न्युयोर्क बसाइका क्रममा देखेका पात्र र परिवेशलाई आधारित बनाएर लेखिएको उपन्यास ‘प्रतिगन्ध’ उनले आइतबार गृहनगर पोखरामा सार्वजनिक गरे । ‘चुली’ प्रकाशन भएको १५ वर्षपछि उनी सातौं उपन्यास लिएर आएका हुन । उपन्यास लोकार्पणमा ‘हाइ प्रोफाइल’ व्यक्तित्व देखिएनन बरु उनले पोखराका तीन जुर्मुराउँदा उपन्यासकारको हातबाट पुस्तक सार्वजनिकीकरण गराए । ‘पैताला’ लेखक गनेस पौडेल, ‘नथियाँ’ लेखक सरस्वती ‘प्रतीक्षा’ र ‘पाठशाला’ लेखक तीर्थ गुरुङले ‘प्रतिगन्ध’ लोकार्पण गरे । सरुभक्तले डायस्पोराको कथालाई पहिलोपल्ट आफनो उपन्यासमा सामेल गरेको बताए । ‘न्युयोर्क बस्दा त्यहाँ भएका नेपालीको जनजीवन अध्ययन गर्न सकें, त्यसैको आधारमा उपन्यास लेखेको हुँ,’ उनले भने, ‘डायस्पोराका कथा धेरै लेखकले लेखिसक्नुभएको छ तर सबै एकनास हुनुहुँदैन, भिन्न पनि हुनुपर्छ भन्ने मनसायले यो उपन्यास आयो ।’ पछिल्लोपल्ट संगीत नाट्य प्रज्ञा प्रतिष्ठानको कुलपतिको जिम्मेवारी सम्हाल्ने क्रममा काठमाडौं बसेर उपन्यास पूरा गरेको उनले सुनाए । ‘उपन्यास निकै लामो भएको थियो । छोरीलाई पुनर्अध्ययन गर्न दिएको थिएँ,’ सरस्वती प्रतीक्षातिर देखाउँदै उनले भने, ‘उनको पनि सुझावलाई लिएर निकै निर्ममतापूर्वक २ सय पृष्ठजति घटाएँ । जे पनि नफालौं कि भन्ने हुन्थ्यो तर अहिलेको समयलाई सम्बोधन गर्न त्यसो गरें ।’ लेखेको कृतिलाई राम्रोसँग सम्पादन गरेर परिपक्व रुपमा प्रकाशन गर्नुपर्छ भन्ने भावना पछिल्लो क्रममा विकास भएकोले आफू पनि सम्पादन गर्न सिक्दै गरेको उनले बताए । ०३३-३४ सालतिर पोखरेली रंगमञ्चमा सक्रिय नाम थिए, सरुभक्त, तीर्थ श्रेष्ठ उषा शेरचन, विक्रम गुरुङ, प्रकट पंगेनी ‘शिव’ लगायत । तीर्थ श्रेष्ठले भर्खरै कविता संग्रह ‘धर्सैधर्साको चक्रव्यूह’ सार्वजनिक गरे । उषा शेरचनले यसै वर्ष ‘आधि’ ल्याइन । प्रकट पंगेनी ‘शिव’ ले कविता संग्रह ‘अक्षरभरि अक्षता’ ल्याए । विक्रम गुरुङले हङकङ, काठमाडौं र पोखरामा एक गायन कार्यक्रम गरे । प्रतिगन्ध लोकार्पणमा कवि तीर्थ श्रेष्ठले आइतबार यिनै साथीसंगी सम्झिए । सरुभक्तका बालसखा यिनले कुनै पनि चिजलाई फरक दृष्टिकोणबाट हेर्ने सरुभक्तको चेतको प्रशंसा गरे । ‘सरुभक्त भात खाँदा, हिँड्दा पनि लेखक हुन्छ,’ उनले भने, ‘उसले बाँचेको जीवन लेखकीय जीवन हो ।’ प्रत्येक कृतिमा आफनो दृष्टिकोण बेग्लै ढंगले स्थापित गर्न सक्ने सरुभक्तको खुबी भएको उनले बताए । ‘मान्छेहरू गर्नुपर्ने प्रगति बैंशमै गर्छन,’ विभिन्न साहित्यकार, राजनीतिज्ञ लगायतले सानै उमेरमा सफल भएको प्रसंगमा उनले भने, ‘बैंशमा गरेको योगदानको व्याज जिन्दगीभर खाएर बस्छन । मेरो साथी सरुभक्त यसको अपवाद हो । उ अझैं पनि क्रियाशिल छ ।’ लोकार्पण गर्ने तीनै स्रष्टाले किताबमाथि बोले । गनेस पौडेलले प्रतिगन्धलाई सरुभक्तले भाषा, शिल्प र शैलिगत हिसावमा अहिलेसम्म दुस्साहसपूर्वक लेखिएको कृतिको संज्ञा दिए । एकपछि अर्को कृतिमा केहि फरक दृष्टिकोण दिने प्रयोगधर्मितालाई अंगाल्ने सरुभक्तको पुनर्जन्मको रुपमा प्रतिगन्ध आएको उनले टिप्पणी गरे । ‘यहाँ मुख्य ४ पात्रको आधारमा ४ कथा छन । सबै अमेरिकामा छन, सबै आप्रवासी हुन,’ उनले भने, ‘तिनीहरूबीचको समानता भनेको सबैमा पारिवारिक विखण्डन छ, प्रेममा धोखाधडी छ तर त्यसका विरुद्ध सबै निरन्तर संघर्षमा छन । उनीहरूको जीवन संघर्षको धागोले कथालाई यसरी उनिएको छ कि त्यसले उपन्यासको स्वाद दिन सकेको छ । नत्र यो कथा संग्रह हुन्थ्यो ।’ उनले परदेशीले खोज्ने पहिचानको द्वन्द्वलाई सामेल गरिएको उपन्यासलाई वैश्विक भन्न मिल्ने तर्क गरे । ‘समकालिनले लेखिरहेकोभन्दा उन्नत लेख्दालेख्दै पनि उनको आफनो शैलीभन्दा फरक छ,’ उनले भने, ‘परिवेशको वर्णन, मौसमप्रतिको ज्ञान देख्दा कदाचित लाग्दैन कि सरुभक्त पोखरा बस्छन र न्युयोर्क कहिलेकाहीं गएका छन ।’ लेखक सरस्वती प्रतीक्षाले ४-५ वटा उपन्यास एकैपल्ट पढेजस्तो लाग्नु प्रतिगन्धको शक्ति भएको बताइन । ‘यो अवसान र सुस्केराहरूको कथा हो । यहाँ ऐठन नै ऐठन छन । दु:खाइ नै दु:खाइ छ । आतंकवादले पिल्सिएको मरन्च्यासे अनुहार पनि देखिन्छ,’ उनले भनिन, ‘त्यसैले यो अन्तर्राष्ट्रिय कथा हो ।’ अर्का लेखक तीर्थ गुरुङले पनि प्रतिगन्ध एक अन्तर्राष्ट्रिय कथा भएकोले अन्य भाषामा पनि उल्था हुनुपर्ने बताए । ‘नेपालदेखि अमेरिकासम्म पुग्ने युवाको उतारचढावको कथा उपन्यासमा छ,’ उनले भने, ‘उनीहरूको व्यक्तिगत जीवनमा आइपर्ने दु:ख र पीडाबाट पार पाउन गर्ने संघर्ष महान लाग्छ ।’ पोखरेली युवा सांस्कृतिक परिवारले गरेको कार्यक्रममा पुस्तकको प्रकाशक संस्था बुक हिलका अध्यक्ष भूपेन्द्र खडकाले सरुभक्तले गृहनगरमा उपन्यास लोकार्पण गरेर पोखराप्रतिको सम्मान प्रकट गरेको बताए । सरुभक्तले ‘एक अभिनवको आत्मकथा’ (२०४४) बाट उपन्यास लेखनको यात्रा थालनी गरेका हुन । त्यसपछि ‘पागल बस्ती’, ‘तरुनी खेती’, ‘समय त्रासदी’, ‘अँध्यारो कोठा’ र ‘चुली’ ल्याइसकेका छन ।