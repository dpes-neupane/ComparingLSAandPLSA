काठमाडौँ — नेपाल अन्तर्राष्ट्रिय चलचित्र महोत्सव (निफ २०२१ ) मा यो वर्ष  तीन नेपाली फिल्मले नेपाली फिचर फिल्म प्रतिस्पर्धामा भाग लिने भएका छन् । 'लाटोकोसेरो' , 'सरिता ११ वर्ष' र 'आमा खान्डो'ले यो प्रतिस्पर्धा गर्ने भएका हुन् ।वैशाख २३ देखि २७ सम्म आयोजना हुने महोत्सवका लागि विश्वका ५२ देशबाट ४ सय ५० फिल्म प्राप्त भएको आयोजकनेपाल चलचित्र तथा सांस्कृतिक प्रतिष्ठानका अध्यक्ष केपी पाठकले जनाए । आन्तरिक छनोट समितिले दिएको नम्बरको आधारमा उच्च नम्बर पाउने फिल्महरुमध्येबाट ३१ देशका ६३ लाई महोत्सवमा प्रस्तिस्पर्धाको लागि पहिले नै छनोट गरिएको थियो ।नेपाली प्रतिस्पर्धाअन्तर्गत फिचर फिल्म छनोट गर्न भने बाँकी थियो । अब निफमा ६६ फिल्म देखाइने भएको छ । प्रतिस्पर्धाका लागि छनोट भएका तीन नेपाली फिल्मबाट एकले उक्त विधाअन्तर्गत उत्कृष्ट फिल्मतर्फ एक लाख नगद पुरस्कारसहितको ट्रफी, उत्कृष्ट निर्देशक, लेखक, छायांकार, अभिनेता र अभिनेत्रीले पाउनेछन् । ‘विश्वका कथाहरुको उत्सव’भन्ने नाराका साथ ‘फिल्म संस्कृति’को विकास गर्ने उद्देश्यसहित सुरु हुने महोत्सवमा यो वर्ष महामारीको विषयमा बनेका फिल्मलाई अलग्गै विधामा प्रतिस्पर्धा गराई अवार्ड पनि वितरण गरिनेछ । यो प्रतिस्पर्धा जित्ने फिल्मले ५ सय अमेरिकी डलर तथा ट्रफी प्राप्त गर्नेछन् । अन्तर्राष्ट्रिय प्रतिस्पर्धाअन्तर्गत सर्वोत्कृष्ट फिचर फिल्मलाई १५ सय अमेरिकी डलर राशिसहित गौतम बुद्ध अवार्ड प्रदान गरिने छ ।यसैगरी, सर्वोत्कृष्ट वृत्तचित्रलाई १ हजार डलर राशिको माउण्ट एभरेस्ट अर्वाड, सर्वोत्कृष्ट एनिमेटेड फिल्मलाई ७५० डलरको मञ्जुश्री अवार्ड, सर्वोत्कृष्ट लघु फिल्मलाई ५ सय डलर राशिको वाग्मती अवार्ड प्रदान गरिनेछ ।