चितवन — हात्ती महोत्सवमा गायक रामकृष्ण ढकाललाई दर्शकको अनुरोध थियो ‘वचन तोडे कसम नि तोडे...’ भन्ने गीत गाउने । तर ट्र्याक नभएको भनेर उनले यो गीत सुनाएनन् । बरु ट्र्याक नै नभए पनि आफूलाई मन पर्ने भन्दै ‘म हुरीमा दियो जलेको देख्छु...’ बोलको गीत बिनाम्युजिक गाए । महोत्सवमा ढकालले ‘बिहान उठने बित्तिकै हिमाल देख्न पाइयोस्’ बाट सुरुवात गरेका थिए । फिल्म ‘सीमारेखा’ को ‘छिटको गुन्यू तिमीले लगाउँदा...’ बोलको गीत गाउँदै गर्दा उनी स्टेजबाट झरेर दर्शकनजिक पुगे । यो गीतमा ढकाल दर्शकसँगै छमछमी नाचे । उनले ‘मन पराउने हजार भेटिन्छन्...’, ‘ओराली लागेको हरिणको चाल भयो...’, ‘पहाडको छुकछुके रेल...’ जस्ता सदाबहार गीत पनि गाए । कार्यक्रम बिट मार्ने बेलामा सञ्चालक सुरज पौडेलले कुनै एउटा गीत गाउन अनुरोध गरे । त्यो बेला ढकालले बिनाम्युजिक ट्र्याक नै गाए ‘रोएरै बसौं कि खरानी धसौं कि छोडी जाने भन्देऊ निष्ठुरी...’ गाएर बिदा भए । कार्यक्रममा पत्नि निलम शाह र छोरीसँगै सौराहा आए । कार्यक्रममा ढकालले आफ्ना गीत सुनाउँदा शाह र छोरी पनि सँगै स्टेजमै थिए ।