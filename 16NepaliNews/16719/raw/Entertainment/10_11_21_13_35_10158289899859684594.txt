काठमाडाैं — 'प्रेममा दुईचार थप्पड त सामान्य हो । श्रीमानको थप्पड सहनुसक्नुपर्छ एक श्रीमतीले…' यस्तै विचारधारा शताब्दीदेखि समाजले बुन्दै आयो । सम्बन्ध बचाउनकै लागि होस् या पतिव्रता हुन सामान्य थप्पडभित्रको अनादर, दुर्व्यवहार सहँदै आए हाम्रा आमा, दिदी,बहिनी, बुहारी…। अनि यही विचारधारा पुस्तान्तरण हुँदै आयो ।यही विचारधाराको संकथन हो 'थप्पड' । हाम्रै गाउँ, शहरका पात्रहरुबाट समाजको कथा भन्छ 'थप्पड'ले । अनुभव सिन्हा निर्देशित बलिउड फिल्म 'थप्पड'ले असमानताको कथा मात्र होइन हिंसाको त्यो रुप उजागर गर्छ जसले श्रीमतीहरुलाई घरभित्रै खुम्चाइरहन्छ, थिचिरहन्छ, रुवाइरहन्छ । हाँस्न दिँदैन । यस्ता विचारधारा कसरी मानव मस्तिष्कमा गडेर बसेको छ, पर्दामा दुरुस्तै उतार्न सफल छन् निर्देशक अनुभव । अमृता(तापसी पन्नु)ले व्यापारी विक्रम(पभेल गुलाटी)सँग मात्रै बिहे गर्दिनन् । उसको घरसँग पनि बिहे गरेकी हुन्छिन् । उनी विक्रमलाई प्रेम गर्छिन् । विक्रमको घर, आमा अनि उसका सपनालाई प्रेम गर्छिन् । अनि यी सबैको रेखदेख, स्याहारसुसारमा मन लगाउँछिन् । बिहान सबेरै उठेर विक्रमलाई खाजा बनाउनेदेखि अबेर रातसम्म १२ घण्टा घरकै काममा व्यस्त हुन्छिन् । विक्रम पनि अमृतालाई प्रेम गर्छ । अफिसमा अब्बल सावित गरेर लन्डन बसाईँ सर्ने योजना बनाएका हुन्छन् । लन्डन जाने योजना सफल हुँदा विक्रमले घरमा पार्टी आयोजना गर्छन् । सबै पार्टी बन्दोबस्त गर्छिन् अमृता । पार्टीकै क्रममा कम्पनीका एक म्यानेजरसँग विक्रमको चर्काचर्की चल्छ । दुईको झगडा साम्य पार्न अमृताले विक्रमलाई छुटाउन खोज्छिन् । अनि पोखिन्छ विक्रमको रिस अमृतामाथि । विक्रमले अमृताको गालामा एक चड्कन लगाउँछन् । यही चड्कनपछि घट्ने घटना नै फिल्मको सार हो । यही घटनासँगै यी दम्पती र उनीहरुका परिवारमा आउने उतारचढावको कथा बोल्छ 'थप्पड'ले । एक थप्पड सुन्दा निकै सामान्य लाग्ला । तर यही एक थप्पडभित्रको गहिराईलाई निर्देशक सिन्हाले फिल्मबाट देखाएका छन् । 'मुल्क' अनि 'आर्टिकल १५'लेझैं निर्देशक सिन्हाले 'थप्पड'मार्फत दबिएको आवाज उठाएको छ । न्यायको आवाज बोल्छ । सामान्य सुनिने घटनामाथि पूरा फिल्म निर्देशन गरेर उनले आफ्नो निर्देशकिय कला देखाएका छन् । फिल्मको एक दृश्यमा वकिल नेथ्राले अमृतालाई भन्छिन्, 'एक थप्पड त हो । घर झगडालाई घरमै मिलाउ' । तर अम्रिता आत्मासम्मान अनि खुशीका लागि लड्छिन् । समाजले सामान्य व्याख्या गर्ने थप्पडजस्ता अपमानले निम्त्याउने परिणामलाई केस्रा-केस्रा केलाएका छन् सिन्हाले । महिलाका मिहिन संवेदनालाई पर्दामा उतारेका अनुभवको निर्देशन तारिफयोग्य छ । महिला भावनामाथि अनुभव र म्रुन्मायी लगूले न्याय दिने किसिमको पटकथा कोरेका छन् । प्रेमको नाममा समाजले के भन्ला भन्ने डर अनि सम्बन्ध बचाउने धुनमा गृहणीहरु यस्ता घरेलु हिंसा नजरअन्दाज गर्न सिकेका हुन्छन्। अमृताकी आमा, सासु आमा अनि घरमा काम गर्ने कामदार महिला यसका प्रतिनिधि हुन् । उनीहरुलाई यस्ता घटनालाई नजरअन्दाज गर्न सिकाइएको छ । 'यस्तो सानोतिनो कुरालाई सहन सिक्नुपर्छ' अमृतालाई उनकी सासु आमाले भन्छिन् । दैनिक घरमा श्रीमानको चुटाई खाएर अमृताको घरमा काम गर्न आउने महिला आफूलाई गरेको हिंसाको वर्णन यति रमाइलो मान्दै सुनाउँछिन् कि मानौं उनलाई केही भएकै छैन । किनकि त्यो चोट, पिटाइ वास्ता गर्न छोडेकी छिन् उनले । हाँसी-हाँसी सुनाउँछिन् पति पिटाईका किस्सा । उनको हाँसोले समाजमा रहेका ती महिला पात्रहरु झलझली सम्झाउँछ जसले घरेलु हिंसालाई आफ्नो नियती ठानेका छन् । जो अनादरलाई पनि प्रेमकै संज्ञा दिन्छन् । फिल्ममा सबै वर्गका महिलाका कथा समेटिएको छ । आफूलाई स्थापित गराएकी वकिल नेथ्रा छिन्, जो पतिको अपमान सहेर सम्बन्ध जोगाउनुपर्छ भन्ने मान्यताबीच उभिएकी छिन् । उनी अरुका न्यायको लागि लड्छिन् । तर पतिका भनाइ अनि अनादरविरुद्ध बोल्न सक्दिनन् । फिल्ममा महिला कामदारसँगै दियाको कथा छ। दियाकी एक छोरी छिन् । श्रीमान् बितेदेखि घरको सबै जिम्मा आफै सम्हाल्दै आएकी छिन् । अमृताकी छिमेकी हुन् दिया । उनीहरु दुवैको घर जोडिएको छ । उस्तै किसिमको घर, आँगन उही तर जीवनशैली फरक । दिया अफिस सम्हाल्छिन् अनि घर पनि । अमृता आफ्नो सम्पूर्ण समय श्रीमान अनि घरकै सेवामा लगाउँछिन् । तर दीयाले पाउने जति सम्मान पाउँदिनन् । वकिल नेथ्रा जति नै सक्षम भए पनि श्रीमान उनलाई बराबरीको ठान्दैनन् । यी फरक पात्रहरुमा हाम्रै आमा, दिदी, बहिनीको पीडा लुकेको छ । 'मैले सानो छँदा भोलि के बन्छौ भनेर सोध्दा कहिल्यै गृहणी बन्छु भनिनँ । नृत्यांगना हुने सपना छोडेर असल गृहणी हुने प्रयास गरें । मैले सय प्रतिशत दिने प्रयास गरें । खाना बनाउन सिकें । यी सब गरिरहँदा विक्रमको थप्पड खानेसम्म आफूलाई बनाएँछु' आफ्नो जीवन खर्चँदाको समय अमृताले सुनाइरहेको यो दृश्य निकै सशक्त लाग्छ । फिल्ममा यी महिलाहरुसँगै विभिन्न पुरुष पात्रहरु उभाइएको छ । जो पुरुषत्वको आडमा थप्पडलाई हक सम्झिरहेका हुन्छन् । अमृताको बुबाजस्ता पात्र छन्,जो महिलामाथि हुने दुर्व्यवहारको विरुद्धमा बोल्छन् । यी पात्रहरुको स्थापना उत्कृष्ट लाग्छ । थप्पड अनादार हो, दुर्व्यवहार अनि हिंसा । आफ्नो सपना मारेर श्रीमानको सपनालाई आफ्नो बनाउने गृहणीहरुको सहनशिलता अनि समर्पणताको अपमान हो । फिल्मले यस्ता वास्ता नगरीने हिंसाको विरुद्धमा लड्न सिकाउँछ । फेरि एकपटक हाम्रा मान्यता अनि समाजले बनाएको विचारधारामा मन्थन गर्न लगाउँछ । फिल्मको एक दृश्यमा अमृताकी सासुआमाले भन्छिन्, 'गल्ती हाम्रो हो, हामीले हाम्रो छोरालाई त्यसरी पिट्न हुन्न भनेर सिकाएनौं' । के हामीले आफ्ना छोराहरुलाई हिंसा गर्न प्रेरित गर्‍यौं, छोरीहरुलाई भने हिंसा सहिरहन बाध्य बनायौं ? सोच्न बाध्य गराउँछ फिल्मले । पितृसतात्मक सोच अनि पुरुष मानसिकतामाथि यो फिल्मले वास्तवमा थप्पड नै हानेको छ । नेपाली समाजसँग नजिक छ, 'थप्पड' । फिल्मका संवाद घतलाग्दा छन् । पार्श्व संगीतको प्रयोग सान्दर्भिक छ। अमृताको चरित्र निभाएकी तापसीले फेरि आफूलाई अभिनयमा अब्बल साबित गरेकी छिन् । महिला कामदारको भूमिका निभाएकी माया साराओको भूमिका प्रशंसालायक छ । त्यस्तै तान्वी अज्मी, दीया मीर्जा, पभेलले आफ्नो चरित्रलाई न्याय दिने अभिनय गरेका छन् । यी पात्रहरुको अभिनय अनि निर्देशकिय कला फिल्मको बलियो पक्ष हो । 