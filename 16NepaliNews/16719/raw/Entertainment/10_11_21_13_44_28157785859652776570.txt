काठमाडौँ — २०७५ सालमा सयभन्दा बढी नेपाली फिल्म प्रदर्शनमा आए । तीमध्ये थोरैमात्रै फिल्मले लगानी सुरक्षित गरे । यो वर्ष भने प्रदर्शनमा आउने फिल्मको संख्या घटेको छ । अघिल्लो वर्षको तुलनामा झन्डै आधा अर्थात ५० जति मात्रै फिल्म यो वर्ष प्रदर्शनमा आएका र आउने देखिन्छ । किन घट्यो त फिल्मको संख्या यसरी ? यसका केही प्रमुख कारणहरु छन्।  पोहोरका फिल्म फ्लप भइदिनाले… गत वर्ष फ्लप भएका अधिकांश फिल्मको प्रभाव यो वर्ष देखियो । थुप्रै फिल्म डुबेको देखेपछि अधिकांश निर्माताहरु पछि हटे । गत वर्ष फिल्म बनाएका केही थोरै निर्माताले मात्रै फेरि लगानी गर्ने आँट गरे । हलमा पानीसमेत भन्न नपाएका कति निर्माता यो वर्ष दोहोरिएनन् ।  कलाकार एवं निर्माता दीपकराज गिरी गत वर्षका फिल्मले लगानीसमेत उठाउन नसकेका कारण निर्माताहरु डराएको बताउँछन् । 'फिल्म त व्यापार पनि हो । फिल्म नचलेपछि पोस्टर टाँसेको पैसासमेत आउँदैन । २ करोडको जुवा खेल्न कसलाई रहर लाग्छ र ? २ करोड त आजको मितिमा ठूलै कुरा हो । २ करोड लगाएर २ लाख पनि फिर्ता नआउँदा त ठाडै घाटाको व्यापार हुन्छ,' उनले भने, 'त्यसैले फिल्महरु चल्न छोडेपछि निर्माता डराउन थाले । निर्माताले त त्यस्तै फिल्म गर्न खोज्छ जसबाट लगानी सुरक्षित हुन्छ।'  संख्यालाई मात्र हेर्ने हो भने यो पुस महिनासम्म मात्रै ४६ वटा नेपाली फिल्म प्रदर्शनमा आए । ती मध्ये व्यवसायीक रुपमा सफल भनेर वितरकहरु तीनटा फिल्मलाई मात्रै मान्छन् । 'छ माया छपक्कै', 'जात्रै जात्रा' र 'कबड्डी कबड्डी कबड्डी'ले व्यवसायिक सफलता बटुले । अन्य दुई तीन फिल्मले लगानीसम्म उठाएको र ४० फिल्मको लगानी नउठेको वितरकहरुको भनाइ छ ।  केही फिल्मले विदेश प्रदर्शनमै चित्त बुझाए भने केहीले पोस्टरको पैसासमेत उठाएनन् । २०७६ मा आस गरिएका फिल्म 'पोइ पर्‍यो काले', 'घामड शेरे', 'चचहुँई', 'माछा माछा', 'जाइरा' हलमा नराम्ररी चिप्लिए । स्टार कहलिएका कलाकारको फिल्म फ्लप भइदिए । पुससम्मको फिल्मलाई हेर्दा नतिजा निराशाजनक छ । फिल्महरु उस्तै उस्तै बनिदिनाले...निर्माता संघका अध्यक्ष आकाश अधिकारी फिल्मको संख्या घट्नुलाई समस्या मान्दैनन् । 'संख्या घट्नु ठूलो समस्या होइन । तर, फिल्मको बनावटले पनि प्रदर्शनमा प्रभाव पार्छ,' अधिकारीले भने ।  'एकैनासको फिल्म बन्दा यस्तो अवस्था आउँछ । सिनेमा, सिनेमाजस्ता बन्न नसकेर पनि हो यसपाली फिल्म कम भएको । हाम्रो चाहना पनि त्यहि हो, थोरै फिल्म बनाउ तर राम्रो बनाउ । क्वान्टिटी भन्दा पनि क्वालिटीमा ध्यान दिउँ,' उनले भने ।  कुनै एकखाले फिल्म चलेपछि त्यसकै पछि लाग्ने चलन छ। 'लुट' चले लुटजस्तै 'कबड्डी' चले कबड्डीजस्तै । 'छक्कापन्जा' त्यस्तै फिल्म बनाउनेको पनि लहर नै चल्यो । सिक्वेलहरुको लहर पनि यसकै उपज हो । जुन कथा, पात्र वा सेटिङमा बनेका फिल्म चले त्यसैलाई पछ्याउँदै दोस्रो तेस्रो भाग बनाउनु सामान्य भइसकेको छ।  फिल्मकर्मीहरुको ध्यान राम्रो कथा खोज्ने र अझ राम्रोसँग भन्नेतिर नभइ पैसा कमाउनेको पछिमात्र हुन पुग्दा दर्शक बिच्किएको समीक्षकहरु बताउँछन् । एकैथरिका फिल्मको पछि दौडिनाले उद्योग नै धरासायी हुने अवस्था आएको समीक्षकहरुले बताउँदै आएका छन् । 'त्यसैले निर्माताहरु फिल्म निर्माण गर्नुअघि सचेत हुन थालेका छन्,' अधिकारी बताउँछन् ।  नेपालका लागि वर्षमा ३५ देखि ४० वटा फिल्म पर्याप्त रहेको उनको धारणा रहेछ । 'फिल्म घट्‌नु त बजार घट्नु हो । फिल्म धेरै नै प्रदर्शनमा आए गत वर्ष । फिल्मको संख्या घट्दा, किन घट्यो भनेर चिन्ता छँदैछ । तर, अर्को पक्षबाट हेर्दा यो राम्रै हो, क्वालिटी फिल्म आउँछ नि त,' उनले तर्क गरे ।  अझै घट्‌न सक्छ संख्यावितरक प्रचण्डमान श्रेष्ठ गत वर्षका फिल्म फ्लप भएकाले यसवर्ष संख्या घटेको भन्दै यस वर्ष व्यापार कम भए अर्को वर्ष झन् संख्या घट्न सक्ने बताउँछन् । '२०७५ मा कति फिल्म त्योभन्दा अघिल्लो वर्ष रिलिज हुन नसकेका फिल्म थिए । त्यसैले पनि संख्या धेरै हुन गयो । यो वर्ष चाहिँ गत वर्षको अधिकांश फिल्म फ्लप भएका कारण फिल्ममा लगानी नै कम भयो,' उनले भने ' 'यसपाली पनि धेरै फिल्म फ्लप भए, अर्को वर्ष यो वर्षभन्दा पनि कम फिल्म हुन्छ जस्तो लाग्छ मलाई । किनकि यही फागुनबाट त कति फिल्महरु फ्लोरमा गएको छ' ।  फिल्ममात्रै होइन दर्शक पनि घटे !हलमा नेपाली फिल्मको संख्या घटेसँगै नेपाली दर्शक पनि घट्न थालेको हल संचालक र वितरकहरुले बताउन थालेका छन् । केही महिनाअघि हल सञ्चालकसमेत रहेका निर्माता प्रदीप उदयले नेपाली फिल्मको दर्शक नै नभएर सो नै बन्द भएको फेसबुकमै लेखे । कति हलवालाले दर्शक नभएर झिँगा मार्दै बस्नु परेको उनले बताए । हुन पनि नेपाली फिल्म हेर्न जाँदा दर्शक कम भएर सो नै रद्द भएका घटना धेरै छन् । त्यो पनि नाम चलेका कलाकारको फिल्मको पहिलो सो नै रद्द भएका छन् ।  दीपकराज गिरी नेपाली फिल्मले दर्शकको विश्वास गुमाउँदै गएको बताउँछन् । 'हामीले दर्शकबाट विश्वसनियता गुमायौं । यो वर्ष जति फिल्म रिलिज भए त्यसमध्य दर्शकले विश्वास गरेकै फिल्मले मात्रै पैसा कमाए,' उनले सुनाए, 'कबड्डी कबड्डी कबड्डी, जात्रै जात्रा र छ माया छपक्कै दर्शकबाट अनुमोदित फिल्म थिए । यिनका मेकर टिम र अघिल्ला फिल्कका कारण दर्शकमा विश्वास थियो । तर बाँकी फिल्म, ब्यानरलाई दर्शकले पत्याइदिएनन् ।' सफल कमेडी फिल्मको लेखन र निर्माणमा पनि सक्रिय गिरी नेपाली फिल्ममा मनोरञ्जन कम भएको तर्क गर्छन् । 'यो वर्ष जति फिल्म चले ती सबै कमेडी जनराका हुन् । गम्भीर कुरालाई पनि हास्यका साथ प्रस्तुत गरिएका फिल्मलाई दर्शकले मन पराए तर फिल्म कला हो भन्नेहरुले बनाएको फिल्म हेर्न दर्शक नै आइदिएनन्,' उनले भने । उनी फिल्मको कन्टेन्टमा कला र मनोरञ्जनको मिश्रण आवश्यक ठान्छन् ।  फिल्मलाई व्यापारसँगै जोडेर हेर्ने गिरी ९८ प्रतिशत नेपाली दर्शक हलमा मनोरञ्जनका लागि मात्रै आउने गरेको बताउँछन् । फिल्मले मनोरञ्जन दिन नसकेका कारण दर्शक घटेको उनले बताए । 'कला हेर्न, उपदेश लिन, शिक्षा लिन कोही पनि जाँदैन नि दर्शक हलमा । यो मूल मर्म नबुझेर यस्तो अवस्था आएको हो,' उनले भने । 