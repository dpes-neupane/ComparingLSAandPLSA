काठमाडौँ — नब्बेको दशकतिरको चर्चित गीत हो, ‘माया मेरी माया...’ । यही गीत टुबोर्ग ओपन सेसन्स् सिजन २ मा सार्वजनिक भएको छ । क्रसरोड्स ब्यान्ड्सले प्रदर्शन गरेको यो गीत च्यानल आरबिट्ररीद्वारा सञ्चालन हुने ‘टुबोर्ग ओपन सेसन्स् २’ मा सञ्जय श्रेष्ठले संगीतकार विनायक शाहको साथमा प्रस्तुत गरेका हुन् ।सन् १९९२ मा श्रेष्ठले क्रसरोड्स नामक पप ब्यान्ड स्थापना गरेका थिए । यो ब्यान्डले छिट्टै पश्चिमी र नेपाली सांगीतिक शैली मिलाई प्रस्तुत गरेका गीतबाट लोकप्रियता हासिल गर्‍यो । श्रेष्ठले ‘माया मेरी माया...’ लगायत विभिन्न लोकप्रिय गीत निर्माण गरेका छन् । क्रसरोड्सको पहिलो एल्बम ‘नयाँ मोड’ मा ‘अन्जान मायालु...’ , ‘त्यो मुटुलाई...’ र ‘माया मेरी माया...’ जस्ता गीत थिए, जसले ब्यान्डलाई नेपाली संगीत क्षेत्रमा चिनायो । टुबोर्ग र च्यानल आरबिट्ररीद्वारा सञ्चालन हुने टुबोर्ग ओपन सेसन्स् २ एक युट्युब सिरिज हो, जसमा प्रसिद्घ कलाकारहरूको स्टुडियोमा प्रत्यक्ष रेकर्ड गरिएको प्रस्तुति राखिन्छ । उक्त डिजिटल प्ल्याटफर्मले कलाकारको रचनात्मकता र सांगीतिक सहकार्यमार्फत पुराना र नयाँ लोकप्रिय गीतको प्रवर्द्धन गर्छ । नेपाली संगीत उद्योगको विविधता अँगाल्ने र परम्परागत सांगीतिक आधारलाई सम्मान गर्ने यस सेसनको लक्ष्य रहेको बताइएको छ । आयोजक गोर्खा ब्रुअरीका मार्केटिङ निर्देशक वैभव शर्माले ‘टुबोर्ग ओपन सेसन्स्, नेपाली संगीतको प्रवर्द्धन गर्ने निरन्तर प्रयासका रूपमा रहेको’ बताए । ‘यसले प्रख्यात कलाकारको प्रशंसा र नयाँलाई प्रोत्साहन गर्छ,’ उनले भने । टुबोर्ग ओपन सेसन्स् सिजन १ मा ५१ वटा गीत च्यानल आरबिट्ररीमार्फत युट्युबमा अपलोड गरिएको थियो । 