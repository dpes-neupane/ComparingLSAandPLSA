काठमाडौँ — फागुन १५ गते ताप्लेजुङमा भएको हेलिकप्टर दुर्घटनामा संस्कृति तथा पर्यटन मन्त्री रवीन्द्र अधिकारीसहित ७ जनाले ज्यान गुमाए । उनीसित अब भेट सम्भव छैन । लाजिम्पाटस्थित सिर्जना कलेज अफ फाइन्ट आर्टस्मा पुग्नु भयो भने तपाईं झस्किन हुने छ ।युवा कलाकार महेन्द्र पुन मगरले दुरुस्तै रवीन्द्र अधिकारी उतारेका छन् ढलोटमा मूर्तिमा । डँडेलधुराबाट काठमाडौं आई ललितकला स्नातक पढिरहेका उनले साढे ६ फिटको मूर्तिमा रवीन्द्रको भावभंगिमा मिहिनेतका साथ उतारेका छन् । सोही दुर्घटनामा परी ज्यान गुमाएका पर्यटन व्यवसायी आङछिरिङ शेर्पाको पनि उनले मूर्ति तयार गर्दै छन् । आफ्नै लगानीमा बनाउँदै गरेको मूर्तिमा ३ लाख जति खर्च भएको उनले बताए । ‘मैले पनि बाल्यकालमा बाबु गुमाएँ,’, उनले मूर्ति बनाउनुको उद्देश्य खुलाए, ‘मेरी आमाले त्यतिबेला भोगेको पीडाको सम्झना आएपछि मैले यो मूर्ति बनाएको हुँ ।’ आफूले कमाएको पैसा थोरै–थोरै जम्मा पारेर उनले मूर्ति तयार गरेका हुन् । पछिल्लो समय उनी कमर्सियल हिसाबले पनि आशालाग्दो ढंगले कलाकर्म गरिरहेका छन् । सामाखुसीस्थित उनको एउटा कोठामा चित्र र मूर्तिकलाहरूले भरिएको छ । ल्यान्डस्केप पेन्टिङ तथा यथार्थवादी मूर्तिकलाका विभिन्न भावहरूले उनको कोठाका सजिएको छ । ‘मेरो लागि यही कोठा कार्यशाला हो,’ हालैको भेटमा उनले भने, ‘पुस्तकमा सिकेको सैद्धान्तिक पाटोलाई यही कोठामा व्यावहारिक रूप दिन्छु ।’ उनको कार्यशालामै चितवनका सूर्यमान श्रेष्ठ र पुराना नेता पुष्पलाल श्रेष्ठको मूर्ति पनि तयारी अवस्थामा छन् । मुलुकका चर्चित केही नेताका मूर्ति बनाउने पनि उनको योजना छ । प्रधानमन्त्री केपी ओलीदेखि राष्ट्रपति विद्यादेवी भण्डारीसम्म । सबै आफ्नै खर्चमा । कलाबाट आर्जन गरेको केही रकम यसरी विभिन्न मूर्तिमा खर्च गर्दा ‘इच्छा पूरा भएको अनुभूति मिल्ने’ उनले बताए । पहिलोपटक मूर्तिकला देख्दा नै उनमा यस्तो इच्छा पलाएको थियो । ३/४ वर्षको उमेरमा ठूलीआमासित डँडेलधुरा बजार घुम्दै जाँदा पहिलो पटक उनले मूर्ति देखे । मूर्तिसँग बोल्दा कुनै प्रतिक्रिया नदिएपछि उनी झन् अचम्ममा परे । ठूलीआमाले गाली गरिन् । उनले देखेको पहिलो मूर्ति सहिद भीमदत्त पन्तको रहेछ, पछि थाहा पाए । ‘त्यसपछि नै हो मूर्तिकार बन्छु भन्ने ध्येय बोकेको,’ उनले सुनाए, ‘यसपछिका धेरै दिन माटोसँग, पिठोसँग, माहुरीको मैनसँगै खेलेँ ।’ ७/८ कक्षामा अध्ययन गर्दा नै शिवको मूर्ति बनाएबापत् उनले ५ हजार रुपैयाँ कमाए । त्यसपछि उनी मूर्तिकारको रूपमा गाउँमा चिनिन थाले । ‘स्कुले जीवन सकिने बेलासम्ममा मैले मूर्तिकलाबाट नै ४०/४५ हजार कमाइसकेको थिएँ,’ उनले भने, ‘तर, यहाँ आएपछि ठूलो संघर्ष गर्नुपर्‍यो ।’ काठमाडौंका गल्लीमा उनी धेरै भौंतारिए, बाँच्नकै लागि अनेक काम गरे । तैपनि मूर्तिकार बन्ने ध्येय छाडेनन् । अनि सिर्जना कलेज भर्ना भए । ‘पढेपछि मूर्तिमा हुने नाक, मुख र पूरै संरचनाबारे विस्तृत थाहा पाएँ,’ उनले भने, ‘अहिले जो कसैको पनि दुरुस्तै मूर्ति बनाउन सक्छु ।’ हाल कला अध्ययन सँगसँगै ६ वटा स्कुलमा मूर्तिकला पढाउने उनको एउटै धोको छ– ‘डडेलधुरामा कला विद्यालय खोल्ने ।’ 