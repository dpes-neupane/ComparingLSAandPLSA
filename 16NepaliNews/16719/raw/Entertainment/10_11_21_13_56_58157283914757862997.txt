सुनसरी — मलेसियाको राजधानी क्वालालम्पुरमा सम्पन्न सौन्दर्य प्रतियोगिता मिस कस्मोपोलिटन वर्ल्डमा नेपालबाट प्रियारानी लामाले ताज पहिरेकी छन् । क्वालालम्पुरको पुत्रजाया म्यारिएट होटलमा सम्पन्न ग्रान्ड फिनालेमा नेपालको प्रतिनिधित्व गरेकी उनले विभिन्न ३१ मुलुकका सुन्दरीलाई पछि पार्दै मिस कस्मोपोलिटन वर्ल्डको शीर्ष उपाधि जितेकी हुन् । करिब तीन साताको विभिन्न चरण पार गर्दै अघिल्लो साता ताज पहिरेकी उनी नेपाल फर्केकी छन् । ‘टपटेन हुँदै अन्तिम पाँचमा परे पनि फाइनलमा उपाधि जितुँला भन्ने त सोचेकै थिइनँ’, उनले भनिन्, ‘नेपाललाई अन्तर्राष्ट्रिय स्तरमा चिनाउन पाउँदा खुसी छु ।’ ट्यालेन्ट राउन्डमा उनले महिला हिंसाविरुद्ध एकल नाटक प्रदर्शन गरेको बताइन् । धरानस्थित वीरेन्द्र मेमोरियल कलेजबाट माइक्रो बायोलजीमा स्नातक गरेकी २८ वर्षीया लामालाई गत वर्षकी विजेता कोरियाकी सो यिओल लिमले ताज पहिराइदिएकी थिइन् । लामाले मुख्य उपाधिसँगै बेस्ट नेसनल कस्ट्युमको र बेस्ट ट्यालेन्टको फर्स्ट रनरअपको टाइटल विजेतासमेत बनेको बताइन् ।  मिस पूर्वाञ्चल २०१० को फस्ट रनरअप उपाधि विजेता रहिसकेकी लामा २०११ देखि मिस पूर्वाञ्चलको कोरियोग्राफरको रूपमा कार्यरत छिन् । उनले मिस नेपाल २०१० मा सहभागिता जनाएर मिसबेस्ट कम्प्लिकेसनको अवार्ड पनिर् िजतेकी थिइन् । प्रतियोगितामा फर्स्ट रनरअप मलेसियाकी क्रिस्टिन चाइ छिन त्जे, सेकेन्ड रनरअप नेदरल्यान्डकी म्यारिट विट्स, थर्ड रनरअप फिलिपिन्सकी क्लारिसा माये प्रेसा इसिड्रो र फोर्थ रनर अप रूसकी एकातेरिना भेइन्बेर्गर भएको आयोजकको बेभसाइटमा उल्लेख छ ।  