काठमाडौँ — फिल्म ‘अन्धाधुन’ बाट नेसनल अवार्ड विजयी आयुष्मान खुराना अहिलेका बलिउडका हटकेक हुन् । उनका एकपछि अर्का फिल्मले बक्सअफिसमा तहल्का मच्चाइरहेका छन् । पछिल्लो पटक रिलिज उनको फिल्म ‘ड्रिमगर्ल’ ले सय करोड क्लब ज्वाइन गरेर सफलता चाखिरहँदा आयुष्मानले भने अभिनयबाट केही समय ब्रेक लिने घोषणा गरेका छन् ।एक महिनापछि आयुष्मानको ‘बाला’ रिलिजको क्रममा छ । उनले उक्त फिल्मपछि कुनै पनि फिल्म खेल्न सम्झौता नगरेको बताउँदै अबको केही समय परिवारलाई दिन चाहेको बताएका छन् । ‘ब्रेक कति समय लामो जान्छ, त्यो त म अहिल्यै भन्न सक्दिनँ । तर पनि कम्तीमा तीन महिना वा त्योभन्दा बढी समय त कुनै फिल्म गर्ने छैन,’ आयुष्मानले भनेका छन्, ‘पछिल्ला केही वर्ष मैले लगातार फिल्म खेलेर बिताएँ । त्यो समय मेरा लागि निकै कठिन थियो । तर अब म यसबारेमा ख्याल राख्ने छु र आफूलाई सन्तुलनमा राख्ने छु । म नोभेम्बरदेखि आफ्नो परिवारका साथ समय बिताउने छु ।’ कम बजेटका फिल्म खेलेरै पनि ब्लकबस्टर्स हिट फिल्म दिएपछि यतिबेला आयुष्मानलाई अभिनेतामा लिने फिल्मकर्मीको लामै लर्को छ । फिल्म छनोटको राम्रो अवसर पाइरहेका समयमा पनि आयुष्मानले भने परिवारका लागि समय दिन चाहेका हुन् । ‘मेरा बच्चाहरू हुर्कंदो उमेरमा छन् । यस्तो बेला उनीहरूलाई मेरो साथको खाँचो छ । र, अब यो समय म पत्नीका लागि पनि खर्चिने छु । यसबीचमा पनि म समय-समयमा काम गर्ने प्रयास भने गरिरहने छु ।’ नोभेम्बरपछि ब्रेकमा जानुअघि आयुष्मानले आफ्ना बाँकी प्रोजेक्टहरू सक्ने ध्याउन्नमा हुने छन् । उनको अर्को फिल्म ‘शुभमंगल ज्यादा सावधान’ आगामी वर्ष रिलिज हुने छ ।