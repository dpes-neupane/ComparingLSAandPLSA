काठमाडौँ — निर्माणको ५५ वर्ष नाघिसक्दा पनि नेपाली सिनेमाको मौलिक पहिचान बन्न सकेको छैन । रचनात्मक र प्रयोगात्मक सिनेमाको सर्वदा खडेरी हुन्छ । हरेक वर्षको सुरुवातमा आशा राखिन्छ– सुन्दर सिनेमा बन्लान् र सिनेमाको गुणात्मक ग्राफ उकालो लाग्ला ।तर, हरेक वर्ष निराश नै हुनुपर्छ । स्तरीय त पर जाओस्, कामचलाउ कोटीका सिनेमाकै हाहाकार हुन्छ । वर्ष २०७६ मा यही नियतिले निरन्तरता पायो । यो वर्ष कुनै कोणबाट सम्झनालायक रहेन । रचनात्मकता मात्र होइन, व्यापार पनि डामाडोल भयो । यतिबेला हामी कोरोना भाइरसको त्रासमा छौं । कोरोनाका कारण नेपाल लकडाउन छ । समाजका हरेक क्षेत्रमा नैराश्य छाएको छ । तर, कोरोनाको महामाहारी आइपुग्नु अगावै नेपाली फिल्म अर्कै रोगबाट ग्रसित थियो । ‘कमेडी’ एक किसिमको रोगजसरी नै नेपाली फिल्ममा पछिल्ला वर्षमा घुसिरहेको छ । यस वर्षमात्र होइन, करिब एक दशकयता कमेडीको संक्रमणले नेपाली फिल्म थला परेको छ । नवीन र रोचक कथा भन्न होइन, जर्बजस्ती हसाउने र दर्शक तान्ने होडमा बहुसंख्य फिल्म बनिरहेका छन् । कमेडीको कहरबाट नेपाली फिल्म यसपटक पनि उम्कन सकेन, कोरोनाले त पछिल्लो डेढ महिनामात्र पिरोलेको हो ।यो वर्ष प्रदर्शित पहिलो फिल्म थियो, ‘कालो वर्ष ।’ वैशाख १३ गते चलेको यस फिल्मको नाम त्यसअगाडि खासै सुनिएको थिएन । दुखद संयोग के भने, फिल्मको नाम जस्तै यो वर्ष सिनेवृत्तमा उज्यालो छाएन । यसपाली ५५ फिल्म प्रदर्शन भए । अघिल्लो वर्ष यो संख्या ८५ को हाराहारीमा थियो । त्योभन्दा अगाडि सय पनि नाघेको थियो । यसहिसाबले फिल्मको संख्या घट्दै गएको देखिन्छ । यसमा चिन्ता लिनुपर्ने केही छैन । संख्यासँगै क्वालिटी बढ्ला भनेर अपेक्षा राख्नु बेकार हो । कोरोनाले नसताएको भएपनि यो वर्ष अरु पाँच–सात सिनेमा मात्र चल्ने थिए । सरकारले ५ करोड रुपैयाँ खर्चेर बक्सअफिस लागु गर्‍यो तर बक्सअफिस निकम्मा सावित भएको छ । अरु त अरु, निर्माता स्वयः बक्सअफिसभन्दा वितरकले मुखले भन्ने हिसाबमा विश्वास गर्छन् । बक्सअफिस अहिलेसम्मको लागि राज्यकोषको दोहनमात्र हो । फलतः नेपाली फिल्मको व्यापार अझै पारदर्शी हुनसकेको छैन । निर्माता, वितरकले जति भन्छन्, पत्याउनुपर्ने बाध्यता छ । गोपीकृष्ण हलमा शनिबार जम्मा भएको भीडको तस्बिर खिचेर फिल्मले करोडौं कमाएको हल्ला गर्ने र आत्मरतिमा रमाउने फिल्मकर्मीको बाहुल्य छ । जसको ध्याउन्न प्रभावकारी फिल्म बनाउन होइन, मुर्गा फसाउनमात्र हुन्छ । यस्तो प्रवृत्ति यो वर्ष पनि खुब मौलायो ।आधिकारिक तथ्यांक नभए पनि खासगरी मल्टिप्लेक्समा दर्शकको चाप नियाल्दा अनि वितरक, निर्माता र हलवालाको दाबीलाई आधार मान्दा ५५ मध्ये जम्मा तीन फिल्म ‘क्लिन हिट’ भए– ‘जात्रै–जात्रै’, ‘कबड्डी कबड्डी कबड्डी’ र ‘छ माया छपक्कै’ । यी फिल्मलाई सुपरहिट मान्न सकिन्छ । ‘दाल भात तरकारी’ले घरेलु बजारबाट लगानी उठायो । सानो लगानीको ‘आमा’ पनि यही लहरमा आउँछ । बाँकी फिल्म बक्सअफिसमा घुँडा टेके । योभन्दा दुखद पक्षचाहिँ न चलेका फिल्मप्रति खुलेर गर्व सकिन्छ, न त फ्लप फिल्मप्रति सहानुभूति राख्न । ‘जात्रै–जात्रै’ तुलनात्मकरुपमा प्रसंशालायक छ । ‘दाल भात तरकारी’ बाट घाटा नभए पनि निर्माताले खुब आलोचना खेप्नु पर्‍यो । लाउड कमेडीको धङधङीले आक्रान्त यस फिल्ममा हरिवंश आचार्य, निरुता सिंह, राजाराम पौडेल, शिवहरी पौडेल, किरण केसी, पुष्प खड्का, वर्षा राउत, आँचल शर्मालगाएतका कलाकारको भीड थियो । तर, फिल्म बिर्सनलायक भइदियो । जेठमा सात सिनेमा चले । ‘जात्रै–जात्रै’ र ‘वीरविक्रम २’बाहेक अरु आए, गए, पत्तै भएन । ‘जात्रै–जात्रा’ले सिक्वेलको साख जोगायो । विपिन कार्की र दयाहाङ राईलाई हिट फिल्मको खाँचो थियो, त्यो पूरा भयो । ‘वीरविक्रम २’ को समीक्षा गरेकै कारण प्रनेश गौतम प्रहरी हिरासतमा पुगे । अभिव्यक्ति स्वतन्त्रततामाथि हस्तक्षेप भएको भन्दै फिल्म निर्माण टिम र प्रहरी प्रशासनले चर्को आलोचना खेप्नुपर्‍यो । नेपाली फिल्मकर्मीको संकुचित सोचलाई यो घटनाले सहतमा ल्याइदियो । असारमा तीन फिल्म चले, ‘आप्पा’, ‘कीर्तिपुर’ र ‘पसिना’ । दयाहाङको ‘आप्पा’ले पनि सुखद उपस्थिति जनाउन सकेन । साउनमा फिल्मको बाढी नै लाग्यो, १० वटा चले । तर, ‘हजार जुनीसम्म’ र ‘घर’बाहेक ९ फिल्म ‘स्टक क्लियरेन्स’झैं भए । विकास आचार्यको ‘हजार जुनीसम्म’को रिलिजअगाडि चर्चा थियो तर न ब्यापार सुखद रहयो, न दर्शक खुशी भए । आर्यन सिग्देलले गुमेको क्रेज फिर्ता ल्याउन सकेनन् । हरर विधाको ‘घर’ ले सुरुवातबाटै दर्शकको अभाव भोग्यो । भदौको पहिलो शुक्रबार नम्रता श्रेष्ठको एक्सन फिल्म ‘जायरा’ चल्यो, बक्सअफिसमा बल्ड्याङ खायो । त्यसपछि साम्राज्ञी राज्यलक्ष्मी शाहको ‘मारुनी’ आयो, यसले पनि साम्राज्ञीको साख बचाएन । लगत्तै सन्नी लियोनीले आइटम डान्स गरेको फिल्म ‘पासवर्ड’ चल्यो । प्रिमियरमा सन्नी काठमाडौं आइन्, निर्माण पक्षको चुरीफुरी हेर्न लायक थियो तर फिल्मचाहिँ दर्शकले हेरिदिएनन् । अहिले पनि ‘ग्ल्यामर’ र उत्तेजनात्मक सामाग्रीले फिल्म चल्छ भन्ने सोचबाट लगानीकर्ता निर्देशित छन् । क्या दुर्भाग्य ! असोज अर्थात् दसैंको माहोल । ‘मै हुँ’ भन्ने फिल्ममेकरबीच भीडन्त हुने याम । असोज ३ गते ‘कबड्डी कबड्डी कबड्डी’ रिलिज भयो । अघिल्ला दुई फिल्मबाट बनेको ब्रान्डलाई प्रयोग गर्दै पैसा कमाउने उद्देश्यले यो फिल्म बनाइएको थियो, त्यसमा निर्माता सफल भए । तर, अर्ग्यानिक स्वादको ‘कबड्डी’लाई बजारु बनाएको भन्दै निर्देशक रामबाबु गुरुङको आलोचना भयो । भलै गुरुङलाई यस्ता कुराले छुन छोडेको छ । उनी सिनेमाको सौन्दर्य होइन, बजारप्रति प्रतिबद्ध निर्देशकका रुपमा स्थापित हुँदैछन् । अशोक शर्माको दम्भले ‘रातो टिका निधारमा’ दसैंमा रिलिज भयो तर फिल्ममा दम नभएपछि कसको के लाग्छ ? बासी कथा, प्रस्तुति र बेतुकको कमेडीलाई दर्शकले ठेंगा देखाइदिए । बरु दसैं सकिएपछि आएको दीपकराज गिरी समूहको दीपेन्द्र लामा निर्देशित ‘छ माया छपक्कै’ले आशा अनुरुप दर्शक तान्यो । गिरीका अघिल्ला फिल्मभन्दा यो केही पनि परिस्कृत थियो । कात्तिकमा सात फिल्म चले । तर, न सौगात मल्ल, सृष्टि श्रेष्ठ र पूजा शर्माको ‘पोइ पर्‍यो काले’ उम्दा सावित भयो, न त निश्चल बस्नेत र स्वस्तिमा खड्काको ‘घामड शेरे’ । कात्तिकमै चलेको भुवन केसीको ‘मिस्टर नेपाली’को हविगत अझ दयनीय रहयो । मंसिरमा सौगात मल्लले निराशालाई निरन्तरता दिए, ‘माछा–माछा’बाट । आर्यन सिग्देलको ‘च च हुई’ सुपरफ्लप भयो । पुसमा कुनै स्वदेशी फिल्म चलेनन् । यस्तो विरलै हुनेगर्थ्यो । माघ २४ गते विपिन कार्कीको ‘सेल्फी किङ’ र विराज भट्टको ‘साङ्लो’ चल्यो । विपिन नयाँ पुस्ताको प्रतिनिधि, विराज पुरानो । दर्शकले भने दुवैका फिल्मलाई वेवास्ता गरे । सुरुवाती दुई दिनचाहिँ सिंगल थिएटरमा ‘साङ्लो’को उपस्थिति तुलनात्मक रुपमा राम्रै थियो । चितवनमा निर्माणाधीन गौतम बुद्ध अर्न्तराष्ट्रिय क्रिकेट रंगशालाको निर्माण अभियान भन्दै प्रचार गरिएको ‘सेन्टी भाइरस’ फागुन ९ गते प्रदर्शन भयो । निर्देशक थिए, रामबाबु गुरुङ । मुख्य भूमिकामा सिताराम कट्टेल र कुञ्जना घिमिरे । फिल्मचाहिँ बासी र बिकाउ कमेडीले ग्रस्त । समाज सेवाको आडमा फिल्म चलाउने नियत देखियो । निर्माण पक्षले दाबी गरेअनुरुप २ करोड ८५ लाख लगानी हो भने घरेलु बजारबाट यसले लगानी उठाउन सकेन । बरु ‘सेन्टी भाइरस’सँगै चलेको ‘आमा’लाई यो वर्षको उत्कृष्ट फिल्म मान्न सकिन्छ । लेखक/निर्देशक दीपेन्द्र के. खनालले वैदेशिक रोजगारीको क्रुर नियतिलाई संवेदनशील शैलीमा पस्केका छन् । फिल्ममा मिथिला शर्मा, सुरक्षा पन्त र सरिता गिरीको जीवन्त अभिनय देख्न पाइन्छ । फागुन १६ गते चलेको ‘धुलो’ यो वर्षको अन्तिम फिल्म बन्यो । अर्थात्, ‘कालो वर्ष’बाट सुरु भएको कहानी ‘धुलो’मा अन्त्य भयो । स्टारडम भएका भनिएका अनमोल केसी र प्रदीप खड्का फिल्मबिहीन भए यो वर्ष । अनमोलको फिल्म नआए पनि फिल्म खेल्ने, छोड्ने खबरचाहिँ आइरहयो । लकडाउन नहुँदो हो त चैत २८ गते प्रदीपको ‘प्रेमगीत ३’ रिलिज हुन्थ्यो । सौगात मल्लले ‘फ्लप’मा हृयाट्रिक गरे । अब उनका फिल्मप्रति आमदर्शकलाई खास चासो हुन छाडेको छ । विपिन कार्की र दयाहाङ राईले जेनतेन साख बचाइरहेका छन् । बाँकी कुनै अभिनेता उल्लेखनीय छैनन् । अभिनेत्रीमा सुरक्षा पन्त अगाडि देखिइन् । डेब्यु कलाकारले पनि प्रभाव जमाउन सकेनन् । यो वर्ष फिल्म उद्योगले चलचित्र विकास बोर्डका अध्यक्ष केशव भट्टराई, अभिनेता दिपक क्षेत्री र हिरोइन महिमा सिलवाल गुमायो । बोर्डले नयाँ अध्यक्ष पाएको छैन । वर्षको अन्त्यतिर नेपाली चलचित्र ‘राष्ट्रिय प्राथमिकता प्राप्त उद्योग’मा समावेश भएको खबर आएको छ । प्रतिफल के मिल्छ, समयले बताउला । यो वर्ष प्रतिष्ठित विदेशी फेस्टिभलमा पनि एउटै नेपाली फिल्मले दरिलो उपस्थिति जनाउन सकेनन् । चल्न बाँकी र बन्नेक्रममा रहेका फिल्मले पनि सुखद माहोल बनाउने आधार खासै देखिन्न । कोरोनाले कहिलेसम्म गिजोल्ने हो, टुंगो छैन ।वस्तुगत विश्लेषण गर्दा वर्ष २०७७ पनि नेपाली सिनेमाका लागि सुखद रहेन सम्भावना न्यून छ । तैपनि सिनेमा सिर्जना हो, सिर्जनामा कहिलेकाहिँ जादूयी केही हुनसक्छ, त्यस्कै झिनो आशा भने राख्न सकिन्छ । 