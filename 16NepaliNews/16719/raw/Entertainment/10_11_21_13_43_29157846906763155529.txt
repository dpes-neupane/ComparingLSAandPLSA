बलिउडमा सबभन्दा ठूलो फ्यान फलोइङ भएका स्टार मानिने तीन खान (आमिर, सलमान र शाहरुख) माथि बेलाबेला राजनीतिक विषयलाई लिएर प्रश्न उठ्ने गरेको छ । अल्पसंख्यक मुसलमान समुदायका भएका कारण पनि उनीहरुले बोलेका कुरालाई बेलाबेला विवादमा ल्याइने गरिएको छ । हालै भारतमा भएका ठूला प्रदर्शनबारे उनीहरु मौन बसेको भनेर निकै आलोचना भइरहेको छ । नागरिकतासम्बन्धी कानुनको विरोधमा भारतभर भएको प्रदर्शनबारे उनीहरु नबोलेको भन्दै आलोचना भएको थियो । यो कानुनको विरोधमा दिल्लीको जामिया मिलिया इस्लामिया विश्वविद्यालमा भएको विद्यार्थीको प्रदर्शनमा प्रहरीले गरेको हस्तक्षेपको धेरै क्षेत्रबाट विरोध भएको थियो । त्यस्तो हुँदा पनि यहीँ पढेका शाहरुख नबोलेका भन्दै विद्यार्थीले रोष प्रकट गरेका थिए। अहिले फेरि दिल्लीकै जवाहरलाल नेहरु विश्वविद्यालय (जेएनयु)मा विद्यार्थीमाथि भएको आक्रमणबारे नबोलेको भनेर तीन खानमाथि प्रश्न उठाइएको छ । केही फिल्म कलाकार, पत्रकार र समाजिक सञ्जाल प्रयोगकर्ताले यस्तो सवाल उठाएका हुन् । सत्तारुढ भारतीय जनता पार्टी समर्थक विद्यार्थी मञ्चले परिचालन गरेका गुण्डाहरुले प्रहरीको समेत सहयोगमा विश्वविद्यालको विद्यार्थी युनियनका नेतामाथि आक्रमण गरेको आरोप लगाइएको छ। यो आक्रमणमा युनियनकी अध्यक्ष आइशी घोषसमेत सख्त घाइते भएकी थिइन् । जेएनयुमा वामपन्थी विचारधाराका विद्यार्थी र शिक्षकले शैक्षिक वातावरण बिथाेलेकाे हिन्दुवादी दल बीजेपीले आरोप लगाउँदै आएको छ । यो आक्रमणको विरोधमा दीपिका पादुकोण जेएनयु नै पुगेपछि अन्य स्टारलाई पनि बोल्न दबाब परेको हो । दीपिकाले जेएनयु पुगी आइसीलाई भेट्दै मौन विरोध प्रदर्शनमा सहभागी भइन् । यसको सामाजिक सञ्जालमा निकै प्रशंसा भइरहेको छ । अनुराग कश्यप, अनुभव सिन्हा, हंसल मेहताजस्ता निर्देशक तथा दिया मिर्जा, ऋचा चड्ढा र स्वारा भास्करजस्ता कलाकारहरु पनि यो विरोधमा सहभागी थिए ।  मंगलबार दीपिका जेएनयु पुगेपछि अनुराग कश्यपलगायतले उनको निकै प्रशंसा गरेका छन् । दीपिकाले अभिनय गरेको फिल्म 'छपाक' शुक्रबारबाट प्रदर्शनमा आउँदैछ । दीपिका यसकी निर्मातासमेत हुन् । 'निर्मातासमेत रहेकी मान्छेले फिल्मको व्यापारलाई नै धरापमा पारी यसरी जेएनयु पुग्नु निकै ठूलो हिम्मत हो,' कश्यपले ट्विटरमा लेखेका छन्।  दीपिकाको यो कदमपछि शुक्रबारै प्रदर्शन हुने अर्को फिल्म 'तानाजी'का कलाकार एवं निर्माता अजय देवगनले पनि जेएनयु हिंसाको विरोधमा बोलेका छन् । आलिया भट्ट र वरुण धवनले पनि जेएनयुमा विद्यार्थीमाथिको आक्रमणको विरोधमा बोलेका छन् ।