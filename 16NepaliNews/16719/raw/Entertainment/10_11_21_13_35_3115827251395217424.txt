काठमाडौँ — 'मेरो फोटो हेरेर धेरै निर्देशकले तिमी हिरो देखिन्छौ भन्नुहुन्थ्यो । तर, फिल्ममा अवसर कहिल्यै दिनुभएन । कति निर्देशकले त एउटा म्युजिक भिडियो गर्न १० हजार रुपैयाँ हाल भन्नुहुन्थ्यो । म भन्थें, कलाकार बन्‍न आएको मान्छे हुँ, म त पैसा लिएर काम गर्ने हो । पैसा हालेर कलाकार बन्न पाउने प्रवृत्ति कहिलेसम्म हुन्छ यो इन्डस्ट्रीमा ?,' दर्शक दीर्घाबाट निर्मल न्यौपानेले प्रश्न राखे ।'बुलबुल' निर्देशक विनोद पौडेलले निर्मललाई यस्तो प्रवृत्ति संसारभर रहेको जवाफ दिए । उनले निर्मललाई कला बुझ्ने निर्देशकसँग काम गर्न पनि भने ।'राम्रा फिल्मकर्मीबीच जानुपर्‍यो । हेन्डसम भएर मात्र भएन आफ्नो क्षमता पनि बढाउनुपर्‍यो । त्यसकारण दुःखित नहुनुस्,' बुधबार सर्वनाम थ्रिएटरमा सम्पन्न 'सिर्जनात्मक जागिर'माथिको छलफलमा विनोदले भने । एनिमेटर किरणभक्त जोशीले भने यस्तो खराब प्रवृत्तिलाई इन्डस्ट्रीबाट हटाउनुपर्ने बताए । 'तपाईंहरूले नै यसको विरुद्धमा लड‌्‌नुपर्छ । आज एउटा भिडियोको लागि ५० हजार तिरे झन्-झन् यो प्रवृत्ति बढ्दै जान्छ । त्यसैले युवापुस्ता यो प्रवृत्ति विरुद्धमा उठ‍्‌नुपर्छ । चाहे ५ वर्ष नै किन नलागोस्,' उनले भने । लगानी गरेर म्युजिक भिडियो गर्नुभन्दा आफ्नै टीम बनाएर काम गर्नुपर्ने विनोदको भनाइ थियो । निर्देशक विनोदले खगेन्द्र लामिछानेले पनि लगानी गरेरै 'लाइम लाइट'मा आएको प्रसंग जोड्दै लगानी गर्नु खराब प्रवृत्ति नरहेको पनि बताए । 'पैसा हाल्दैमा नराम्रो त हुँदैन । तपाईं क्षमतावान् हुनुहुन्छ भने व्यवसायिक रूपमा पनि त अगाडि आउन सक्नुहुन्छ । आफ्नो क्षमता देखाउनका लागि कहिलकाहीँ साथिहरू मिलेर लगानी गरेर काम गर्न सकिन्छ । अरुलाई पैसा दिएर चाहिँ नगर्नुस्,' उनले भने ।कार्यक्रममा फिल्म क्षेत्रमा भविष्य देख्नेहरूबीच निर्देशक दीपाश्री निरौलाले आफ्नो संघर्षको कथा सुनाइन् । विराटनगरदेखि काठमाडौं प्रवेश गर्दा उनले पनि कलाकारितामै आफ्नो भविष्य देखिन् । तर, त्यो बेला कलाकार बन्न निकै गाह्रो अवस्था रहेको उनले सुनाइन् । उनले सीप भएको व्यक्तिलाई जुनसुकै क्षेत्रमा पनि भविष्य रहेको बताइन् । 'तपाईं सक्षम हुनुहुन्छ भने जहाँ पनि काम पाउनुहुन्छ । तर फिल्ममा यस्सो अनुहार मात्र देखाउने हो भनेर आउनु भयो भने यहाँ केही छैन,' उनले भनिन्, 'लामो संघर्ष गरेर यहाँसम्म आइपुगेकी छु । त्यसैले संघर्ष गर्न डराउनु भएन ।'