काठमाडौँ — गोरखाका गायक लालबहादुर गन्धर्व आज (शनिबार) राजधानीका स्रोता–दर्शकमाझ गुन्जिने भएका छन् । ७५ वर्षिय गन्धर्व गोरखाको घ्य्याम्पेसालबाट राजधानीमा दोस्रोपटक गायनका लागि आएका हुन् ।पहिलोपटक उनी पञ्चायतकालमा जनकविकेशरी धर्मराज थापाले गरेको राष्ट्रिय गन्धर्व सम्मेलनमा सहभागी हुन आएका थिए । यसपटक उनको एकल साँझ प्रज्ञा प्रतिष्ठानमा हुँदैछ ।आफ्ना पितामार्फत् विरासतमा प्राप्त नब्बे सालको भूइँचालको कर्खा, विश्वयुद्धमा लड्न गएर उतै बेपत्ता लोग्नेको यादले विह्वल नारीको वेदनाको सवाई, गाउँले दुखियाहरुको अनेकन पीरमर्काहरुको गीत गाउने गायकका रुपमा उनी परिचित छन् । शताब्दीऔं लामो समयदेखि नेपाली पहाडी भेग गन्धर्वहरुको गलाबाट प्रष्फुटित अनेकन कर्खा, सवाई, गायनहरुमा आफ्नो समयको कथा गुनेर बाँचिआएको छ । सर्वसाधारणको दुख, पीडा, हाँसो, खुशीदेखि युद्ध र लडाईका त्यस्ता सवाईहरु, कर्खा र लोकभाकाहरु नेपाली ग्रामीण जीवनको अलिखित इतिहास पनि हुन् । ती इतिहासलाई लालबहादुरले सुनाउनेछन् । पृथ्वीनारायण शाहको जीवनी, जङ्गबहादुरको सत्ता उत्थान, नब्बे सालको महाभूकम्प, विश्वयुद्ध, डाँफे चरी लगायतका अनेकन कर्खा, सवाई उनले रेडियो नेपालबाट गायका थिए । 