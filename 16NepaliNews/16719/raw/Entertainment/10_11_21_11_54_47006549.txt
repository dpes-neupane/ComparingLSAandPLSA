
गायक प्रमोद खरेलले आफू व्यवसायीक गायक भएकाले हरेक किसिमको गीत गाउनुपर्ने बताएका छन् । ‘द भ्वाइस अफ नेपाल’को कोच बनेपछि अझै राम्रो गीत सार्वजनिक गर्नुपर्ने दबाब महशुश गर्नुभएको छ कि छैन भन्ने प्रश्नमा उनले भने–‘एक प्रकारले त दबाब हुन्छ नै । तर, मैले आफ्नो काममा पनि ध्यान दिनपर्छ । भ्वाइसको सेटमा हरेक विधामा गीत गाउन सक्ने प्रतियोगीहरुसँग भेट हुन्छ । यसैले पनि मैले सिक्नुपर्ने कुराहरु पनि फराकिलो बनेर जान्छ । मैले, प्रतियोगीहरुबाट धेरै कुराको अध्ययन गर्न पाएको छु ।’
प्रमोदले ट्यालेन्टहरुलाई कोच गरेपछि आफूले पनि राम्रो गर्नुपर्छ भन्ने दबाब हुने स्विकार गरे । साथमा उनले भने–‘म कोच भन्दा पहिले एक व्यवसायिक गायक हुँ । मैले कसरी गाइरहेको छु, बजारले मबाट कस्तो गीतको अपेक्षा गर्छ भन्ने पनि मैले ध्यान दिन आवश्यक छ । मेरो स्वर कसरी प्रयोग भैरहेको छ भन्ने पनि याद गर्नुपर्छ । मैले फरक फरक जनराका गीत गाउनुपर्छ ।’
प्रमोदले आफू कोच भएपनि नभएपनि म्यूजिकको विद्यार्थी भएको नाताले राम्रो काम गर्नुपर्छ भन्ने सधै हुने गरेको सुनाए । आफू बजारको गायक भएकाले पनि न्यायपूर्ण काम गर्नुपर्ने प्रमोदको तर्क छ ।
