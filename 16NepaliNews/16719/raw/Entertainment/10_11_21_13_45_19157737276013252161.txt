काठमाडौँ — मिस वर्ल्डको मञ्चमा उभिँदा मिस नेपाल अनुष्का श्रेष्ठलाई एउटै कुराले पिरल्यो– म खास अग्ली पनि  छैन, कतै यो भीडमा हराउने पो हो कि ? १ सय ११ देशका सुन्दरीहरु एक से एक अग्ला थिए ।अनुष्काको कद ५ फिट ५ इन्च । हुन त मञ्चमा उनीभन्दा होचाहरु पनि थिए । उनको आँखा भने अग्लामा नै पुग्थ्यो । तर पनि विश्वभरका नेपालीले दिएको माया अनि साथ उर्जाको स्रोत बन्यो ।'त्यो बेला लाग्यो । सबैभन्दा अग्लो नभए पनि, सबभन्दा चिटिक्क नदेखिए पनि मैले हार्नुहुन्न,' अनुष्काले सम्झिन्, 'देशको प्रतिनिधित्व गर्दै थिएँ । स्पोर्ट्समा केही गर्न सकिएन । ट्यालेन्ट राउण्डमा अघि बढ्न सकिएन । टप मोडलमा अगाडि बढिएन । अब कसरी चाहिँ नेपाललाई देखाउने त ?' त्यसपछि प्रस्तुतिमा कतै सम्झौता गरिनन् । मिस वर्ल्डको मञ्चमा नेपाललाई गर्वान्वित बनाइन् । एउटा मात्रै होइन दुईवटा अवार्ड नेपालका लागि जित्न सफल भइन् । ब्युटी विथ पर्पस र मल्टिमिडियाको अवार्ड जितिन् । सबै सुन्दरीको मुखमा 'नेपाल'मल्टिमिडिया अवार्ड घोषणा गर्नुअघि त उद्घोषकले सोधेका थिए 'कसले जित्यो होला त यो अवार्ड ?' सबै सुन्दरीले एउटै आवाजमा नेपाल भन्दा मन्च गुञ्जयमान भएको थियो । त्यसबेला अनुष्का आफ्नो टिमको काम देखेर निकै गर्विलो बनेकी थिइन् । किनकि यो अवार्डका लागि अनुष्का नै योग्य रहेको ठान्थे सुन्दरीहरु पनि । ब्युटि विथ पर्पोस पनि आस गरिएकै अवार्ड थियो उनका लागि । अनुष्का जोसँग कुरा गर्दा पनि आफ्नो प्रोजेक्टकै विषयमा कुरा गर्थिन् । अधिकांशले उनको उद्देश्यलाई मन पराएका थिए । 'भिडियोमा तिम्रो काम देखिन्छ अनुष्का' यस्तै प्रतिक्रिया दिन्थे सुन्दरीहरु । अनुष्कालाई नेपालीहरुले गरेको माया देखेर कति त लोभिन्थें उनीसँग फोटो खिच्न । 'तिमी भएको फोटो हाल्यो भने हाम्रो फलोवर पनि बढ्छ । तिमीलाई त नेपालीले धेरै माया गर्दोरहेछ । तिमी नभएको फोटोमा पनि नेपाल, नेपाल भनेर कमेन्ट गर्छ' मख्ख पर्दै सुनाइन् । अष्ट्रेलियाको दु:ख अस्ट्रेलियामा रातदिन खटिरहँदा अनुष्काले कहिल्यै आफू कुनै दिन मिस नेपाल हुन्छु भनेर सोचेकै थिइनन् । मिस वर्ल्डमा सहभागी हुने त परको कुरा । अहिले पाएको उपलब्धिको पछाडि अस्ट्रेलियाकै जीवन भोगाईले सिकाएको उनी बताउँछिन् । 'आज जे जति छु ५ वर्षसम्म अस्ट्रेलियामा गरेको पढाई, काम अनि त्यहाँको जीवनले सिकाएको कुरा नै हो' उनले भनिन् ।उनी अस्ट्रेलियामा ५ वर्ष बसिन् । १२ कक्षा सकेर अस्ट्रेलिया पुगेकी उनले ३ वर्षमा ब्याचलर सकिन् । संघर्ष थियो । आर्थिक जोहो गर्न म्याकडोनाल्डमा काम गरिन् । अस्ट्रेलियाको व्यस्त सेड्यूलमा उनको सिफ्ट कहिले बिहानको ६-१० त कहिले रातको ६-१० हुन्थ्यो । निन्द्रा मारेर मेहनत गरिन् ।  'निदाउन लाग्ने बेला ए उठ्नेबेला भयो कि भनेर चनाखो हुनुपर्ने दिन पनि थियो । त्यही भएर ४/४ घण्टाको इन्स्टलमेन्टमा सुन्त्नु पर्थ्यो,' उनले दु:खका दिन सम्झिन् । त्यो बेला उनको अगाडि दुईवटा बाटो थियो । दु:खी भएर जीवन जिउने । कि त वर्तमान स्वीकारेर अघि बढ्ने । उनले व्यस्त जिन्दगीमा रमाउन सिकिन् । पढ्न थालेको १ महिनामा नै अकाउन्ट बैंकमा काम पाइन् । त्यतिबेला युरोप गएर ३ महिनाको इन्टर्नसिप गर्ने अवसरसमेत पाइन् ।युनिभर्सिटीबाट युरोप गएर इन्टर्नसिप गर्ने नेपालीमा उनीमात्रै थिइन् । मेहनत अनि लगतनशीलताले नै छोटो समयमै उनले अस्ट्रेलियोको व्यस्त जिन्दगीमा आफूलाई स्थापित गराइन् ।निन्द्रा मारेर मेहनत गर्नुपर्दा जिन्दगी देखेर वाक्कै भएकी पनि थिइन् । 'किन गर्दैछु म यो । किन यहाँ आएँ ? किन खानु नपर्ने दु:ख आएर खाएँ भन्ने पनि हुन्थ्यो । जीवनमा मानिस जहाँ पुग्छ केही न केही कारणले पुग्दो रहेछ । त्यहि भएर दु:ख पर्दा रमाउन सक्नुपर्दो रहेछ' उनी सकरात्मक सुनिन्छिन् । 000राम्रै चलिरहेको थियो उनको जिन्दगी । तर, यतिका वर्ष देशबाट बाहिर रहँदा उनको मनमा देशमा केहि प्रभावशाली गर्नुपर्छ भन्ने भइरह्‍यो । त्यसैले अस्ट्रेलियाको जीवन चटक्कै छोडेर नेपाल फर्किन् । आम नेपालीले सोचेको जिन्दगी बाचिरहँदा किन नेपाल ?  'एकजना व्यक्तिले भन्नुभएको थियो, लुक फर योर नेक्स्ट प्रबलम । मलाई एकदम रमाइलो लाग्यो यो कुरा । हामी सँधै एउटा समस्या समाधान भएपछि अर्को समस्या खोज्दै हिँड्दो रहेछौं । युनिभर्सिटीमै सजिलो काम गर्थें । त्यसपछि बैंकमा काम गर्न रुचाएँ । किनभने मलाई अर्को चुनौती चाहिएको थियो,' नेपाल फर्कँदाको समय सम्झिन् । अनुष्का कहिल्यै आफैंमा सीमित हुन चाहिनन् । त्यसैले नेपाल आएर आफ्नो प्रतिभा देखाइन् । अनि जितिन् मिस नेपाल । हरेक निर्णयमा परिवारको साथ पाइन् । 'तिमी आफू सक्षम छौ भने विश्वमा जहाँ पनि काम गर्न सक्छौं,' उनका बुबा उनलाई भन्ने गर्थे, 'अस्ट्रेलिया पढ्न पठाएको अस्ट्रेलियामा नै सीमित हुन होइन ।  पछिल्लो समय अनुष्काले पूर्व मिस नेपाल श्रृङ्खला खतिवडाले पाएको कभरेज नपाएको भनेर आलोचना पनि भयो । तर उनी भने यसबारे आफूलाई केही थाह नभएको बताउँछिन् । 'मलाई चाहिँ यसबारे थाहा छैन । होला पनि, नहोला पनि । यसलाई नाप्ने कुनै माध्यम छ जस्तो लाग्दैन । मैले आफ्नोतर्फबाट सक्दो गरें,' उनले भनिन् ' सायद राम्रो काम गर्दै गयाे भने त कभरेज पक्का भइहाल्छ । मिस वर्ल्ड पो सकिएको हो त काम त कहाँ सकिएको छ त । यदि चर्चा कम भएको हो भने मैले आफूले मेहेनत गर्न नपुगेर भएको होइन भन्नेमा विश्वस्त छु । जति सफल हुनु थियो त्यति त भइहाल्यो ।'  उनी अब उनको प्रोजेक्टलाई अगाडि बढाउने योजनामा छिन् । यसपालीको मिस वर्ल्डमा अश्वेत अनुहार विजेता भइन् । कतिले यसलाई सुन्दरताको मानक फेरिएको भनेर पनि चर्चा गरे । उनी भने सुन्दरताको मानक एकनासको नरहेको बताउँछिन् । 'सुन्दरताको मानक त कुनै एक थिदै थिएन । व्यक्ति व्यक्तिमा फरक सुन्दरताको परिभाषा हुन्छ । यसपालीको नतिजाले ठूलो परिवर्तन नै ल्याएको जस्तो त लाग्दैन । उहाँ योग्य हुनुहुन्थ्यो अनि उहाँले नै जित्नुभयो । फरक रंग, कद, शरीरको बनोट सबै रुपरंगको व्यक्तिलाई राम्रो/सुन्दर देख्नु त राम्रो हो नि,' उनले भनिन् । अनुष्का समाज सेवामा नै समर्पित हुन चाहन्छिन् ।  कति मिस नेपाल सुरुमा फिल्म नखेल्ने कुरा गर्छन् । पछि फिल्मतिरै पुगिरहेका हुन्छन् । अनुष्का भने आफू कहिल्यै फिल्म क्षेत्रमा नजाने बताउँछिन् । 'जतिजना फिल्मलाइनमा आबद्ध हुनुभयो । उहाँहरु पहिल्यैदेखि त्यता जान चाहनुहुन्थ्यो । उहाँहरुले गर्नु पनि भयो । म चाहिँ फिल्म गर्दिनँ । म निर्धक्क भन्न सक्छु, म अन क्यामेरा चाहिँ जाँदिन होला । योजना नै छैन । अब रुचि पनि छैन,' उनले भनिन् ।नेपालले मिस वर्ल्डमा भाग लिएको निकै भइसक्यो । तर, आजसम्म कुनै नेपालीले विश्व सुन्दरीको ताज जितेका छैनन् । 'हामी कमजोर भएर ल्याउन नसकेको जस्तो मलाई लाग्दैन । कहिलेकाहिँ आफ्नो सय प्रतिशत अरुको सय प्रतिशतभन्दा कम हुन जान्छ । त्यसमा समय भाग्यले पनि फरक पार्छ । सायद यसपाली पनि अरुको सय प्रतिशत अलि बेसी भयो कि !' उनले यो प्रश्नको जवाफ दिइन् ।  उनले थपिन्, 'हाम्रो देशले कोही पनि प्रतिनिधि त्यो मञ्चमा जान्छौं भने सय प्रतिशत सहयोग गर्नुपर्छ । कुनै दिन हाम्रो सय प्रतिशत अरुको भन्दा धेरै हुन्छ । हामी कुनै पनि वर्ष असफल भएका छैनौं । क्राउन पनि पक्कै आउला ।' 