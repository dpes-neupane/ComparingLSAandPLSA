काठमाडौँ — हरियो वृक्षमुनि गौतम बुद्ध ध्यानमग्न छन् । शान्त, शालीन उनको मुहारमा उज्यालो दीप छाएको छ । नजिकै अर्को चित्रमा शिष्यहरूका साथमा उनै बुद्ध छन् । शान्तिका अग्रदूत मानिने बुद्धका यी चित्रहरू भारतीय चित्रकारद्वय विवेकानन्द मण्डल र सुरज सुनवारले तयार पारेका हुन् ।बबरमलस्थित नेपाल आर्ट काउन्सिलमा सम्पन्न ‘क्रिएटिभ्स फर बोन्ड एन्ड बियोन्ड’ शीर्षकको चित्रकला प्रदर्शनीमा भारतीय चित्रकारहरूले बुद्धलाई मुख्य विषय बनाए । नेपाल र बंगलादेशका चित्रकार समेत सहभागिता रहेको प्रदर्शनीमा थुप्रै भारतीय चित्रकारले बुद्धकै जीवन र ज्ञानलाई आधार बनाई कुची र रंगको सहायताले चित्र उतारे । चित्रकार सुशान्त सरकार, इन्द्रनील घोस, अफ्टर अलि राजा लगायतका चित्रकारले आफ्ना कलामा बुद्धको अहिंसा र शान्तिको सन्देशलाई प्रतीकात्मक रूपमा उतारेका हुन् । चित्रकार सरकारले ‘पिस’ शीर्षक दिएर नीलो र सुन्तला रंगमा बुद्धको शान्त मुहारलाई एक्रेलिक माध्यममा प्रस्तुत गरेका थिए । त्यस्तै घोसले एक्रेलिक माध्यममा नै बुद्धले शान्त भावमा उपदेश दिइरहेको चित्रमा उतारेका थिए । सेतो कमलको फूल र सेतै रंगको पृष्ठभूमिलाई शान्तिकै रूपमा उनले गरेको विम्बात्मक प्रयोग अर्थपूर्ण थियो । अलि राजाले चाहिँ बोर्ड कट माध्यमबाट अर्ध अमूर्त शैलीमा सेतो, नीलो, पहेंलो र कालो रंगमा बुद्धलाई उतारेर प्रदर्शनीमा राखेका थिए । नेपालबाट श्यामलाल श्रेष्ठले पनि ‘द वे अफ पिस’ शीर्षकमा परेवालाई प्रतीकात्मक रूपमा दर्साएर बुद्धकै सन्देश एक्रेलिक रंगबाट पस्केका थिए । प्रदर्शनीमा नै भेटिएका भारतीय चित्रकार इन्द्रजित नारायणले नेपाल–भारतबीच जस्तो राजनीतिक सम्बन्ध भए पनि कला तथा संस्कृतिमा कुनै सिमाना र बन्देज नरहेको खुलाए । उनले भने, ‘नेपालमा जन्मिएका गौतम बुद्धप्रति नेपालीलाई जति आस्था छ, त्यति नै हामीलाई पनि छ ।’ नेपालमा सृजित नेपाली कलाकृति, चित्र तथा सांस्कृतिक पक्षहरूमा उत्तिकै मोह रहेको उनले बताए । इन्द्रजितको धारणामा सहमति जनाउँदै नेपाली चित्रकार जीवन राजोपाध्यायले धार्मिक तथा सांस्कृतिक हिसाबमा दुई देशबीच गहिरो सम्बन्ध रहेको उल्लेख गर्दै चित्रकलामा दुई सिमानालाई जोड्ने विश्वास व्यक्त गरे ।प्रदर्शनीमा १३ नेपाली, ७२ भातीय र ४ बंगलादेशी चित्रकारका धार्मिकसँगै प्राकृतिक तथा सामाजिक विषयलाई समेटेर एक्रेलिक, वाटर कलर, मिक्स मिडिया तथा प्रिन्ट मेकिङ माध्यममा बनाइएका चित्रहरू राखिएको थियो । भारतीय कलाकार दीपाञ्जन डेले एक्रेलिकमा ‘आई लाइक वाटर लिली’ शीर्षकमा नदी किनारामा कमलको फूलमा खेलिरहेकी महिलाको चित्र उतारेका थिए भने अर्का भारतीय चित्रकार गौतम शाहले गाउँको दृष्यचित्र । नेपाली चित्रकार नरेश सैजू, टार्जन साङपाङ, कान्ति न्यौपानेका ल्यान्डस्केप चित्रहरू नेपालको प्राकृतिक भौगोलिक सौन्दर्य आधारित थिए । चित्रकार हरि खड्का, रमा मास्के, रत्नकाजी शाक्यले भने अमूर्त शैलीका चित्रहरू राखे । नेपालबाट आधुनिक कलाकार समाज (सोमा) र भारतबाट सर्वभारतीय संगीत–संस्कृति प्रतिष्ठानले गरेको प्रदर्शनी आइतबार सकियो ।