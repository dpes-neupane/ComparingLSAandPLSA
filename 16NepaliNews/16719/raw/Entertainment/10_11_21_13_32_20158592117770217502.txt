काठमाडौँ — कोरोना भाइरस(कोभिड-१९)को महामारीका कारण फिल्मको काम ठप्प भएसँगै ज्यालादारीमा काम गर्दै आएका प्राविधिकहरुले जीवन चलाउन गाह्रो भएको बताएका छन् ।चलचित्र प्राविधिक संघका अध्यक्ष पुस्कर लामा केही प्राविधिकलाई बिहान बेलुकाको छाक टार्न नै गाह्रो भएको बताउँछन् । उनले संघले विपन्नता व्यवस्थापन कोष खडा गरेको बताए । कोषमार्फत् प्राविधिकलगायत विपन्न फिल्मकर्मीलाई सहयोग गर्ने पपनि उनले बताए । 'हामी कसैलाई रकम दिँदैनौं । रकम बराबरको खाद्यन्न वितरण गर्छौं । पहिलो चरणमा छाक टार्न गाह्रो भएका प्राविधिक वितरण गर्छौं, सबै हिसाबकिताब पारदर्शी हुन्छ,' लामाले कान्तिपुरलाई बताए । प्राविधिकहरुलाई कलाकारको सहयोगअभिनेता पल शाहले शुक्रबार सामाजिक सञ्जाल फेसबुकमार्फत् प्राविधिकहरुका लागि आफूले पाँच लाख सहयोग गर्ने बताएका छन्। 'विश्वव्यापी महामारीका रूपमा फैलिरहेको कोरोना भाइरसको प्रभावले आम मानिसको जनजीवन प्रभावित भइरहेको छ। नेपाली चलचित्र क्षेत्र पनि यसको मारमा परेको छ र यसको पीडा चलचित्र प्राविधिक तथा अन्य व्यक्तिहरूमा पनि परिरहेको छ,' उनले लेखेका छन्, 'विपन्न तथा आर्थिक अवस्था कमजोर भएका चलचित्र प्राविधिक तथा अन्य सहयोगीहरूको जीवनलाई सहज बनाउनका लागि मैले आर्थिक सकयोग गर्ने घोषणा गर्दछु । मैले व्यक्तिगत तर्फबाट पहिलो चरणमा नगद रू ५,००,००० ( पाँच लाख ) रूपैयाँ सहयोग गर्ने घोषणा गर्दछु।' त्यस्तै अभिनेता तथा निर्माता दीपकराज गिरीले पनि आफ्नो फेसबुक अकाउन्टबाट १ लाख १० हजार सहयोग गर्ने घोषणा गरेका छन् । 'हामीलाई सुटिङको समयमा भोक लाग्दा खाना खुवाउने, गर्मी हुँदा छाता ओढाउने, हामीलाई राम्रो देखाउन गर्हौं लाइट उचाल्ने प्राविधिकहरूको लागि यो कठीन समय हो । अत : सबै मिलेर केही सहयोग गरौं । हाम्रो तर्फबाट रू १ लाख १० हजार दिँदैछौं,' उनले फेसबुकमा लेखेका छन् । अभिनेत्री वर्षा सिवाकोटीले पनि लकडाउनको छैटौं दिन प्रधानमन्त्री राहत कोषमा १ लाख जम्मा गर्ने घोषणा गरेकी थिइन् । उनले कोभिड-१९ ले गर्दा दिनरात खान मुश्किल परेकाहरुलाई सहयोग गर्न उक्त रकमको घोषणा गरेको बताएकी थिइन् । अभिनेत्री सिवाकोटीले प्राविधिक संघका अध्यक्ष लामालाई ५० हजार सहयोग रकम दिइसकेको बताएकी छन् । लामाले अमेरिकामा रहेको निर्देशक कृष्ण चापागाईँले पनि १ हजार डलर र फिल्मकर्मी गौतम धिमालले पनि २ लाख १५ हजार बराबरको खाद्यन्न सहयोग गर्ने घोषणा गरेको बताए । 