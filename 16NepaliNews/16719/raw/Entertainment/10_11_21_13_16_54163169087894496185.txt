काठमाडौँ — फिल्म क्षेत्रको समस्याको समाधान माग्दै फिल्मकर्मी र संगीतकर्मीले पूर्व प्रधानमन्त्री एवं नेकपा (माओवादी केन्द्र) पुष्पकमल दाहालसँग भेटेका छन् । फिल्म क्षेत्रको छाता संगठन चलचित्र संघ, निर्माता संघ, प्राविधिक संघ, कलाकार संघ र चलचित्र विकास बोर्डले दाहाललाई कोरोना महामारीले थलिएको फिल्म क्षेत्र चलायमान बनाउन सरकारले सहयोग गर्नुपर्ने माग राखेका छन् ।सबै छाता संगठनले आफूहरुको एकमुष्ट समस्या लिएर प्रधानमान्त्री शेरबहादुर देउवालगायत पार्टीका शीर्ष नेताहरुलाई भेट्ने कार्यक्रम बनाएका छन् । बुधबारको भेटमा दाहालले आफ्नो पक्षबाट गर्न सकिने सहयोग गर्ने बताएको चलचित्र संघका महासचिव अशोक शर्मा बताउँछन् । 'कला क्षेत्रलाई सकारात्मक रुपमै हेर्छौं । कोभिडले सबैभन्दा असर परेको क्षेत्र पनि यही हो । म मेरो पक्षबाट गर्नुपर्ने सबै सहयोग गर्छु । प्रधानमन्त्रीसँग पनि कुरा राख्छु,' दाहालको भनाई उदृत गर्दै शर्माले भने, 'उहाँलाई हामीले उर्जामन्त्री र अर्थमन्त्रीलाई पनि हाम्रो समस्या राखिदिन अनुरोध गर्‍यौं । लामो समयदेखि हल बन्द छन् । तर हल बन्द भए पनि हलहरुले बिजुलीको डिमान्ड शुल्क तिर्नुपर्छ । त्यो समस्या राख्यौं । उहाँले तुरुन्तै उर्जामन्त्री र अर्थमन्त्रीलाई सम्पर्क गरेर हाम्रो समस्या समाधानको कुरा राखिदिनुभएको छ ।' फिल्म क्षेत्र चलायमान बनाउन सरकारले तत्कालीन र दीर्घकालीन नीति बनाउनुपर्ने माग राख्दै उनीहरु शीर्ष नेताहरु भेट्ने अभियानमा छन् । पूर्व प्रधानमन्त्री केपी शर्मा ओली, माधव नेपाल, उपेन्द्र यादवलगायतका नेताहरु समक्ष आफ्नो समस्या लिएर जाने उनीहरुको तयारी छ । 'हाम्रो क्षेत्र संकटमा परेको झन्डै २१ महिना बढी भयो । हामी संकटमा परेको कुराले सम्पूर्ण पार्टीका शीर्ष नेतालाई भेट्ने उद्देश्य लिएका छौं । त्यसै अन्तर्गत आज हामीले पुष्पकमल दाहालसँग भेट्यौं,' निर्माता संघका अध्यक्ष आकाश अधिकारीले भने, 'उहाँसँग हामीले दीर्घकालीन र तत्कालको समस्या राख्यौं । मैले अब यो क्षेत्र चलायमान बनेन भने गीत/संगीतलाई माथि उजागर गरेर ल्याउन सकेनौं भने हाम्रो उद्योगमाथि विदेशी संस्कृतिले हस्तक्षेप गर्छ भनेर कुरा राखेँ ।' उनले दाहालसँग तत्काल प्रदर्शनमा आउने फिल्मको ५० प्रतिशत र छायांकनमा जाने फिल्मलाई २५ प्रतिशत आर्थिक भार सरकारले उठाउनुपर्ने माग पनि राखेको बताउँछन् । 'दसैंमा हामीले राम्रा फिल्म प्रदर्शन गर्ने वातावरण राखिदिनुस् भनेर माग राखेका छौं । दीर्घकालीनतर्फ फिल्म क्षेत्रलाई २ वर्ष करमुक्त गर्नुपर्नेसमेत कुरालाई राखेका छौं,' अध्यक्ष अधिकारीले भने । 