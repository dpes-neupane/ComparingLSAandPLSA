काठमाडौँ — सिनेमा घर सञ्चालनको अनिश्चितता लम्बिएसँगै फिल्महरू नै धमाधम सशुल्क भिडियो स्ट्रिमिङ साइटमा प्रदर्शन हुन थालेका छन् । हल रिलिज कुर्नुभन्दा अनलाइन प्लेटफर्मबाट दर्शकको घरघर पुग्दा निर्माताहरूले व्यावसायिक लाभ देखेको हुनुपर्छ । गत बुधबार नेटफ्लिक्समा हिन्दी फिल्म ‘गुञ्जन सक्सेना’ प्रिमियर गरियो ।‘धडक’ बाट लोकप्रियता कमाएका जान्हवी कपुरको दोस्रो फिल्म भएर मात्र होइन, यसको विषयवस्तुले पनि सुटिङबाटै प्रतीक्षित थियो । यो फिल्म भारतीय वायु सेनाकी पहिलो महिला एयरफोर्स पाइलटको जीवनमा आधारित छ । उनको नामैबाट फिल्मको नाम राखिएको हो– गुञ्जन सक्सेना ।बलिउडले आफ्नै बलबुतामा सफलता चुमेका महिलाको कथालाई प्राथमिकता दिइरहेको छ, यो फिल्म त्यसकै सुखद् निरन्तरता हो । निर्देशक हुन्– शरण शर्मा । पटकथाचाहिँ शरण र निखिल मेहोत्राको संयुक्त लेखन हो ।सन् १९९९ को चर्चित कारगिल युद्ध दौरान गुञ्जन सक्सेना ४० मिसनमा सहभागी भएकी थिइन् । उनको जिम्मेवारी थियो, हवाई गस्तीमार्फत विपक्षी सेनाको आधारकेन्द्र पत्ता लगाउने अनि युद्ध मैदानमा घाइते भएका सैनिकको उद्धार गर्ने । यो युद्धमा गुञ्जनले आफ्नो क्षमता र साहस प्रदर्शन गरेर ठूलो वाहवाही कमाइन् । र, धेरै वायु सेना पाइलटका लागि आदर्श बनिन् । त्यतिबेला उनी जम्मा २४ वर्षकी थिइन् । यो फिल्मले उनको त्यतिबेलासम्मको संघर्ष र सफलतालाई देखाउँछ, पूरा जीवनकथा भन्दैन । र, भन्नु परेन । गुञ्जनको भूमिकामा जान्हवी छिन् । फिल्मी परिवारमा हुर्किएकी जान्हवीको भोगाइभन्दा टाढाको यो भूमिकामा उनी जीवन्त लाग्छिन् । यसमा चुस्त कथा वाचन र सशक्त चरित्र चित्रणको पनि योगदान छ ।बच्चैदेखि गुञ्जनको सपना छ, आकाशमा उड्ने । पढाइमा पनि अब्बल छिन् । तर, महँगो भएकाले पाइलट कोर्स गर्न पाउँदिनन् । निराश छोरीलाई बुबा (पंकज त्रिपाठी) ढाडस दिइरहन्छन् । आमा र दाजु (अंगद वेदी) भने गुञ्जनको चाहनामा भाँजो हाल्छन्, केटी भएकाले हेलिकप्टर उडाउन सक्दिनन् भन्ने ठान्छन् । तर, गुञ्जन आफ्नो सपनामा ढिट छिन् । त्यही बेला भारतमै पहिलोपटक वायु सेनाका लागि महिला पाइलटका लागि आवेदन खुल्छ, प्रशिक्षण पनि सेनाले नै गराउने । औपचारिक प्रक्रियाबाट गुञ्जन छानिन्छिन् । कोर्स पूरा गर्छिन् । तर, जब ड्युटीमा खटिन्छिन्, अनेक अवहेलना सहनुपर्छ । वायु सेनाका पुरुष अधिकृतले भरिएको क्याम्पमा उनीमात्र महिला हुन्छिन् । उनको आगमन अरूका लागि सह्य हुन्न, न त्यहाँ महिलाका लागि कपडा फेर्ने ठाउँ छ, न त शौचालय नै । त्यसमाथि चरम बेवास्ताको सिकार हुनुपर्छ । कार्यस्थलमै यस्ता अनेकौं व्यवधान र अपमानलाई चिर्दै गुञ्जनले कसरी सीमा र सेनाको रक्षा गर्छिन् ? फिल्मको मेरुदण्ड यही हो ।आज पनि भारतीय समाज महिलामैत्री छैन । पाइला–पाइलामा विभेद खेप्नुपर्छ । समाजमा त्यस्ता मान्छेको बाहुल्य छ, जो छोरीहरूलाई घरको चौघेरामा सीमित राख्न तल्लीन हुन्छन् । बिहे गरेर पठाइदिन हतार हुन्छ । यो मान्यतालाई कुल्चेर जो आफ्नो सपना पूरा गर्छन्, उनीहरूको प्रगति पनि समाजलाई पच्दैन । आजको तीतो नियति हो यो । झन् दुई दशकअघिको समाज कति अनुदार थियो होला ? तैपनि गुञ्जनले स्वतन्त्र भएर आकाशमा उड्ने सपना पूरा गरिछाडिन् । त्यसमाथि युद्धभूमिमा निर्भीकताका साथ आफ्नो बहादुरी प्रस्तुत गरिन्, घाइते ‘पुरुष’ सिपाहीलाई बचाइन्, देशको भूभाग जोगाउन भूमिका खेलिन् । गुञ्जनले वास्तविक जीवनमा हासिल गरेको उपलब्धिलाई फिल्ममा सुन्दर शैलीमा पस्कनु निर्देशक शरण शर्माको खुबी हो । उनी मुख्य पात्र र उनको भोगाइमात्र केन्द्रित हुँदा कतै झिजो लाग्दैन ।फिल्ममा मुख्यतः दुई ठाउँका दृश्य ज्यादा छ, गुञ्जनको घर र उनको क्याम्प । घरमा दुई अलग माहोल हुन्छ । बुबा उनलाई आमाछोरीको जस्तो जिन्दगी दिन चाहँदैनन्, उनको हरेक चाहनामा साथ दिन्छन् । आमा र दाजुचाहिँ खाँटी पुरुषवादी चिन्तनबाट ग्रस्त । गुञ्जनकै सुरक्षाका लागि भन्दै सेनाको पाइलट बनाउन चाहँदैनन्, बिहे गरेर परिवार सम्हालोस् भन्ने इच्छा छ । जबकि गुञ्जनका बाबु र दाजु पनि सेना नै हुन्छन् । तर, दाजु र आमा उनको इच्छाशक्ति र क्षमताको सधैं नजरअन्दाज गर्छन् । धन्न ! बुबाको असीम भरोसाले उनको सपना चकनाचुर हुन पाउँदैन । उता, क्याम्पका पुरुष सहकर्मी गुञ्जनलाई देखिसहँदैनन् । उनका कारण क्याम्पभित्रको ‘अश्लील स्वतन्त्रता’ खोसिएकोमा रिस गर्छन् । उनीसँग सिक्न र सिकाउन चाहँदैनन् । एकदमै अपहेलना भोग्नुपर्छ । त्यसको मात्रा तलमाथि होला तर आज पनि कार्यस्थलमा महिलाहरूले पुरुष सहकर्मीबाट त्यस्तै बेवास्ता र अपमान झेल्नुपर्छ । आफ्नोजस्तै वा आफ्नोभन्दा निखारिएको काम महिलाले गर्न सक्छन् भन्ने विश्वास पुरुषमा हुन्न । झन् सेनाजस्तो शारीरिक रूपमा पनि बलवान् चाहिने पेसामा त महिलालाई कम आँकिनु वा नस्विकारिनु स्वाभाविक भइहाल्यो । त्यसैले क्याम्पभित्रका दृश्यमा हरेक पुरुषले कहीं न कहीं आफूलाई पाउँछ, मैले पनि यस्तै हेपेको थिएँ भनेर । महिलाले पनि त्यहाँ आफूलाई देख्छन्, मैले पनि यस्तै भोगेको थिएँ भनेर । तर, सबै खुसी हुने पक्षचाहिँ के हो भने यस्ता हन्डर खेप्दै एउटी युवतीले आफ्नो क्षमता र इमानदारिता पुष्टि गरिन्, त्यो पनि युद्ध मैदानमा । जुन क्षेत्र अक्सर महिलाका लागि होइन भनिन्छ ।फिल्ममा गुञ्जनको वास्तविकताअनुसार भारत–पाक युद्धलाई देखाइए पनि आम हिन्दी फिल्ममा झैं पाकिस्तानको असाध्यै खराब चित्रण र भारतप्रतिको अतिरञ्जित देशभक्ति छैन । मात्र पुरुषप्रधान सोचलाई तोड्न सफल एक युवतीको गाथा उतारिएको छ, धेरै हदसम्म सन्तुलन र निरपेक्ष ढंगले । अनि, यसमा बलिउडी मसला पनि छैन । हिरोइनको कोहीसँग लभ पर्दैन, आइटम डान्स छैन, मेलो–ड्रामा छैन, बेतुकको कमेडी छैन । जति दृश्य देखिन्छ, तीनले कथाको मूल भावलाई एकआपसमा जोड्छन् । महिला सशक्तीकरणको वकालत गरिएको छ, महिलामाथिको विभेदलाई निर्मम शैलीमा देखाइएको छ तर यसका लागि हरेक पुरुष पात्रलाई नकारात्मक देखाइएको छैन । व्यक्तिभन्दा प्रवृत्तिमाथि प्रहार गरिएको छ । वायु सेनामा प्रवेश गर्नुअघि जान्ह्वीले पाइलट बन्न ध्याएका कतिपय दृश्य र युद्ध मैदानमा दाजु–बहिनीको बातचित अस्वाभाविक लाग्छ । छोरी पढाइमा प्रथम हुँदा भव्य ‘सप्राइज पार्टी’ दिने परिवारले उनी पाइलट बन्न १० लाख जुटाउन नसक्नु विश्वसनीय लाग्दैन । फिल्ममा यस्ता केही छिद्र छन् तर अरू गुणले यसलाई छोपिदिएको छ ।‘धडक’ मा पनि जान्हवी कपुरको चरित्र विद्रोही नै थियो । परिवारको अस्वीकृतिका बाबजुद तल्लो जात र वर्गको केटालाई प्रेमविवाह गर्छिन्, आत्मनिर्भर बन्छिन् । यसपटकको उनको भूमिका अझ चुनौतीपूर्ण छ । तर, यो चुनौतीलाई उनले अवसरमा बदलेर आफ्नो अभिनय कुशलता पस्किएकी छन् । अभिनेत्रीका रूपमा गुञ्जनको चरित्रले उनको साख उकास्ने छ ।पंकज त्रिपाठीचाहिँ ‘आदर्श पिता’ हुन्, छोरीसँगको उनको सम्बन्धले धेरैलाई भावुक बनाउँछ । सरल शैलीमा आफ्नो चरित्रलाई विश्वसनीय बनाउने पंकजको विशेषता नै हो । विनीतकुमार सिंह र अंगद वेदीलगायतका कलाकारले पनि पात्रको वजन आत्मसात् गरेका छन् । ‘भारतकी बेटी,’ ‘आसमान दी परी’ र ‘मनकी डोरी’ जस्ता गीत सुमधुर त छन् नै, पटकथालाई सशक्त बनाउन उपयोगी पनि बनेका छन् । पहिलो फिल्मबाटै निर्देशक शरण शर्माले बलिउडमा प्रभावशाली पाइला राखेका छन् । कथा चयन र वाचनमा तारिफयोग्य छन् उनी ।सपना देख्ने, संघर्ष गर्ने तर केटी भएकै कारण हिच्किचाउनेहरूलाई ‘गुञ्जन सक्सेना’ ले आत्मविश्वास सञ्चार गर्छ । अनि, छोरी मान्छेको क्षमतामा विश्वास नगर्ने र प्रगति पचाउन नसक्नेलाई आफैंसँग प्रश्न सोध्न बाध्य पारिदिन्छ । त्यसैले यो फिल्म जोकोहीका लागि फलदायी हुन्छ, एकैछिनलाई सही कोरोनाको मनोवैज्ञानिक त्रासबाट पनि अलग राख्छ । 