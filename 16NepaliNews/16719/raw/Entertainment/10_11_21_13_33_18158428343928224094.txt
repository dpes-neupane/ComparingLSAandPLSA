काठमाडौँ — कोरोना भाइरस (कोभिड-१९)को माहामारीले विश्वव्यारी रुप लिइरहँदा पछिल्लो समय 'कन्टेजन' फिल्मको चर्चा हुन थालेको छ । सन् २०११ मा प्रदर्शनमा आएको मेडिकल थ्रिलर विधाको यस फिल्मको कथाले कोभिड-१९ ले निम्त्याएको विपत्तिलाई समान तरिकाले प्रस्तुत गरेको भन्दै 'कन्टेजन'को चर्चा चुलिएको हो ।'आइट्यून'को फिल्म चार्टमा 'कन्टेजन' दोस्रो स्थानमा छ । स्टेभन सोडबर्गले निर्देशन गरेको फिल्मलाई स्कट बर्न्सले लेखेका हुन् । फिल्ममा लरेन्स फिसबर्न, म्याट डमोन, केट विन्स्लेट, जुड ल, ग्वनेथ पल्ट्रोलगायतले अभिनय गरेका छन् । 'कन्टेजन'मा देखाइएको कथा कोरोनासँग मिल्न गएको भन्दै सञ्चारमाध्यमहरुमा समाचार आएका छन् । फिल्मले समेटेको भाइरसको कथाले विश्वमा अहिले फैलिरहेको कोभिड-१९ को झल्को दिएको छ । सतर्कता अपनाउन आइसोलेसनको प्रयोग, मास्क लगाएर सतर्कता अपनाउने दृश्यले कताकता फिल्मलाई अहिलेको अवस्थाको नजिक पाएका छन् दर्शकले । क्वारेन्टाइनको प्रयोगसँगै भाइरसको प्रमुख कारण नै चमेरो रहेको देखाएपछि त फिल्मलाई कोभिड-१९ को भविष्यवाणी भनेर कतिले सामाजिक सञ्जालमा लेख्न थालेका छन् ।के 'कन्टेजन' कोभिड-१९ सँग मिल्छ त ?हङकङ घुम्न पुगेकी एक महिला(ग्वनेथ पल्ट्रो)लाई खतनाक रोग लागेको दृश्यसँगै 'कन्टेजन'को कथा सुरु हुन्छ । उनका पतिले उनलाई हत्त न पत्त अस्पताल पुर्‍याउँछन् । अस्पताल पुग्नसाथ महिलाको मृत्यु हुन्छ । छोरालाई पनि भाइरस सर्छ । छोरा पनि त्यही भाइरसकै कारण ज्यान गुमाउँछन् । विस्तारै विश्वभर यो भाइरस फैलन्छ । त्यसपछि रोग सम्बन्धी विभिन्न अफवाह फैलिन्छ । सहरमा आतंक सुरु हुन्छ । मानिसहरु क्वारेन्टाइनमा बस्न थाल्छन् । फिल्मको केही स्क्रिनप्लेमा अहिलेको विश्वको अवस्थालाई दुरुस्तै प्रस्तुत गरिएको छ । त्यसैले पनि फिल्मलाई दर्शकले कोभिड-१९ सँग समान रहेको टिप्पणी गर्न थालेका छन् । तर, कतिले फिल्म कोभिड-१९ को प्रकोपसँग नमिल्ने उल्लेख गरेका छन् ।फिल्मको सुरुवाती दृश्यमै एक महिलालाई लागेको भाइरस हङकङबाट सरेको देखाएको छ । विश्वव्यापी रुपमा फैलिरहेको कोभिड-१९ चीनबाट सुरु भएको मानिँदै आएको छ । यसको उद्गमस्थल चीनको वुहान सहर हो । फिल्म सुरु भएको १० मिनेटमा भाइरसले दिमागमा असर गरेपछि महिलाको मृत्यु हुन्छ । भाइरसले सिधै मस्तिष्कमा असर गर्ने देखाइएको छ । तर कोभिड-१९ ले मस्तिष्कलाई असर गर्दैन । यसले फोक्सो नलीमा असर गर्ने चिकित्सकहरुको भनाइ छ । फिल्ममा एक बच्चालाई उसकी आमाले अंगालेको भरमा भारइरस सरेको देखाइएको छ । हात मिलाउँदा, खोक्दा पनि यो भाइरस सरेको देखाइएको छ । तर, कोभिड-१९ हाच्छिँयु गर्दा, अरुको अगाडि खोक्दा सर्ने चिकित्सकहरु बताउँछन् । हुन त चिकित्सकले प्रत्यक १५ मिनेटमा हात धोइरहनुपर्ने सुझाव दिएका छन् ।फिल्ममा वैज्ञानिकले यस्तो माहामारी पहिला कहिल्यै नदेखेको बताउँदै चमेरोका कारण भाइरसको उत्पत्ति भएको देखाइएको छ । कोभिड-१९ नयाँ भाइरस हो । यसको उत्पत्ति कसरी भयो, अनुसन्धान हुँदैछ । हुन त अहिलेसम्म वैज्ञानिकले यसको उत्पत्ति पनि चमेरोबाट भएको बताउँदै आएका छन् । त्यसैले पनि कतिले यो फिल्मलाई कोभिड-१९ सँग नजिक रहेको तर्क गरेका छन् । फिल्ममा देखाइको 'एमइभी'भाइरस ९० को दशकमा चमेरो, बङ्गुर हुँदै मलेसियाका बासिन्दामा फैलिएको थियो। 'एमइभी -१' को नाम दिइएको उक्त भाइरसले २५-३० प्रतिशत संक्रमित व्यक्तिको ज्यान लिएको फिल्ममा देखाइएको छ । कोभिड-१९ ले संक्रमितमध्ये २ प्रतिशतको मात्र ज्यान लिने बताइएको छ । फिल्मको दोस्रो भागतिर भाइरसलाई खतरनाक देखाइएको छ । त्यसैले सबै मानिस आतंकित हुन्छन् । अहिले विश्वमा कोभिड-१९ ले दर्शकलाई आतंकित बनाएको छ । यद्धपि कोभिड-१९ परिवर्तनशील छ । यो भाइरस कहिले खतरनाक त कहिले सामान्य पनि हुने विज्ञहरु बताउँछन् । फिल्ममा देखाइएको एमभी-१ भाइरसले प्रत्यक १ जनाबाट १२ जनालाई संक्रमण फैलाउँछ । फिल्मको अन्तमा २६ मिलियन यो भाइरसबाट संक्रमित हुन्छन् ।अहिले विश्वमा ४ हजारभन्दा बढी मानिस कोभिड-१९ का कारण ज्यान गुमाएका छन् । हुन त फिल्ममा भाइरसविरुद्ध भ्याक्सिन निर्माण गर्न वैज्ञानिकलाई केही महिना मात्र लाग्छ । तर, यो कोभिड-१९ को भ्याक्सिन निर्माण गर्न करिब १ वर्ष लाग्ने वैज्ञानिकहरु बताएका छन्। उनीहरु अझै यही भ्याक्सिनकै अनुसन्धानमा छन् ।महामारीमाथि धेरै फिल्म वैज्ञानिक तथ्यका आधारमा 'कन्टेजन'ले महामारीको कथा भन्छ । हलिउडले यसअघि पनि विभिन्न महामारी, मान्छे खाने जम्बीको कथामा 'द ओमेगा', 'वर्ल्ड वार जेड' र 'प्यान्डेमिक' बनाइसकेको छ । यस्ता फिल्ममा आणविक तत्वले भन्दा पनि ब्याक्टेरियाका कारण महामारी फैलिएर विनाश निम्तिएको कथा प्रस्तुत गरिएको छ । सन् १९७१ मा बनेको थ्रिलर फिल्म 'दि एन्ड्रोमेडा स्ट्रेन' उपन्यासकार माइकल क्राइटनको पुस्तकमा आधारित थियो । सन् १९९५ को साइन्स फिक्सन फिल्म 'टुवेल्भ मंकिज'ले पनि मानवलाई विनाश गर्ने महामारीको कथा समेटेको छ । त्यस्तै 'आउटब्रेक'ले पनि अफ्रिकाबाट फैलिएको भाइरसको कथा समेटेको छ । 