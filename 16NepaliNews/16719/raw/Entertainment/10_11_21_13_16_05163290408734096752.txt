मुम्बई — बलिउड अभिनेता आमिर खानको फिल्म 'लालसिंह चड्ढा'को प्रदर्शन मिति सरेको छ । यो क्रिसमसमा प्रदर्शनमा आउने तयारी रहेको फिल्म अब २०२२ को भ्यालेन्टाइनका लागि सरेको छ ।  'अक्टोबर २२ देखि फिल्म हलहरु खोल्न दिने प्रशासनको निर्णयले खुसी छौं । कोभिडले पारेको असरका कारण अब हामी हाम्रो फिल्मलाई यो क्रिसमसमा ल्याउन सक्दैनौं,' फिल्म टिमले सार्वजनिक गरेको विज्ञप्तिमा उल्लेख गरिएको छ, 'अब हामी फिल्मलाई २०२२ को भ्यालेन्टाइनमा प्रदर्शन गर्नेछौं ।'आमिरसँगै फिल्ममा करिना कपुर र मोना सिंहको पनि प्रमुख भूमिका रहेको छ । यो फिल्म 'फरेस्ट गम्प'को बलिउड रिमेक हो । 'फरेस्ट गम्प'मा अभिनेता टम ह्यांक्सको अभिनय थियो । आमिरले क्रिसमसको समयमा फिल्म प्रदर्शन नगरे पनि बलिउडका प्रतिक्षित मानिएको फिल्महरु यस मितिमा आउने भएका छन् । क्रिकेट खेलमा आधारित अभिनेता रणवीर सिंहको '८३' पनि उक्त मितिमा प्रदर्शनमा आउँदैछ ।रणवीरले हालै फिल्मको तस्बिर सामाजिक सञ्जाल इन्स्टाग्राममा सार्वजनिक गर्दै लेखेका छन्, 'प्रतिक्षाको घढी सकियो । '८३' यो क्रिसमसमा प्रदर्शनमा आउँदैछ । फिल्म हिन्दी, तमिल, तेलेगु, कन्नाडा र मलायलम भाषामा प्रदर्शन हुनेछ ।'यसअघि यो फिल्म २०२१ को जुनमा प्रदर्शनमा ल्याउने तयारी रहेको हिन्दुस्तान टाइम्सले उल्लेख गरेको छ । साहिद कपुरको फिल्म 'जर्सी' पनि क्रिसमसमै प्रदर्शनमा आउने घोषणा भइसकेको छ ।