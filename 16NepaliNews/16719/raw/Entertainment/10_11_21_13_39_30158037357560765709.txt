काठमाडौँ — बलिउड अभिनेत्री तनुश्री दत्ताकै कारण भारतमा पछिल्लो समय मिटु अभियान चर्चित र तीव्र भयो । उनले 'हर्न ओको प्लिज'को सुटिङमा कलाकार नाना पाटेकरले दुर्व्यहार गरेको खुलासा गरेसँगै यो अभियानले बलिउड तताएको थियो ।त्यसपछि त बलिउडका अधिकांश यौन दुर्व्यवहारमा परेका कलाकारले ब्यभिचारीका विरुद्धमा आवाज उठाए । बलिउडमा पछिल्लो समय यो अभियान सेलाएको ठानिएका बेला फेरि एउटा दुर्व्यवहारको केस अगाडि आएको छ । र, यसमा पनि आफ्नो कडा टिप्पणीसहित तनुश्रीले मुख खोलेकी छन् । यौन दुर्व्यवहारको आरोप लागेका कोरियोग्राफर गनेस आचार्यलाई बलिउडबाट बहिस्कार गर्नुपर्ने उनले बताएकी हुन्। गनेसले अश्लिल भिडियो हेर्न दबाब दिएको भन्दै उनीसँग काम गर्दै आएकी सहायक कोरियोग्राफर दिव्या कोटिनले प्रहरीमा उजुरी दिएकी थिइन् । दिव्याकै पक्षमा उभिँदै तनुश्रीले भनिन्- 'गनेसले आफ्नो शक्तिको दुरुपयोग गरेका छन् । गनेसलाई इन्डस्ट्रीबाटै बहिस्कार गर्नुपर्छ । उनीजस्ताको दुर्व्यवहारले बलिउडमा आउने नयाँ प्रतीभालाई निरुत्साहित गर्छ ।'कलाकार पाटेकरले आफूलाई दुर्व्यवहार गरेसँगै मनोवैज्ञानिक र आर्थिक पक्षमा असर गरेको तनुश्रीले बताउँदै आएकी छन् । यसैकारण आफूले बलिउड छोडेको पूर्व मिस इन्डिया तनुश्रीले बताएकी छन् । 