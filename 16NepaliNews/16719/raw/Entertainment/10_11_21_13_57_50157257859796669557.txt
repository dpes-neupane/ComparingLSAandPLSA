काठमाडौँ — बलिउडमा निर्देशकका रूपमा सञ्जयलीला भन्सालीको ‘भ्यालु’ स्टारको भन्दा कम छैन । उनले लगातार बिग बजेट फिल्म निर्माण मात्रै गरेका छैनन्, कमाइ र समीक्षामा समेत उत्तिकै सफलता पाइरहेका छन् । ‘देवदास’, ‘ब्ल्याक’ जस्ता फिल्मका निर्देशक भन्सालीका पछिल्ला फिल्म ‘राम–लीला’, ‘बाजीराव मस्तानी’, ‘पद्मावत’ ले पनि उनलाई निकै सफलता दिलायो । जबकि त्यसअघि उनका निकै आशा गरिएका दुई फिल्म ‘सावरियाँ’ र ‘गुजारिस’ बक्सअफिसमा फ्लप भएका थिए । यसको प्रत्यक्ष असर भन्सालीको करिअरमा परेको थियो । पछिल्लो पटक भन्सालीको सलमान खानसँगको जुगलबन्दी हुने कुराले निकै चर्चा पाएको थियो । सञ्जयले कुनैबेला सलमानलाई लिएर ‘हम दिल दे चुके सनम’ फिल्म बनाइसकेका थिए भने त्यसपछि दुवैबीचको सम्बन्धमा चिसो बढेपछि उनी शाहरूख खानतर्फ लागे । पछिल्लो समय भने भन्सालीले रनवीर सिंहलाई आफ्ना फिल्ममा दोहोर्‍याइरहेका बेला ‘इन्साअल्लाह’ फिल्म घोषणा मात्रै गरेनन्, लामो समयपछि पुन: सलमानसँग टिमअप गर्न लागेको खबर बाहिरियो तर उक्त फिल्म छायांकनमा जानु केही दिनअघि रोकियो । सलमानले ‘इन्साअल्लाह’ नगर्ने घोषणा गरेपछि भन्सालीले पनि उक्त प्रोजेक्टलाई रोकिदिए । यतिबेला निर्देशक भन्सालीले लगालग दुई फिल्म ‘गंगुबाई’ र ‘बैजु बावरा’ घोषणा गरेका छन् । भन्सालीले नयाँ फिल्म घोषणासँगै यसको कास्टिङको अड्कलबाजी पनि चर्को देखिएको छ । आधिकारिक रूपमा घोषणा नभए पनि ‘गंगुबाई’ मा भन्सालीले अजय देवगणलाई लिन सक्ने सम्भावना बलियो देखिएको छ । दिवालीको छेकोमा यी दुईबीच ‘गंगुबाई’ का लागि मिटिङ चलेको थियो । ‘इन्साअल्लाह’ मा सलमानसँगै अपोजिटमा नायिका आलिया भट्ट पनि हुने बताइएको थियो । उक्त फिल्म नबन्ने भएपछि भन्सालीले आलियालाई नै लिएर ‘गंगुबाई’ बनाउन लागेका हुन् । सम्भवत: आलिया उक्त फिल्ममा अजयसँगै खेल्नेछिन् । त्यसो त केही अघि उक्त फिल्मको अभिनेताका लागि हृत्तिक रोशनलाई समेत अप्रोच गरिएको बताइएको थियो ।‘गंगुबाई’ लगत्तै बनाउने भनिएको ‘बैजु बावरा’ का लागि भने भन्सालीले पुन: एकपटक रनवीरलाई नै विश्वास गरेको बुझिएको छ । यसको पात्र चयनको पनि आधिकारिक पुष्टि त भइसकेको छैन तर स्रोतको दाबी गर्दै भारतीय मिडियाले रनवीर सिंहलाई ‘बैजु बावरा’ मा लिइसकेको र अपोजिटमा दिपिका पादुकोण नै हुन सक्ने अनुमान लगाएका छन् । गायक तथा संगीतकार बैजु बावराको जीवनीमा आधारित रही बनाउन लागिएको उक्त फिल्ममा रनवीर खेल्ने पक्कापक्की भए उनी उक्त चरित्रका लागि केही समय ट्रेनिङ गर्नुपर्ने भन्सालीले बताएका छन् । उक्त फिल्म २०२१ को दीवालीमा रिलिज गर्ने लक्ष्य राखिएको छ ।– एजेन्सी