काठमाडौँ — कोरोना संक्रमणको त्रासले यो वर्ष कुशे औंसी (बुबाको मुख हेर्ने दिन) खासै उत्साहजनक रहेन । निषेधाज्ञा र लकडाउनका कारण देशभर यात्रा तथा हिँडडुल गर्न असहज छ । यस्तोमा बुबा टाढा हुने सन्तानले भिडियोबाटै कुराकानी गरेर चित्त बुझाए ।बुबा साथमै हुने कतिपयले उपहार किनिदिने वातावरण नभएपछि घरमै विभिन्न खानेकुरा बनाई खुवाए । अवस्था सहज भएका स्थानमा भने सुरक्षा सतर्कता अपनाई उपहारसहित बुबालाई भेट्न जाने अनि आशीर्वाद लिने पनि थिए ।महाव्याधिबीच कलाकारले बुबाको मुख हेर्ने दिन कसरी मनाए त ? उनीहरूकै शब्दमा :‘यसपालि शाकाहारी खाना मात्रै पाक्यो’– सञ्चिता लुइँटेल, अभिनेत्रीबिहानै घरनजिककै गुरु आउनुभयो । ८ बजेर ६ मिनेटसम्म साइत छ भन्नुभएको थियो । त्यसैले पहिला सबै मिली सामूहिक पूजा गर्‍यौं । त्यसपछि सवा ७ तिर बुबाको मुख हेरियो । बुबालाई टीका लगाइदिएँ । पूजा पनि गरें । घरमा भएको फलफूल दिएँ । मैले घरमै बनाएको खीर पनि खुवाएँ । यसपालि शाकाहारी खाना मात्रै पाक्यो ।मेरा दुई छोराछोरीले निखिल (उप्रेती) को अनुहार हेरे । मैले बुबालाई जे–जे गर्थें, बच्चाहरूले मलाई पछ्याउँदै निखिलको पूजा गरे । साथमै राखेर मैले पनि उनीहरूलाई सिकाउँदै गएँ । कतिपय सांस्कृतिक कुरा साथमै राखेर बच्चाहरूलाई सिकाउँदा उनीहरूलाई रमाइलो पनि हुने भयो । यसले गर्दा मनोरञ्जन पनि हुन्छ ।मेरो बुबासँग पहिलेदेखि नै सम्बन्ध निकट छ । सानोमा पनि बुबालाई पछ्याउँथें म । उहाँ पनि आफ्नो कुरा सुनाउनु हुन्थ्यो । म मेरा सबै कुरा उहाँलाई सुनाउँथें । पहिलो फिल्मको प्रस्ताव आउँदा पनि बुबालाई नै सोधेर गरेको हुँ । जीवनको हरेक महत्त्वपूर्ण कुराहरू बुबालाई भनिहालौं भन्ने हुन्छ, साथीजस्तै हुनुहुन्छ । आमाजस्तै हुनुहुन्छ । त्यसैले यो दिन निकै महत्त्वपूर्ण लाग्छ ।०००‘टेबलमुनिबाट खुट्टा ढोगें’– यमन श्रेष्ठ, गायक तथा हास्य कलाकारबिहान उठेपछि अन्डा उसिनेर, फलफूल, ओखर, मिठाई राखेर सगुन तयार पारियो । गन्जी, कट्टु, मोजा उपहार तयार पारें । अरू नेपालीले पनि यस्तै गर्छन् जस्तो लाग्छ, यो दिनमा । बुबा (मदनकृष्ण श्रेष्ठ) ले ‘सिस्नुपानी नेपाल’ को गत वर्षको कार्यक्रममा ‘बा’ शीर्षकको लेख प्रस्तुत गर्नुभएको थियो । उहाँ त्यही हेर्दै हुनुहुन्थ्यो । बिहानै त्यसलाई फेसबुकमा पनि राख्नुभयो । त्यो कार्यक्रम हेरेर आँसु झर्‍यो भन्दै कतिले बुबालाई फोन गर्नुभएछ ।अमेरिकाबाट बहिनी (सराना) ले पनि बिहानै बुबालाई फोन गरिन् । उनले पनि फोनबाटै शुुभकामना दिइन् । सबैले फोन गरिसकेपछि मेरो पालो आयो । त्यसपछि बुबालाई डाइनिङ टेबलमा राखेर यो पर्व मनाइयो । टेबलमुनिबाटै उहाँको खुट्टा ढोगें । आशीर्वाद लिएँ । सधैं हेरिरहेको बुबाको मुख यो पर्वमा हेर्दा खास अनुभव हुन्छ मलाई । यो दिन बुबामै केन्द्रित हुन्छ नि । बुबाकै लागि भनेर छुट्याइएको हुन्छ । समग्रमा रमाइलै भयो ।०००‘फोनबाटै आशीर्वाद लिएँ’– गौरव पहारी, अभिनेतायसपालि कोरोनाले गर्दा मेरो बुबाआमा र भाइबुहारी गाउँमै हुनुहुन्छ, नवलपरासी । त्यसैले जाने–आउने अवस्था भएन । म र माइलो भाइ यता (काठमाडौं) । फोनबाटै बुबाको मुख हेरियो । बुबालाई फोन गरेर शुभकामना दिएँ, आशीर्वाद लिएँ । गाउँबाट कान्छो भाइ र बुहारीले साथ दिए । बुहारीको आजै जन्मदिन, उनैले मीठो–मीठो परिकार बनाइछन् । त्यही खानेकुरा खाएर आजको पर्व पनि मनाएछन् । यता हामीले फोटा हेर्‍यौं ।बुबाको मुख हेर्ने दिनमा मात्र उहाँको मुख हेर्ने गर्दिनँ म । यो पर्व मनाउन त मनाइन्छ सधैं तर मेरा लागि हरेक दिन बुबाको मुख हेर्ने दिन हो । आमाको मुख हेर्ने दिन हो । मैले यही दिनमा मात्रै मनाउनुपर्छ भन्ने सोच्दिनँ, फेसबुकमा पनि पोस्ट गरिनँ । कुनै स्पेसल दिन कुरेर बस्दिनँ । अवस्था सामान्य भएको भए, सपरिवार कतै खाना खान गइन्थ्यो होला । यही दिन मात्र होइन, अरू दिनमा पनि म गरिरहेको हुन्छु ।०००‘उपहार पठाउन पाइनँ’– प्रविशा अधिकारी, गायिकाबुबा झापामा हुनुहुन्छ, म यता काठमाडौंमा । बिहानै उठेर उहाँलाई फोन गरें । उहाँलाई सम्झेर पूजा गरें । तर मीठो परिकार बनाएर खुवाउन पाइनँ । यो पर्वमा बुबासँग हुन नपाएको धेरै भइसक्यो । जुन रमाइलो पहिले हुन्थ्यो, यसपालि कोरोनाले गर्दा पनि त्यस्तो केही भएन । हामीले हाम्रो परिस्थितिअनुसार चाडपर्व मनाउने दिन छ अहिले । त्यसैले परिस्थिति हेरेर नै मनाइयो ।म हरेक वर्ष बुबालाई भेट्न झापा जान गाह्रो छ । तर अहिले त भिडियो हेरेर चित्त बुझाइन्छ । यसपटक पनि त्यस्तै भयो । उपहार पठाउने अवस्था पनि भएन । उहाँ पनि मेरो फोन कुरिरहनुभएको थियो । बुबालाई माया गर्न, आदर गर्न यही दिन कुर्नुपर्छ जस्तो लाग्दैन ।०००‘विशेष भएन’– वर्षा राउत, अभिनेत्रीहामी यो पर्वलाई विशेष पर्वझैं मनाउँदैनौं । बुबालाई टीका लगाइदिएर, फलफूल खुवाउने चलन छ । बुबा कोटेश्वर घरमा हुनुहुन्थ्यो । आफूले बनाएको खाना लिएर म बिहान १० बजे त्यहाँ गएँ । बुबा मलाई कुरिरहनुभएको थियो । टीका लगाइदिएँ । खाना सँगै खायौं । दुई भाइहरूले बिहानै हेरिसकेका रहेछन् । यसपालि केही विशेष भएन । उपहार पनि दिन पाइनँ । गत वर्ष रमाइलै भएको थियो ।आजको दिनलाई बुबाको मुख हेर्ने विशेष दिन भनिन्छ तर मलाई हामीले हरेक दिन नै आफ्ना बुबाआमालाई सम्मान दिनुपर्छ जस्तो लाग्छ ।०००‘उपहार पछि दिन्छु’– शिव परियार, गायकसामान्यतया म संगीत साधनामा हुन्छु । हरेक दिन बिहान बुबा उठेर नियमित थेरापी, व्यायाम सकेर, नुहाएर, पूजा गरेर मेरो कोठामा टीका लगाइदिन आउनुहुन्छ । बुबाको हातबाट टीका लगाएपछि उहाँको चरण ढोगेर आशीर्वाद लिने मेरो दैनिकी छ । बुधबार त्यो दैनिकी भएन । संगीत साधना नगरी नुहाएर बुबाबाट आशीर्वाद लिएँ । भेटी दिएँ । बुबाको हातबाट टीका थापें ।यस्तो अवस्थामा उपहार किन्न जाने वा बुबालाई कतै लिएर जान सकिएन । उमेरले पनि पाको हुनुभयो । त्यो उमेरको व्यक्तिलाई बाहिर लान पनि भएन । उपहार पछि दिन्छु । दुई विवाहित बहिनी यतै छन् । कान्छी मसँगै बस्छिन् । अनि उनीहरूले पनि बुबाको पूजा गरे ।