काठमाडौँ — नोभेम्बर ३ देखि ७ सम्म भर्चुअल रुपमा आयोजना भएको 'अफ्रिका फिल्म फोर इम्प्याक्ट फेस्टिभल'मा संगीता श्रेष्ठ निर्देशित लघुचलचित्र 'आइसक्रिम'ले २ विधामा अवार्ड प्राप्त गरेको छ । 'बेस्ट चाइल्ड एक्टर' विधामार्फत योगिशा खत्रीले अवार्ड पाएकी हुन् । त्यस्तै 'बेस्ट इडिटर'मा लोकेश बज्रचार्यले अवार्ड पाए ।त्यस्तै यो फिल्म बेस्ट स्क्रिनप्ले, फिल्म र निर्देशन विधातर्फ मनोनयनको शीर्ष तीनसम्म पुगेको निर्देशक संगीता बताउँछिन् । 'एकदम खुशी छु । पाँच वटा विधामा यो फिल्म मनोनयनमा पर्दासमेत अवार्ड जितिन्छ भन्ने लागेको थिएन । तर आयोजकले दुई विधामा मेरो फिल्मले अवार्ड जितेको घोषणा गर्दा म अच्चमित भएँ । सोचैकै थिइन अवार्ड जित्छ भनेर,' संगीताले आफ्नो खुशी बाँडिन् ।९ मिनट लामो फिल्म बाल यौन शोषणमाथि आधारित छ । सडकमा पैसा माग्दै हिँड्ने एक बालिकामाथि फिल्मको कथा घुमेको छ । फिल्मले समाजको अँध्यारो पक्षलाई समेटेको संगीता बताउँछिन् । 'आइसक्रिमले हाम्रो समाजका छोरीहरु बलात्कार, यौन शोषणमा कसरी पर्छन् भन्ने देखाएको छ । हाम्रा छोरीहरुलाई हामीले यस किसिमको अपराधबाट बचाउनुपर्छ भन्ने उद्देश्य हो फिल्मको,' उनले भनिन् ।संगीतका अनुसार यो फिल्म 'अफ्रिका फिल्म फोर इम्प्याक्ट फेस्टिभल'सँगै अमेरिकाको 'बेस्ट अफ ल्याटिन अमेरिका सर्ट फिल्म फेस्टिभल', युकेको 'फस्ट टाइम फिल्ममेकर सेसन्स', इटालीको इन्टिमलेन्ट फिल्म फेस्टिभल र नेपालको मानव अधिकार फिल्म फेस्टिभल २०२० मा छनोट भइसकेको छ । सञ्‍चारकर्मी हुँदै फिल्म निर्देशनमा सक्रिय संगीताले यसअघि 'कथा काठमाण्डू' निर्देशन गरेकी थिइन् । 