काठमाडौँ — फिल्म ‘लिलिबिली’ को हिसाबलाई लिएर निर्माताहरुको एउटा पक्षले मुद्दा हालेपछि प्रहरी हिरासतमा परेका निर्माता एवं अभिनेता गोविन्द शाही अदालतको आदेशपछि छुटेका छन् । सर्वोच्च अदालतले बुधबार गरेको आदेशपछि उनी १४ दिन लामो हिरासतबाट मुक्त भएका हुन् ।शनिबार प्रेस विज्ञप्ति जारी गर्दै उनले ‘अदालतले अन्तरिम आदेश दिएको अवस्थामा पनि शक्तिको दुरुपयोग गर्दै आफूलाई गैरकानुनी हिरासतमा राखिएको’ बताएका छन् ।शाहीसमेत निर्माता रहेको फिल्म ‘लिलीबिली’ दुई वर्षअघि नै प्रदर्शनमा आएको थियो । निर्मातामध्ये सुदिप खड्का र मिलन चाम्सले फिल्मको सेयर लुकाएको आरोप लाउँदै एक वर्षअघि नै महानगरीय अपराध महाशाखा टेकुमा उजुरी दिएका थिए । त्यसको एक वर्षपछि सोही उजुरीका आधारमा प्रहरीले हिरासतमा लिएकोप्रति आश्चर्य प्रकट गर्दै शाहीले व्यक्तिगत मनमुटावलाई ठूलो इबीको रूपमा लिई गृह प्रशासनको दुरुपयोग गराएको आरोप लगाएका छन् । ‘विदेशी चलचित्रको दबदबा बढ्दै गइरहेको बेला यस्तो अस्वस्थ गतिविधिले नेपाली फिल्म उद्योगमा सकारात्मक सन्देश जाँदैन,’ उनले विज्ञिप्तमा भनेका छन्, ‘तर, अदालतको आदेशले न्याय मरेको छैन भन्ने अनुभूत गराएको छ ।’