काठमाडौँ — गत वर्ष 'पद्मावत'को विरुद्ध उभिएको करनी सेना अक्षय कुमार अभिनित फिल्म 'पृथ्वीराज'को विरोधमा उत्रिएका छन् । फिल्मले ऐतिहासिक घटनालाई बढाइचढाई गरेर सुटिङ गरेको भन्दै यो समूह विरोधमा उत्रिएको हो ।जयपुर नजिकको एक गाउँमा भइरहेको सुटिङ स्थलमा पुगेर समूहले विरोध प्रदर्शन गर्‍यो । समूहको अध्यक्ष महिपाल सिंह मकरानाले सुटिङ सेटभित्र गएर निर्देशक चन्द्र प्रकाशलाई फिल्म रोक्न लगाए । यद्यपि निर्देशक चन्द्रले स्क्रिप्टमा ऐतिहासिक तथ्यलाई तोडमोड नगरिएको बताए ।तर, करनी सेनाले निर्देशकसँग लिखित प्रमाण नै मागेका छन् । विरोध प्रदर्शन गर्ने दिन अक्षयको सुटिङ भने थिएन । 'हामीले निर्देशकसँग फिल्मको स्क्रिप्टउपर छलफल गरेका छौं । हामीले ऐतिहासिक घटनाको सत्यतालाई तोडमोड गरे अस्वीकार्य हुने बताएका छौं,' मकरानाले भारतीय सञ्चारमाध्यमलाई बताए, 'पृथ्वीराज चौहानलाई फिल्ममा प्रेमीको रुपमा देखाउनु भएन । निर्देशकले चौहानलाई प्रेमी नदेखाएको बताउनुभयो । तर, हामीले प्रमाण मागेका छौं ।'यशराज ब्यानरमा बन्दै गरेको 'पृथ्वीराज' राजपुत शासक पृथ्वीराज चौहानको जीवनीमा आधारित फिल्म हो । 