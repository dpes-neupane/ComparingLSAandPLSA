काठमाडौँ — क्लोई चाउले 'नोम्याडल्यान्ड'बाट ओस्करमा उत्कृष्ट निर्देशकको अवार्ड जितेकी छन् । यस पटकको ओस्करमा उत्कृष्ट चलचित्रको अवार्ड पनि 'नोम्याडल्यान्ड' ले नै प्राप्त गरेको छ ।त्यस्तै फ्रान्सेस म्याकडोरमेन्डले 'नोम्याडल्यान्ड'बाट नै यस वर्षको उत्कृष्ट अभिनेत्रीको अवार्ड हात पारेकी छिन् । उत्कृष्ट अभिनेताको अवार्ड भने 'द फादर' बाट एन्थोनी होप्किन्सले प्राप्त गरे ।९३ औं ओस्कार अवार्ड उचालेपछि निर्देशक चाउले भनिन्,'मैले दुनियाँमा जति पनि मानिस भेटेको छु, उनीहरुमा सधैँ राम्रोपन भेटें । यो अवार्ड तीनै व्यक्तिमा समर्पित छ जसलाई आफ्नै भलाईप्रति विश्वास र साहस छ । र आफ्नै भलाईलाई कायम राख्न सक्ने विश्वास र साहस छ ।''नोम्याडल्यान्ड'मा चाउले अमेरिकाको आर्थिक मन्दीमा आफ्नो सम्पूर्ण कुरा गुमाएकी ६० वर्षीया महिलाले एउटा गाडीमै कसरी आफ्नो जीवन गुजार्छिन् भन्ने देखाइएको छ । यो फिल्मले यसअघि गोल्डेन ग्लोब, बाफ्टा र एडिटर्स गिल्डबाट अवार्ड जितिसकेको छ । ओस्करको ९३ वर्षे इतिहासमा उत्कृष्ट निर्देशको अवार्ड जित्ने चाउ दोस्रो महिला हुन् । यसअघि ओस्करमा 'हर्टलकर'बाट क्याथरिन बिगेलोले निर्देशकको अवार्ड जितेकी थिइन् । ओस्करमा निर्देशकको अवार्ड जित्ने उनी पहिलो महिला थिइन् । 'नोम्याडल्यान्ड'मा फिल्मको मुख्य अभिनेत्री फ्रान्सेस म्याकडोरमेन्डको पनि लगानी छ । फिल्मको पटकथा चाउ आफैले लेखेकी हुन् । चलचित्र सन् २०१७ मा प्रकाशित जेसिका ब्रुडरको गैरआख्यान 'नोम्याडल्यान्ड : सर्भाइभिङ अमेरिका इन द ट्वेन्टी-फर्स्ट सेन्चुरी' आधारित भएको निर्माण गरिएको हो । 