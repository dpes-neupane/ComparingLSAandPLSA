काठमाडौँ — रंगमञ्चका माध्यमबाट बालबालिकामा बौद्धिक तथा सामाजिक भावना विकास गर्ने ध्ययेले राजधानीको बानेश्वरस्थित कुञ्ज थिएटरमा बुधबार तीनदिने ‘नेसनल स्कुल थिएटर फेस्टिभल’ सुरु भएको छ । कुञ्जमा बुधबार क्रमश: प्रदेश ७ बाट एभरेस्ट एकेडेमी कैलालीबाट ‘कठै तीन मास्टर’ र प्रदेश १ बाट बरबोटे इंग्लिस बोर्डिङ स्कुल, इलामकबाट ‘थान’ मञ्चन गरिएको थियो । विजयराज आचार्यको लेखन तथा पुष्पराज अवस्थीको नाट्य रूपान्तरण तथा निर्देशन रहेको नाटक ‘कठै तीन मास्टर’ मा रजस्वलाको बेला गरिने छेकथुन देखाइएको थियो । सुरेश पोर्तेलको लेखन/निर्देशन रहेको ‘थान’ मा लिम्बू परम्पराअनुसार मृतकबाट छुटकारा पाउन झाँक्री राखी आत्मा बोलाउने संस्कारलाई मञ्चन गरिएको थियो । 