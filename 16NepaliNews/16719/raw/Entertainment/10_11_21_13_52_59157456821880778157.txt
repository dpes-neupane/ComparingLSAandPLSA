बर्दिया — चलो चली ससुराली, हालीहाली भेटबी सालीखुसीके मारे हुइल उधुम, हुइगिल धुम धामका ।भिडियो बन्नुअघि नै थारू समुदायमा चर्चित बनेको यो गीतको सुटिङस्थल तोरीबारी रोजियो । लेहंगा र चोलीमा सजिएकी फूलकुमारी टाउकोमा गाग्री बोकेर त्यहीं देखिइन् । थारू समुदायकी सबैभन्दा व्यस्त मोडेल गाउँ आएको सुनेर दर्शक उर्लिए । बढैयाताल गाउँपालिका–४, भकारीगाउँमा उनी सुटिङका लागि पुग्दा भकारी, बुटहा र बाँकेको फत्तेपुरका आसपासका फ्यान जम्मा भइसकेका थिए । त्यहाँको सुटिङपछि बुटहागाउँको नहरतिर युनिट अघि बढ्यो । त्यहाँ पनि उनका समर्थकले पिछा छोडेनन् । गोरुगाडाको सट लिइरहँदा हेर्न आउनेको घुइँचो उस्तै थियो । फ्यानहरूले चल्तीकी अभिनेत्रीहरूसँग उनको तुलना गरे । ‘फूलकुमारी थारू समुदायकी रेखाजस्तै हुन् । उनको अभिनय निकै अब्बल छ,’ बुटहागाउँका रमेश चौधरीले भने, ‘अहिलेसम्म भिडियोमा मात्रै देख्न पाएको थिएँ । गाउँमै देख्न पाउँदा निकै खुसी लाग्यो ।’ उनले फूलकुमारीसित सेल्फी लिन पनि भ्याए ।छायांकन भइरहेका गीत थारू संस्कृतिसँग जोडिएको छ । भिनाजुले सालीलाई भेट्न जाँदा पाहुर (कोसेली) लिएर पुग्छ । मदिराले लठ्ठिएर ससुराली पुग्दा पत्नी पनि त्यहीं भेटिएपछि झगडा सुरु हुन्छ । फूलकुमारी सालीको भूमिकामा देखिएकी छन् । चल्तीका मोडेल देवदास चौधरी भिनाजु, साथी फेटारा र श्रीमतीको भूमिका रविना चौधरीले निर्वाह गरेका छन् । देवदास आफ्नै लगानीमा दर्जनभन्दा बढी भिडियो खेलेका छन् । पछिल्लो समय थारू गीतको म्युजिक भिडियो बन्ने क्रमले तीव्रता पाएको छ । फूलकुमारीले सातामा दुईवटासम्म म्युजिक भिडियोमा काम गरिरहेको सुनाइन् । उनले अभिनय गरेका दर्जनौं भिडियो युट्युबमा हेर्न सकिन्छ । आफूले सोचेभन्दा बढी प्रशंसा पाएकामा औधि खुसी लागेको फूलकुमारीले सुनाइन् । ‘खासमा मेरो नाम अञ्जु कुस्मी हो । तर, म फूलकुमारीका नामले चिनिएकी छु,’ उनले भनिन् । 