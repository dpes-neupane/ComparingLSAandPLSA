(लमजुङ) — जस्ताले छाएको भुइँतले पुरानो घर । खिया लागेको छानामा फर्सीको झाल छ । २०७२ को भूकम्पले क्षतिग्रस्त घरको पर्खाल ढल्न तयारी अवस्थामा छ । हेर्दा सामान्य लागे पनि यो भवन राष्ट्रकवि माधवप्रसाद घिमिरेसँग जोडिएको छ । जन्मथलो बाहुनडाँडा पुस्तुनस्थित उनकै जग्गामा बनेको यो भवन ‘माधव घिमिरे वाचनालय’ नामबाट बनेको हो । अढाइ दशकअघि निर्माण गरिएको वाचनालय बेवारिसे छ । उनकै नाममा रहेको १४ आना १ पैसा ३ दामको जग्गामा करिब १० मिटर लम्बाइ र ६ मिटर चौडाइमा बनेको वाचनालय कहिल्यै वाचनालय नबनेको स्थानीयले बताए ।२०५० सालमा स्थानीयले दान उठाएर भवन बनाएका थिए । त्यतिबेला स्थानीय प्रेमनाथ घिमिरेको अगुवाइमा भवन बनेको थियो । वाचनालयमा पत्रपत्रिका साथै घिमिरेले लेखेका कृति राख्न थालियो । ३ वर्ष नबित्दै भवनमा स्वास्थ्यचौकी राखियो । करिब १० वर्षपछि स्वास्थ्यचौकी सर्‍यो । त्यसपछि बाहुनडाँडाकै योङ स्टार क्लबको कार्यालय राखियो । पछिल्लो समय रेडक्रसले प्रकोप व्यवस्थापनको कार्यालय राख्यो । भूकम्पले भवन चर्किएको छ । अहिले बेवारिसेजस्तै बनेको राष्ट्रकवि घिमिरेका नजिकका नातेदार (भाइका छोरा) चन्द्रकान्त घिमिरेले बताए । चन्द्रकान्तका हजुरबा र राष्ट्रकवि घिमिरे दाजुभाइ हुन् । उनका अनुसार राष्ट्रकविको नाम भजाएर संघसंस्था खोलिएको छ । काम भने केही भएन ।प्रेमनाथ घिमिरेको अध्यक्षतामा रहेको माधव घिमिरे वाचनालय बाहुनडाँडा नामक संस्थाले भवन बनाएपछि उनका कृति ल्याउने र पत्रपत्रिका ल्याएर स्थानीयलाई सुसूचित गराउने कामको थालनी गरे । त्यतिबेला गाविस अध्यक्ष कुलबहादुर घले थिए । वाचनालयमा स्वास्थ्यचौकी राख्ने भनिएपछि संस्थामा रहेका सदस्य विभाजित भए । तत्कालीन गाविस अध्यक्ष घलेले भवनमा स्वास्थ्य चौकी राख्ने निर्णय गरे । ‘गाविस अध्यक्षले राख्ने भनेपछि हामीले के भन्ने । स्वास्थ्य चौकी निर्णय गरेर राखेको हो । त्यसपछि क्लब, रेडक्रसको कार्यालयको न निर्णय हुन्छ न स्वीकृति । सबैले जबरजस्ती राखे ।’ संस्था पनि अहिले नवीकरण छैन । ‘मैले राम्रै बनाउन खोजेको हुँ । जबरजस्तीले स्वास्थ्य, क्लब, रेडक्रस बस्यो । मलाई साथ दिने कोही भएन । राजनीति भयो,’ ७४ वर्षीय प्रेमनाथले भने ।त्यतिबेला वाचनालयको सचिव रहेका लोकनाथ घिमिरेले २०७० मा राष्ट्रिकवि माधव घिमिरे प्रतिष्ठान, पुस्तुन बाहुनडाँडा स्थापना गरे । संस्थाले करिब ७ वर्ष बितिसक्दा पनि केही गर्न सकेको छैन । ‘संग्रहालय बनाउने योजनामा छौं । गुरुयोजना निर्माणका लागि राष्ट्रकविकै छोरा इन्जिनियर राजन घिमिरेलाई भनेका छौं,’ उनले भने, ‘जग्गामा पर्खाल लगाएर छेकबार गरिएको छ । तर, हामीसँग कुनै समन्वय छैन ।’ उनले कहिले पुस्तुन, कहिले घिमिरे, कहिले माधव पार्क भनेर काम गरेको आरोप लगाए । उनले राष्ट्रकविको जग्गा नै अतिक्रमणमा परेको बताए । ‘यतातिर, उतातिर, तलतिर सबै चेपेका छन् । नापी ल्याएर नाप्नुपर्ने देखिएको छ,’ उनले भने । उनले २ हजार ५ सय पुस्तक आफैंले बोकेर ल्याएर वाचनालयमा राखिएको बताए । यद्यपि, अध्यक्ष प्रेमनाथ डेढ सयभन्दा बढी किताब नरहेको बताउँछन् । नजिकै चन्द्रोदय माविमा २०६८ मा पुस्तकालय खोलिएको थियो । वाचनालयका पुस्तक स्कुलका पुस्तकालयमा पुर्‍याइएको स्थानीय बताउँछन् । ‘वाचनालय विभिन्न संस्था र व्यक्तिको चपेटामा पर्‍यो । पुस्तक पुस्तकालयमा सारिए । धार्मिक पुस्तक भने वाचनालयमै थिए । कहिले कहाँ छ थाह छैन,’ एक शिक्षकले भने । घिमिरे बन्धु संगठित हुन २०७० सालमै पुस्तुन घिमिरे समाज गठन भयो । समाजले महायज्ञ सञ्चालन गरेर कुशुमाखर पार्क बनाए । कुशुमाखरले २०१५ ताका लमजुङमा यशोब्रह्म शाह राजा हुँदा अहिलेको राष्ट्रिय झन्डा बनाएको घिमिरेहरूको दाबी छ । उनको नाममा पार्क बनाएको समाजका कोषाध्यक्ष विष्णुराज घिमिरले बताए । उनका अनुसार समाजले चौतारामा गेट बनाएको छ । घिमिरेको कुलमन्दिर बनाएको छ । समितिको अध्यक्षमा भक्तबहादुर घिमिरे छन् ।भक्तवबहादुरकै अगुवाइमा पार्क निर्माण समिति बनाएर ३ वर्षअघि स्थानीयले राष्ट्रकवि माधव घिमिरेको नाममा रहेको जग्गा छुट्याउन पर्खाल लगाउन सुरु गरेको थियो । मर्स्याङ्दी गाउँपालिका–६ ले ५ लाख बजेट छुट्याएको थियो । गत वर्ष पनि ५ लाख बजेट छुट्याएर पर्खाल लगाउने काम गरिएको निर्माण समितिका अध्यक्षसमेत रहेका विष्णुराज घिमिरेले बताए । ‘अध्यक्षको पालामा १४ मिटर पर्खाल उठ्यो । मेरो पालामा २० मिटर उठ्यो,’ उनले भने, ‘यसपटक गाउँपालिकाले पुन: ५ लाख छुट्याएको छ ।’ उनले पर्खाल उठाएर सम्याउने र पार्क बनाइने बताए । पार्कमा ट्रस्ट राखिने र अहिलेको वाचनालय भएको ठाउँमा संग्रहालय निर्माण गरिने र छेउमा राष्ट्रकविको मूर्ति बनाएर राख्ने योजना रहेको उनले बताए । ‘संग्रहालयमा राष्ट्रकविले लेखेका कृतिहरू सजाएर राख्ने छौं । यो राष्ट्रकविको संग्रहालय हुने छ,’ उनले भने । राष्ट्रकविले लेखेका हस्तलिखितलाई फोटोकपी गरेर राखिने उनले बताए । पार्कको वरपर फूल रोप्ने योजना रहेको उनले बताए । ‘यहाँ जे गर्छ, समाजले गर्छ । राष्ट्रकविका गौरीतर्फका छोरीद्वय शान्ति र कान्तिले बुबाको नाममा केही नगर्ने भनेपछि हामी समुदाय जुटेका हौं,’ उनले भने ।१२ वर्षमा पनि फर्केनन् २०६३ मा करिब २१ वर्षपछि राष्ट्रकवि माधवप्रसाद घिमिरे आफ्नो जन्मथलो पुस्तुन बाहुनडाँडा आएका थिए ।त्यतिबेला वाचनालयमा स्वास्थ्यचौकी रहँदा उनका छोरी डा. किरण रेग्मीले स्वास्थ्य शिविर चलाएकी थिइन् । राष्ट्रकविले त्यतिबेला बाल्यकालमा आफूले ऐंसेलु खाएका र गोठाला गएका ठाउँ घुमेका थिए । स्थानीय चन्द्रोदय माविको स्वर्ण महोत्सवमा आएका उनी त्यसपछि गाउँ फर्किएका छैनन् । पुस्तुन बाहुनडाँडाका लागि उनले नैतिक समर्थन सहयोग गरे पनि भौतिक संरचनाका लागि आफ्नो नाममा रहेको जग्गा दिनुबाहेक अन्य सहयोग भने गरेका छैनन् । उनी जिल्लामा २०६० मा आएका थिए । २०५९ असोज १० गते राष्ट्रकविको उपाधि पाएपछि देशभर र रथारोहण गर्ने क्रममा उनी बेंसीसहर आएका थिए । विसं १९७६ असोज ७ गते बुवा गौरीशंकर घिमिरे र आमा द्रौपतीको कोखबाट जन्मिएका राष्ट्रकवि घिमिरे कुसुमाखरका वंश हुन् । गाउँसहर पढ्दापढ्दै १३ वर्षको उमेरमा काठमाडौं गएका थिए ।१२ वर्षमा पनि फर्केनन् २०६३ मा करिब २१ वर्षपछि राष्ट्रकवि माधवप्रसाद घिमिरे आफ्नो जन्मथलो पुस्तुन बाहुनडाँडा आएका थिए ।त्यतिबेला वाचनालयमा स्वास्थ्यचौकी रहँदा उनका छोरी डा. किरण रेग्मीले स्वास्थ्य शिविर चलाएकी थिइन् । राष्ट्रकविले त्यतिबेला बाल्यकालमा आफूले ऐंसेलु खाएका र गोठाला गएका ठाउँ घुमेका थिए । स्थानीय चन्द्रोदय माविको स्वर्ण महोत्सवमा आएका उनी त्यसपछि गाउँ फर्किएका छैनन् । पुस्तुन बाहुनडाँडाका लागि उनले नैतिक समर्थन सहयोग गरे पनि भौतिक संरचनाका लागि आफ्नो नाममा रहेको जग्गा दिनुबाहेक अन्य सहयोग भने गरेका छैनन् । उनी जिल्लामा २०६० मा आएका थिए । २०५९ असोज १० गते राष्ट्रकविको उपाधि पाएपछि देशभर र रथारोहण गर्ने क्रममा उनी बेंसीसहर आएका थिए । विसं १९७६ असोज ७ गते बुवा गौरीशंकर घिमिरे र आमा द्रौपतीको कोखबाट जन्मिएका राष्ट्रकवि घिमिरे कुसुमाखरका वंश हुन् । गाउँसहर पढ्दापढ्दै १३ वर्षको उमेरमा काठमाडौं गएका थिए ।