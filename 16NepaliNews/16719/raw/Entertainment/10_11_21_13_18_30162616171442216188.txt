काठमाडौँ — गोग्राह फिल्म कार्यशालाले तीन लघु फिल्मलाई पाँच-पाँच लाख रुपैयाँ प्रदान गरेको छ । शान्ता नेपालीको 'मुना', ज्योत्सनासिंह ठकुरीको 'एलेक्सिया' र सुनिल गुरुङको 'विण्ड हर्स'ले उक्त राशिको निर्माण पुरस्कार प्राप्त गरेको हो ।'विण्ड हर्स'ले बुबा र छोराको कथा भन्छ । 'मुना' मा १२ वर्ष ठमेलको वेश्यालयमा जीवन बिताएकी एक महिलाको कथा समेटिएको छ । 'एलेक्सिया'मा एलेक्सिया रोगबाट ग्रसित एक पात्रको कथा समावेश छ । आफू पनि उक्त रोगबाट ग्रसित भएका कारण त्यही कथामा फिल्म तयार पारेको ज्योत्सना बताउँछिन् । 'वर्कसपले मलाई मेरै कथा भन्न प्रेरित गर्‍यो । म आफैमा एलेक्सिया थियो । म राम्ररी लेख्न र पढ्न सक्दिनथेँ, त्यसैले यही कथामा फिल्म बनाउन प्रेरणा मिल्यो,'पुरस्कार रकम पाइसकेपछि ज्योत्सनाले भनिन् । गोग्राहले पहिलो पटक फिल्म निर्माणका लागि पुरस्कार वितरण हो । यसअघि कार्यशालाको नाम विराटनगर वर्कसप थियो । विराटनगरको पुरानो नाम 'गोग्राह' रहेको थाहा पाएपछि आफूहरुले कार्यशालाको नाम परिवर्तन गरेको गोग्राहका संस्थापक एवं फिल्म निर्देशक दिपक रौनियारले बताए । उनले तीन फिल्मको निर्माणका लागि पुरस्कार वितरण गर्न पाउँदा खुसी व्यक्त गरे । 'हुन त अन्य फिल्मका लागि पनि खर्च जुटाउन सकिएको भए ती फिल्म पनि निर्माण गर्न सकिन्थ्यो । जे होस् अहिले तीन फिल्म बनाउन पाउँदा पनि एउटा सुरुवात भयो भन्ने छ,'उनले भने,'यो वर्कसपले फिल्मकर्मीलाई फिल्म बनाउन र अन्य नेटवर्किङ बढाउन सहयोग गर्ने उद्देश्य बोकेको छ ।' कार्यशालामा सहभागी फिल्मकर्मी रजिला श्रेष्ठ गोग्राहले फिल्ममा आफ्नो कथा भन्न सिकाएको बताइन् । त्यस्तै, फिल्म लेखक अभिमन्यु निरबीले ग्रोग्राहबाट आफूले नयाँ ढंगमा फिल्म लेख्न सिकेको बताए । 'म त फिल्ममा भिलेन हुनुपर्छ, एउटा सकारात्मक भूमिकाको पात्र हुनुपर्छ भन्ने हुर्काइबाट आएँ । पहिला त जस्तो पनि फिल्म लेख्न सक्छु भन्ने विश्वास थियो मलाई । तर गोग्राहले पत्रपत्र केलाएर फिल्म बनाउन सिकाएको छ,'अभिमन्युले भने । सन् २०१९ देखि सुरु भएको कार्याशालाले अब आफ्नो वार्षिक फिल्म लेखन तथा निर्माण कार्यशालासँगै यो वर्षदेखि ६ हप्ता लामो फिल्म लेखन तथा सम्पादन रेसिडेन्सी संचालन गर्ने घोषणा गरेको छ । २०२०/२१ को कार्यशालामा आवेदन दिएका झन्डै २ सय निवेदकमा १२ जना छानिएका थिए । आठ हप्ताको पहिलो चरणको लेखन कार्यशालापछि सहभागीहरुले बुझाएको स्किप्ट र उनीहरुको निर्देशन/लेखनको कलाको विकासको आधारमा ८ जनालाई १२ हप्ता लामो निर्देशन कार्यशालाको लागि छानिएको थियो । अन्तिम १२ जनाबाट नै तीन विजेता घोषणा गरिएको हो ।