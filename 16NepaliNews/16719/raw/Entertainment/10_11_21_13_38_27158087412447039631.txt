काठमाडौँ — झन्डै तीन दशकको फिल्मी करिअरमा ठूलो फड्को मार्न नसकेका बलिउड अभिनेता सैफअली खानलाई नेटफ्लिक्स सिरिज ‘सेक्रेड गेम्स’ ले एकाएक चर्चा दिलायो । विक्रम चन्द्राको उपन्यास ‘सेक्रेड गेम्स’ मा आधारित उक्त थ्रिलर सिरिजमा सैफले सरताज सिंहको भूमिका निर्वाह गरेका छन् ।आठ भागको पहिलो सिरिज सन् २०१८ मा एक सय ९१ देशमा २० भन्दा बढी भाषामा देखाइएको थियो भने दोस्रो सिरिज गत वर्ष प्रिमियर गरिएको थियो । केही साताअघि मात्रै ‘तन्हाजी’ मार्फत दर्शकमाझ देखिएका सैफअली फेरि ‘जवानी जानेमन’ मा हलमा आउँदै छन् । अभिनेता खानले ठूलो घनत्व भएको भारतीय फिल्म उद्योगका लागि विदेशी दर्शकको खासै आवश्यकता नरहेको ठानिए पनि सधैं यही मान्यतामा अडिग रहनु उचित नहुने धारणा राखेका छन् । वेब सिरिजमार्फत विश्व दर्शकमाझ पुगेको अनुभवका आधारमा खानले भनेका छन्, ‘हाम्रो कला, संस्कृतिलाई कुनै बाहिरीबाट प्रामाणिक गराईरहन वा प्रशंसा दिलाउन आवश्यक छैन । हामीसँग यति धेरै चिज छन् कि त्यसलाई हामीसँगै राखेर खुसी हुन सक्यौं भने आर्थिक रूपमा अरू केही आवश्यकता पर्दैन ।’ सैफअलीले बलियो धरातलमा उभिएकोले कुनै पनि बाहिरी तत्त्वले यसको आधारलाई असर पार्न नसक्ने बताउँदै थप्छन्, ‘विश्व बजारले हामीलाई भत्काउन त सक्दैन तर यो हाम्रो उद्योगको विकास र प्रगतिका लागि खतरा छ ।’अभिनेता खानले अहिले भारतीय फिल्म उद्योग बलियो नै देखिए पनि भविष्यका लागि चुनौतीपूर्ण रहेको र समय, परिस्थितिअनुसार विश्वबजारमा पुग्नुपर्ने जिकिर गर्छन् । उनले नेटफ्लिक्सजस्ता डिजिटल प्लेटफर्म बलिउडका लागि चुनौतीपूर्ण हुँदै गइरहेको जिकिर गर्दै भने, ‘आजसम्म पनि भारतजस्ता देशमा तुलनात्मक रूपमा फिल्म क्षेत्रमा ठूलो लगानी र पैसा छ । अझै पनि मूलधारका कलाकारले टेलिभिजनमा काम गर्नुअघि दोहोर्‍याएर सोच्ने गर्छ तर स्ट्रिमिङ सर्भिसले यस्तो धारणालाई चुनौती दिइरहेका छन् । कलाकारलाई पनि बढीभन्दा बढी सुविधा र पारिश्रमिक दिइरहेका छन् ।’ 