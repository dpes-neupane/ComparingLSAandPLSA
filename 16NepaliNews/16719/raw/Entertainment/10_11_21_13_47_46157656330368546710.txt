काठमाडौँ — फिल्म ‘नीरफूल’ले नयाँ रिलिज डेट तय गरेको छ । आउँदो फागुन ३० गते फिल्म मुलुकभर रिलिज हुने बताइएको छ । भूकम्पका कारण बिछोडिएका एक परिवारको प्रेमकथा आधारित फिल्म सञ्चारकर्मी फूलमान वलले निर्देशन गरेका हुन् । गणेश हिमाल क्षेत्रमा पर्ने धादिङको रुबी भ्याली र काठमाडौंमा छायांकन गरिएको फिल्ममा दयाहाङ राई, रेखा थापा, शान्ति वाइबा, बुद्धि तामाङ, पुष्कर गुरुङ, जिम्मे छ्योइकी घिसिङ, राजन खतिवडा, सरोज अर्याल, सरिता गिरीलगायतले अभिनय गरेका छन् ।फिल्ममा अभिनेत्री रेखा विशेष भूमिकामा छिन् । दयाहाङको जोडीका रूपमा देखिने रंगकर्मी शान्ति वाइबाको यो डेब्यु फिल्म हो । मेलिना राईको ‘तिमीले बाटो फेर्‍यौ अरे...’ गीतको किड भर्सन कभर सङ गाएर युट्युबमा चर्चा कमाएकी बालगायिका जिग्मे छ्योइकी घिसिङ दयाहाङकी छोरीका रूपमा छिन् । फिल्मको पटकथा निर्देशक वल र सचिन घिमिरेले लेखेका हुन् भने सचिन एसोसिएट निर्देशकका रूपमा पनि छन् । निर्देशक वलले धादिङको रुबी भ्यालीको एक परिवारमार्फत भूकम्पको बेलाको मानवीय संघर्ष र मनोविज्ञान पस्किन खोजेको बताए । रुबी भ्याली क्षेत्रको भूगोल र संस्कृति फिल्ममा बोनसका रूपमा हुने उनको दाबी छ । फिल्मको निर्माणमा ‘सहकार्यको मोडल’ अपनाइएको उनले जनाए । फ्रेन्ड्स अफ नेपाल–म्यान्मार फ्रेन्डसिप काउन्सिलसितको सहकार्यमा सेलो प्रोडक्सनले निर्माण गरिरहेको फिल्मको कार्यकारी निर्माता भने दुबईकी डोमा सोनाम हुन् । निर्माताका रूपमा कतारबाट माया केसी, बेलायतबाट दीपक श्रेष्ठ, इजरायलबाट चन्द्रमाया तामाङ, जापानबाट उदय लामा, अमेरिकाबाट रोज लामा, कोरियाबाट दिनेश लम्तरी मगर र नेपालबाट दिजेश श्रेष्ठ, तेन्जिन सोनाम लामा, गणेश थापा, अशोक थापा र विके श्रेष्ठलगायत छन् । प्रमोद कार्कीको छायांकन, अर्जुन पोखरेलको संगीत रहेको फिल्मको सम्पादन निमेष श्रेष्ठ र वितरक गोविन्द शाही र मनोज राठी रहेका छन् ।