शुक्रबार रिलिज भएका दुई हिन्दी फिल्म 'तानाजी' र 'छपाक'को राजनीतिक मोर्चामा प्रतिस्पर्धा भएपनि बक्स अफिसमा भने खासै प्रतिस्पर्धा भएको छैन । जवाहरलाल नेहरु विश्वविद्यालयमा भएको विद्यार्थीको सरकारविरोधी प्रदर्शनमा सहभागी भएको भन्दै सत्तारुढ दलले दीपिका पादुकोणको फिल्म बहिस्कार गर्ने अभियान चलाएको छ । यसका बाबजुद दीपिकाको फिल्म 'छपाक'ले चार दिनमा भारतभरी २१.२७ करोडको व्यापार गरेको छ । एसिड आक्रमणमा परेकी किशोरी लक्ष्मी अग्रवालको कथामा बनेको फिल्म पहिलो दिनदेखि नै अजय देवगनको 'तानाजी' को तुलनामा व्यापारमा कमजोर देखिएको थियो। 'छपाक'को बजेट पनि सानो छ भने यसले पाएको कुल हलको संख्या पनि थोरै छ ।  अजय देवगन-सैफअलि खान- काजोलको 'तानाजी'ले चार दिनमा करीब ७५.६८ करोड कमाएको छ । चौथो दिन 'छपाक' ले करिब २ करोडको व्यापार गर्दा 'तानाजी'ले १२ करोडको व्यापार गर्‍यो । बजार बिश्लेषकहरुले यही अनुपातमा गए 'तानाजी' पहिलो हप्ता नै सय करोड क्लबमा प्रवेश गर्ने अनुमान गरेका छन् ।