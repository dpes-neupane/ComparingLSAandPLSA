काठमाडौँ — मयंक शेखरजस्ता फिल्म समीक्षक भन्छन्- 'सलमान खानको फिल्मको समीक्षा गर्नु भनेको अन्डरवेयरमा आइरन गर्नुजस्तै हो ।''दबंग ३' पनि यही कोटीको फिल्म हो । 'दबंग' फ्रेन्चाइजको यो तेस्रो भाग भएकाले यसको मूल पात्र र सेटिङ पहिले नै थाहा भइसकेको कुरा हो । यो चुलबुल पाण्डेको कथा हो जसले आफूलाई 'पुलिसवाला गुन्डा' को रुपमा परिचय गराउँछ । र, 'दबंग ३' ले चुलुबुले युवाबाट चुलबुपाण्डे कसरी पुलिसवाला गुन्डा बन्यो भन्ने कथा भन्छ ।फिल्मको धेरैजसो भाग फ्ल्यासब्याकमा छ जसमा खासै नयाँपन छैन । आमाले रोजिदिएकी खुशी (साई मान्जरेकर )सँग धाकड (सलमान खान)को माया बस्छ । खुशीले नै धाकडलाई चुलबुल नाम दिन्छिन् । यो पात्र कति आदर्श र उद्दात्त छ भने बिहे नगर्दै उ आफ्नी हुनेवाला श्रीमतीको पढाइको पूरै खर्च आफैं बेहोर्छु भन्छ । 'यो मेरोतर्फबाट दाइजो भयो,' उसले घोषणा गर्छ । खुशीमाथि खलनायकको पनि नजर परेपछि समस्या सुरु हुन्छ । मानव बेचबिखनको र्‍याकेट चलाइरहेको बाली (किच्चा सुदीप) खुशीलाई मन पराउँछन् । त्यसपछि हुने घटना कसरी बदलाको कथामा रुपान्तरित हुन्छ भन्ने यसको केन्द्रमा छ ।यसको कथाकार सलमान खान नै हुन् । पटकथामा समेत उनी र निर्देशक प्रभुदेवाले क्रेडिट लिएका छन् । फिल्म हेर्दा लाग्छ पैसा कमाइरहेको सिरिजलाई तन्क्याउ भन्ने उद्देश्यले यसको निर्माण गरिएको हो । न त यसले चुलबुल पात्रलाई नयाँ आलोकमा हेर्छ न मानव बेचबिखनजस्तो विषयलाई गम्भीर तरिकाले उठाउँछ ।फिल्मको पहिलो सिक्वेन्समै मानव तस्कर (डली बिन्द्रा) को चंगुलबाट युवतीहरुलाई पुलिसले मुक्त गर्छ । यो सिक्वेन्सको एउटै उद्देश्य सलमान खानलाई शानदार इन्ट्री गराउने मात्रै देखिन्छ । सुरुकै एउटा सिक्वेन्समा एक पुलिस अफिसरले पदोन्नतिको कुरा गर्दा चुलबुलले उसलाई गोली हानिदिन्छ । यस्ता धेरै प्रसंग पहिलो दबंगकै दोहोर्‍याइएका छन् ।फिल्मलाई कसरी मसलेदार बनाउने भन्नेमा निर्देशकको धेरै ध्यान गएको देखिन्छ । फिल्ममा कि त फाइट छ कि गीत । त्यसको बीचमा कुनै समय बच्यो भने बल्ल कथाको पालो । पूरानै चर्चित डाइलगलाई फिल्ममा धुलाएर प्रयोग गरेका छन् । जसरी फिल्ममा 'मुन्नी बदनाम'को सट्टामा 'मुन्ना बदनाम' गीत रिवाइन्ड गरेर प्रयोग गरेका छन् । फिल्ममा गीतको भरमार छ, जसको कथासँग कुनै साइनो छैन ।एकातिर युवा फिल्ममेकरहरु संसारको फिल्मसँग सुर मिलाउनेगरी मेहनत गरिरहेका छन् । त्यही बलिउडका ठूला नामहरु भने मसलेदार बनाउने चक्करमा भोजपुरी फिल्मकोजस्तो स्वाद पस्किइरहेका छन् । यसको सबभन्दा ठूलो उदाहरण हो- 'दबंग ३' र यसका आइटम गीत ।पटकथा र निर्देशनमा कुनै नवीनता छैन । स्थापित पात्र र प्रवृतिलाई नै भजाउने उद्देश्य भएपछि यसमा निर्देशकको काम खास हुँदा पनि हुँदैन । सलमान खानको विषयमा अर्को भनाई छ- 'अरु अभिनेता चरित्रमा घुस्नका लागि तयारी गर्छन्, सलमानका चाहिँ लेखक नै चरित्रलाई उनीजस्तो बनाउन मेहनत गर्छन् ।' सलमान प्राय: सबै फिल्ममा सलमान नै हुन्छन्, चरित्र चाहे बक्सर होस् कि गायक । यी दुई भिन्न प्रकृतिका रुपमा पर्दामा भिन्न देखिनुपर्छ भन्ने नियम उनलाई लागु हुँदैन । हुनु पनि किन ? जब फ्यानले उनलाई सँधै 'भाइ' कै रुपमा हेर्न खोज्छन् भने । 'बजरंगी भाइजान' जस्ता फिल्ममा उनी पात्रजसरी प्रस्तुत हुँदा त्यसले सफलता पायो ।सोनाक्षी सिन्हा र साइ मान्जरेकरका लागि यसमा अभिनय क्षमता देखाउने खास ठाउँ छैन । केही गीत र हल्काफुल्का दृश्मै उनीहरुको सुन्दरता पस्किन खोजिएको छ । फिल्ममा सबभन्दा बढी प्रभाव पार्ने खलनायकको भूमिकामा देखिएका कन्नडा अभिनेता सुदीप छन् । एसएस राजमौलीको फिल्म 'मक्खी' बाट धेरै दर्शकमाझ चिनिएका सुदीपको अभिनय तारिफयोग्य छ ।दुई सिरिज हेरिसकेका दर्शकले यो सिरिजबाट केहि नयाँ त पक्कै आश गरेका होलान् । तर, यो फिल्मबाटदर्शकले धमाकेदार केही पाउँदैनन् । क्लाइमेक्समा एउटा दृश्य छ, सोनाक्षीलाई बचाउनु पर्ने । तर श्रीमतिलाई बचाउनु भन्दा उनी डाइलग बाजीमा नै व्यस्त हुन्छन् । यो दृश्य निकै क्लिसे लाग्छ । अब सलमानको फिल्म, केहि दृश्यलाई फिल्म लिबर्टी भनेर नजरअन्दाज गर्नै पर्‍यो ।फिल्मको सिनेम्याटोग्राफी भने प्रशंसालायक छ । फिल्मको अन्त्यमा यसको अर्को भागको पनि संकेत गरिएको छ । यसले चुलबुलको राजनीतिमा प्रवेश हुने संभावना देखाउँछ । पुलिसको गुन्डा राजनीतिको गुन्डामा रुपान्तिरत भयो भने के होला ? 