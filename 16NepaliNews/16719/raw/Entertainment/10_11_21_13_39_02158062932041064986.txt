काठमाडौँ — लामो समयदेखि फिल्म निर्माण अनुमतिका लागि संघर्ष गरिरहेको फिल्म 'दासढुङ्गा २' अन्तत: नबन्ने भएको छ । २०५० सालमा एमालेका तत्कालीन महासचिव मदन भण्डारी र नेता जीवराज आश्रितको चितवनको दासढुंगामा भएको दुर्घटनामा मृत्यु भएको घटनामा आधारित रहेर यो फिल्म बनाउने घोषणा गरिएको थियो। फिल्मलाई कुमार भट्टराईले निर्देशन गर्ने तयारीमा थिए । तर, चलचित्र विकास बोर्डले फिल्म निर्माणको अनुमति नै दिएन । फिल्मको कथावस्तुले अहिले सत्तामा रहेकाहरुमाथि नै प्रश्न उठाउने भएपछि बोर्डले निर्माण अनुमति नदिएको हो । बोर्डले फिल्मको कथासार मदन भण्डारीका नाममा खुलेका संस्था मदन भण्डारी फाउन्डेसन र मदन भण्डारी स्मृति प्रतिष्ठानलाई समेत पठाएको थियो । सो संस्थाहरुले पनि कथासारमा चित्त नबुझाएको बताइएको छ । निर्देशक कुमारले अनुमतिका लागि विभिन्न संघसंस्था धाए पनि उनी त्यसमा सफल हुन सकेनन् । मदन भण्डारीसँग जोडिएका संघसंस्थाले नै फिल्मको स्क्रिप्टमा फेरबदल गर्नुपर्ने भनेपछि निर्देशक भट्टराई फिल्म नबाउने निर्णयमा पुगेका हुन् । 'यो फिल्म बनाउने भन्ने कुरामा पहिले जति सक्रिय थिएँ, अहिले छैन । अब उनीहरुले भने जस्तो सम्झौता गरेर फिल्म बनाउनुपर्छ । त्यसरी फिल्म बनाउन म चाहन्न । क्षणिक चर्चाको लागि फिल्म बनाउन खोजेको पनि होइन,' उनले भने, 'त्यो बेला यस्तो भएको रहेछ भनेर दस्तावेज रुपमा रहन्छ हामीले बनाएको फिल्म । उता संस्थाहरुबाट लिखित सर्तहरु पेश भएका छन्, यस्तो गर्ने भए बनाउन दिने भनेर । मैले सरकारलाई रिझाउन फिल्म बनाएको होइन । त्यसैले अब यो फिल्म बन्दैन।' अस्ट्रेलियामा रहेको फिल्मका निर्माता अपिल विष्ट पनि फिल्म नबनाउने निर्णयमा पुगिसके । निर्देशक भट्टराई सत्तासँगको आफ्नो लडाईंमा कुनैपनि फिल्मकर्मीले साथ नदिएको बताउँछन् । फिल्मका लागि उनले लामो समय खर्चे । कलाकारहरु अनुबन्धित गरेर फिल्मको घोषणासमेत गरिसकेका थिए । यो दौरान ८ लाख खर्च भएको बताउँछन् निर्देशक भट्टराई । 'एकजनासँग मात्र स्वीकृति लिएर यो फिल्म नबन्ने भयो । मदन भण्डारीसँग जोडिएका धेरै संस्था र व्यक्तिबाट स्वीकृति लिनुपर्ने देखियो । जसरी पहिले 'दासढुङ्गा' बनेको थियो अहिले त्यस्तो माहोल छैन । मैले मात्र एक्लै कति लड्ने । त्यसैले यो फिल्मलाई मैले थाँती राख्ने सोचेको छु,' उनले आफ्नो दु:ख पोखे । 