जोया अख्तरको गत वर्षको फिल्म 'गली ब्वाई' मा एमसी शेरको भूमिकाबाट चम्किएका सिद्दान्त चतुर्वेदी अफ दीपिका पादुकोणको हिरो बन्ने भएका छन् ।'गली ब्वाई' मा उनी दीपिकाका पति रणवीर सिंहसँग र्‍यापरको सहायक भूमिकामा देखिएका थिए । पहिलो फिल्म र सहायक भूमिका भएपनि उनले यसबाट ठूलो प्रशंसा पाएका थिए । बिहीबार बलिउड फिल्ममेकर करण जोहरले ट्विट गर्दै आफूले निर्माण गर्न लागेको फिल्ममा सिद्दान्तलाई लिएको बताएका हुन् । फिल्ममा सिद्दान्त र दीपिकाका अलावा अनन्या पाण्डे पनि मुख्य भूमिकामा हुनेछिन् । फिल्मलाई सकुन बत्राले निर्देशन गर्दैछन् । बत्राको पछिल्लो फिल्म 'कपुर एन्ड सन्स' हो ।सिद्दान्तले यसअघि नै 'बन्टी और बब्ली २' को सुटिङ थालिसकेका छन् । 