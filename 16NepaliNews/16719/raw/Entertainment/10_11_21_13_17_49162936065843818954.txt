काठमाडौँ — लैंगिक समानताबारे लघु चलचित्र प्रतियोगिता हुने भएको छ । नेपालस्थित युरोपियन युनियनको डेलिगेसनले नेपाल-युनियन चलचित्र महोत्सव(नियुफ) २०२१ को आयोजना गर्दै प्रतियोगिता गराउने भएको हो । युरोपियन युनियनले दसौं संस्करणको नियुफको सहायक कार्यक्रमको रुपमा यो प्रतियोगिताको घोषणा गरेको हो ।असोज १ देखि ९ गतेसम्म नियुफको दसौं संस्करण भर्चुअल रुपमा आयोजना हुँदैछ । प्रतियोगितामा लैंगिक समानताका विषय समेटिएका फिल्मले सहभागीता जनाउन सक्ने बताइएको छ । लैंगिक विभेद, लैंगिक समानताका फाइदा, नेपालमा लैंगिक समानताको अवस्थालगायतका विषय उठाइएका फिल्मलाई प्रतियोगितामा प्राथमिकता दिइने पनि युनियनले जनाएको छ । प्रतियोगितामा सहभागी फिल्मकर्मी नेपाली नागरिक हुनुपर्नेछ । सन् २०१८ वा त्योभन्दा पछि बनाइएको फिल्म (४० मिनेट वा त्योभन्दा कम हुनुपर्ने) ले सहभागिता जनाउन पाउनेछन् । समयावधिभन्दा अगाडि बनाइएका फिल्म प्रतियोगिताका लागि योग्य हुने छैनन् ।नेपालमा बोलिने जुनसुकै भाषामा बनेका फिल्ममा भने 'सब-टाइटल'को व्यवस्था गरिएको हुनुपर्ने बताइएको छ । अंग्रेजीमा पूरै फिल्म खिचिएको छ भने त्यसलाई नेपाली 'सब-टाइटल' गरेको हुनुपर्नेछ । सहभागी फिल्मलाई युनियनको नेपालस्थित डेलिगेसनले गठन गरेको निर्णायक समूहले मूल्यांकन गर्नेछ र फेस्टिभलको सुरुवातमै विजेताको घोषणा गरिनेछ ।प्रतियोगितामा उत्कृष्ट हुने फिल्मले ५ सय युरो प्राप्त गर्नेछ । प्रतियोगितामा उत्कृष्ट बनेको फिल्म नेपाल युरोपियन फिल्म फेस्टिभलको यो संस्करणमा नै प्रदर्शन पनि गरिनेछ । 