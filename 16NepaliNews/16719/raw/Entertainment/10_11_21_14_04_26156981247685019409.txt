मोरङ — ‘आमा तिम्रो माया कञ्चन पानी जस्तो...’ बोलको गीत ७६ वर्षीय जेबी टुहुरेले गाउँदा शनिबार साँझ विराटनगरको वीरेन्द्रसभा गृहमा भेला भएका दर्शक भावुक बने ।शिरमा भदगाउँले टोपी, सर्टपाइन्ट र इस्टकोटमा सजिएका टुहुरेले अर्को गीत ‘छोराहरू हो, छोरीहरू हो, वीर छोराछोरीहरू...’ गाउँदा तालीले सभागृह गुञ्जियो । उनले ‘बसाइँ हिँड्नेको ताँतीले, बस्नेको मन रुवाउँछ...’ तेस्रो प्रस्तुति दिँदा झोडा फारेर मधेसमा बसाइँ सरेको र त्यसले वन जंगल विनाश भएको सन्देशले उपस्थित सबै दर्शकको मन मुटु छोएको थियो ।२०३०/०३२ सालतिर पैदल हिँडेर पहाडतिर खाद्यान्नलगायत सामग्री बोकेर जाने भरियाहरूको पीडा भरिएको ‘कोसीको पानी सलल..’ गीतले पनि सबैलाई स्तब्ध बनायो । जेबी टुहुरे फाउन्डेसनले ‘जेबी टुहुरेको निरन्तरता भाग ३’ अन्तर्गत टुहुरेको एकल साँझ कार्यक्रमको आयोजना गरेको हो ।उनले ‘दौंतरी सम्झेर...’, ‘पानी चल्दैन रे रगत चल्दछ...’, ‘बरु मेरा छाती...’, ‘विदेशमा मैले...’, ‘जनता सबै...’, ‘उभो लेकमा म जाँदा...’, ‘के दिउँ दाइजो...’ जस्ता गीत गाउँदा दर्शकहरूको आँखा रसाएका थिए । टुहुरेले ‘नयाँ दिन आयो..., ‘आमा दिदी बहिनी हो...’ गीत गाउँदा कार्यक्रममा उपस्थित प्रदेश १ का मुख्यमन्त्री शेरधन राई, सामाजिक विकासमन्त्री जीवन घिमिरेलगायतका व्यक्तिहरू नाचेर साथ दिएका थिए । उनले धामी गीत गाएर दर्शकलाई हँसाए पनि । पञ्चायतकालदेखि गाउँदै आएका ७६ वर्षको वृद्धावस्थामा पनि उनले गाएका कालजयी प्रत्येक गीतहरू सन्देशमूलक छन् । उनको गीतमा परिवर्तनका स्वरहरू मुखरित छन् । वृद्ध टुहुरेको स्वरमा वृद्धअवस्थाको छनक थिएन । जनवादी गायकको परिचय बनाएका उनको स्वरमा परिवर्तनका लागि जोसुकैलाई उत्प्रेरित गर्ने शक्ति थियो । 