काठमाडौँ — अफ्रिकी मुलुकको रहनसहन बुझ्न चाहनेका लागि ‘नेपाल–अफ्रिका फिल्म फेस्टिभल’ उचित थलो हुन सक्छ । शनिबारदेखि राजधानीको जमलस्थित राष्ट्रिय नाचघरमा तीनदिने फेस्टिभल सुरु भएको छ । शिक्षा, विज्ञान तथा प्रविधि मन्त्री गिरिराजमणि पोखरेलले फेस्टिभल उद्घाटन गर्दै सांस्कृतिक आदानप्रदान र ज्ञान निर्माणमा फिल्मले सघाउने बताए । महोत्सवमा नेपालसँगै अफ्रिकी मुलुक केन्या, घाना, इजिप्ट, अफ्रिकालगायत १३ वटा देशका फिल्म देखाइने आयोजक कलेज अफ जर्नालिज्म एन्ड मास कम्युनिकेसनकी अध्यक्ष डा. मञ्जु मिश्रले बताइन् । शनिबार नेपाल, नाइजेरिया, घाना र केन्याका ६ वटा फिल्म प्रदर्शन गरिए । ल्यान्सेलट वडुवा इमासुसेनको निर्देशन रहेको नाइजेरियाली फिल्म ‘इन्भेसन १८९७’ ले तत्कालीन ब्रिटिस सम्राज्यले बेनिन राज्यमाथि आक्रमण गरी त्यहाँको प्राचीन कला, संस्कृतिसँगै नरसंहार गरेको कथा पस्केको थियो । नेपालका तर्फबाट भने पर्यटन बोर्डले बनाएको डकुमेन्ट्री ‘नेपाल : ल्यान्ड अफ डाइभरसिटी’ देखाइएको थियो । त्यस्तै सुमा सापकोटाले निर्देशन गरेको ‘पाखुरे’ मा सहर पसेको छोरो र पर्खिबसेको गाउँले आमा–बुबाको कथा प्रस्तुत गरिएको थियो । त्यस्तै, पहिलो दिन नै केन्याबाट फिलिप्पाको निर्देशन रहेको फिल्म ‘न्यु मुन’, घानाबाट ब्लिट्ज बाजाउलेको ‘द बुरियल अफ कोजो’ र नेपालबाट सिर्जना ताबेबुङको ‘देवकी’ प्रदर्शन गरिए । सांस्कृतिक संस्थानका तर्फबाट पाहुनाको स्वागतका लागि कौरा, मञ्जुश्री, झाँगडजस्ता नेपाली मौलिक नृत्य प्रस्तुत गरिएको फेस्टिभलमा चलचित्र विकास बोर्डका अध्यक्ष केशव भट्टराईले ‘यस्तो महोत्सवबाट संस्कृति मात्र नभई फिल्मी ज्ञान पनि आदान प्रदान हुने’ बताए । नेपालका लागि इजिप्टकी राजदूत इम्यान मोस्ताफा, रुवान्डाका फिल्म फेस्टिभल निर्देशक तथा फिल्म निर्देशक हाकिजमाना पाइर्री, अल्जेरिया फ्रान्सका फिल्म निर्देशक तथा फिल्म फेस्टिभल आयोजक फरिद असद, चिनियाँ चलचित्र निर्देशक डा. योङलगायतले पनि नेपाल आएर महोत्सवमा सहभागी हुन पाउँदा खुसी लागेको बताए ।