(काठमाडौं) — जीवशास्त्रका प्राध्यापक केआर खम्बूले आफ्नो राजनीतिक तथा शैक्षिक जीवनबारे लेखेको स्मरणात्मक पुस्तक ‘छायाँको लस्कर’ मा आफ्ना सहकर्मी प्रधानमन्त्री केपी ओलीसँग अनेक प्रसंगहरू कोट्याएका छन्  । झापा कम्युनिस्ट आन्दोलनका कार्यकर्ता खम्बूको पुस्तकमा तत्कालीन राजनीतिक अभियन्ता मोहनचन्द्र अधिकारी, सीपी मैनाली, केपी ओली, मदन भण्डारी, माधव नेपाल लगायतसँगको स्मरण छ  ।प्रधानमन्त्री निवास बालुवाटारमा बिहीबार साँझ प्रधानमन्त्री ओली र खम्बूकी जीवनसंगिनी शुभलक्ष्मी राईले संयुक्त रूपमा पुस्तक लोकार्पण गरे । प्रधानमन्त्री ओलीको ढिलाइका कारण कार्यक्रम निर्धारित समयभन्दा सवा एक घण्टा पछि सरेको थियो । विमोचनमा खम्बूका सहकर्मी, गुरु, विद्यार्थीहरू पुगेका थिए । जीवशास्त्रअन्तर्गत उभयचर र सरीसृपमा विज्ञ खम्बू दृष्टिविहीन हुन् । ‘पोस्ट डक्टरेट’ को तयारी गर्दा गर्दै उनका दुवै आँखाको ज्योति गुमेको थियो ।प्रधानमन्त्री ओलीले आफूसँगका स्मरण पुस्तकमा दुरुस्त रहेको बताउँदै यी सन्दर्भ जोडिनु आफ्ना लागि प्रेरणादायी भएको सुनाए । ‘भूमिगत कालमा कमजोर होइन दह्रो संकल्पका कारण केपी ओली बद्मास हो, देश र जनताविरुद्ध जाने भो भने पनि उहाँ (खम्बू) ले पत्याउनुहुन्न,’ ओलीले भने, ‘म आफ्नै कालमा परिवर्तन हुन्छ भन्ने भएर आन्दोलनमा लागेको तर प्रधानमन्त्रीको जिम्मेवारीमा पुग्छु भन्ने लागेको थिएन ।’झापा आन्दोलनमा खम्बूको ठूलो योगदान रहेको भन्दै आफूले पूर्णकालीन कार्यकर्ता भएर हिँड्दै नहिँडी अध्ययनमा लाग्न सुझाव दिएको ओलीले स्मरण गरे । लेखक खम्बूले दृष्टि वाचक सफ्टवेयरको सहयोगमा किताब लेखेको बताए । उनी किताब विमोचनको क्रममा पहिलो पटक प्रधानमन्त्री निवास बालुवाटार टेकेका थिए । ‘यो शिक्षा र राजनीतिसँग जोडिएको किताब हो,’ खम्बूले भने, ‘यिनै पात्रहरूका सन्दर्भमा यहाँ लेखेको छु ।’विमोचनमा किताबको टिप्पणी गर्दै जंगब चौहानले यो कृति राजनीतिक र साहित्यिक जीवनको दस्तावेज भएको बताए । ‘वाम राजनीतिमा माले, एमालेको उतार–चढाव र त्यसको प्रभाव यसमा थाहा पाउन सकिन्छ,’ चौहानले भने, ‘यहाँ लेखकले अनुसन्धान गर्दाका विषय, हिमाल, पहाड, तराईका परिवेश, भाषा, समाज, संस्कृति र तत्कालीन मानिसका चिन्तन समेटिएका छन् ।’