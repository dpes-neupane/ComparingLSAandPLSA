(धनकुटा) — पहाडको छुकछुके रेलछुट्यो हजुर रोक्दै नरोकी...रामकृष्ण ढकालले यो गीत गाइरहँदा घडीले मध्यरातको संकेत गरिसकेको थियो । चिसो हावा र छिटपुट वर्षाले धनकुटाको मौसम ठन्डा थियो तर दर्शकले त्यसको पर्वाह नगरी ढकालको गीतमा निरन्तर झुमिरहे । उनका प्रस्तुतिले त्यहाँको माहोललाई खुबै ततायो ।मिस धनकुटाको आयोजकसमेत रहेको मोनाली इन्टरटेन्टमेन्ट एन्ड इभेन्टको आयोजना र लेडी जेसिसको सहआयोजनामा आइतबार रात्रिकालीन कन्सर्टमा धनकुटामा आफ्नो प्रस्तुति दिएका थिए उनले । धनकुटामै उनको यो पहिलो प्रस्तुति थियो । मध्यपहाडी क्षेत्र धनकुटामा रेल कहिले पुग्ला, तर ढकालले पहाडको छुकछुके रेल... गाइरहँदा सयौं उपस्थित दर्शक भने गीतमै गायकसँगै छुकछुकाउँदै नाचिरहेका देखिन्थे । स्थानीय त्रिवेणी माविको प्रांगणमा आयोजित सांगीतिक कार्यक्रममा झुसे दाह्रीजुँगामा देखिएका ढकालले एउटै बसाइमा लगातार आठ गीत पस्किए । उनका अधिकांश लोकप्रिय गीतले धनकुटेली दर्शकलाई लगातार झुमाएको थियो । ‘मन पराउने हजार भेटिन्छन्...’ गाउँदै हजारौं दर्शकमा आफ्नो प्रस्तुति सुरु गरेका गायक ढकालले लगत्तै अर्को चर्चित गीत ‘ओराली लागेको हरिणको चाल भो...’ मा दर्शक साथ पाए । गम्भीर प्रकृतिका गीतमा पनि गाएर र नाचेर साथ दिने दर्शक उल्लेख्य देखिन्थे । ‘माया गर्नेको चोखो माया पनि देखियो...’ र ‘चरीले त छाडेर गइहाली...’ जस्ता कर्णप्रिय गीत पनि उनका प्रस्तुतिमा परे ।साँझ अबेर सुरु भएको सांगीतिक कार्यक्रममा स्थानीय कलाकारपछि ढकालको पालो आउँदा रात छिप्पिसकेको थियो । उनले केही रोमान्टिक गीत पनि प्रस्तुत गरे । ‘रैछौ रनै पर्नि छक्कै परे मै पनि...’ बोलको गीतमा ननाच्ने दर्शक सायदै भेटिए । कतिपय दर्शक त मञ्चमा पुगेरै ढकालको गीतमा नाचिरहे । एकपछि अर्को गर्दै मञ्चमा नाच्ने दर्शकको भीड नै लाग्यो । ‘हात समाई घुम्न जाऊँ...’ र ‘छिटको गुन्यू तिमीले लगाउँदा...’ जस्ता लोकप्रिय गीतको प्रस्तुतिबाट पनि गायक ढकालले दर्शकको मन जितेका थिए । पछिल्लो समय नयाँ गीतको तयारीमा जुटेको उनले बताए । त्यस्तै, ठट्यौलो शैलीमा नाच्दै गाउन सिपालु गायिका ज्योति मगरले पनि धनकुटामा सांगीतिक प्रस्तुति दिएकी छन् । खचाखच दर्शकको उपस्थिति देखेपछि रोमान्टिक शैलीमा मुक्तक मिसाउँदै केही चर्चित गीत गाइन् । पहिलोपटक धनकुटा पुगेकी उनले आफ्ना चर्चित गीत ‘उही मुलाको सिन्की उही मुलाको चाना...’ बोलको गीतबाट दर्शकलाई जुरुक्कै उचाल्ने गरी प्रस्तुति दिइन् । उनले गाइरहँदा रातको १२ बजिसकेको थियो । दर्शक भने उनका गीत र हाउभाउसँगै मजा लिरहेका थिए । रामकृष्ण ढकाल र ज्योति मगरसँगै गायक दीपक बराइली, जिना रसाइली, समीर विक, नारायण विकलगायत स्थानीय कलाकारले गीत गाएका थिए ।