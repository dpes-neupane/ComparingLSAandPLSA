काठमाडौँ — स्वयम्भूमा 'हिम्मत २'को सुटिङ हेर्नेको भीड बाक्लिँदै थियो । अभिनेता विराज भट्ट फाइट सिनको तयारीमा व्यस्त थिए । दिदीहरुसँग घुम्न हिँडेकी भगवती खड्का पनि सुटिङ हेर्नेको भीडमा मिसिइन् ।राजेश हमालका एक्सन हेर्दै हुर्केकी भगवतीलाई विराजको फाइटले बाँध्यो । निर्माण टिमलाई त्यहीबेला एकजना महिला फाइटरको आवश्यकता रहेछ । त्यतिकैमा उत्तम केसीको आँखा भगवतीमा पर्‍यो । अग्लो कद, मजबुत शरीर भएको भगवतीलाई उत्तमले सोधे- 'फिल्म खेल्छौ?'राजेश हमालबाट प्रभावित भएर सिकेको किक फिल्ममा प्रयोग हुने, अभिनयको भोक पनि मेटिने देखिएपछि भगवतीले भनिहालिन्, 'खेल्नी नि' । त्यसपछि त उनी अचानक सुटिङ हेर्ने दर्शकबाट कलाकार बनिन् । एक्सन कलाकार । सुटिङ भइरहेको दृश्यमा भगवतीले विराजलाई मुक्का हान्नुपर्ने दृश्य थियो । उनले निर्देशन अनुसारकै एक्सन भूमिका गरिन् ।छोटो एक्सन भूमिकाबाट भगवतीले फिल्ममा इन्ट्री गरिन् । यो २०६४ को कुरा हो । रामेछापबाट भर्खरै काठमाडौं प्रवेश गरेकी थिइन् भगवती । पद्मकन्यामा आइए पढ्दै थिइन् । सानैदेखि कलाकार बन्ने सपना बुनेकी भगवती एक्सन कलाकार बन्न पाउँदा दंग भइन् । त्यसपछि अलि लामो दृश्यको फिल्म पाइन् 'प्रतिकार'मा । यो भोजपुरी फिल्म 'हम हे हिरो हिन्दुस्तानी'को नेपाली भर्सन थियो । 'अलि लामो सिन चाहिँ बलिउड कलाकार शक्ती कपुरसँग गर्न पाएँ । रेखा थापा अनि विराज भट्टको पनि अभिनय थियो' फिल्म यात्रा संस्मरण गर्दा भगवतीको अनुहार उज्यालियो ।'प्रतिकार'पछि महिला एक्सनमा भगवतीको माग बढ्न थाल्यो । प्राय: फिल्ममा उनी नकरात्मक भूमिका गर्थिन् । 'प्रतिकार'पछि 'अर्जुनेदेव', 'मस्ती', 'प्लान', 'मेरो बेस्टफ्रेन्ड', 'नबोले नि हाँसीराखन' लगायतका फिल्ममा एक्सन अवतारमा भूमिका निभाइन् । फिल्ममा एक्सन गर्दै जाँदा उनको भेट योगेन्द्र श्रेष्ठसँग भयो । योगेन्द्रले उनलाई फिल्मी फाइट सिक्न हौस्याए ।'तिमी खत्रा रहिछौ । तिम्रो किक पनि खत्रा जाँदो रहेछ । फाइट सिक, यसमा तिम्रो भविष्य छ भन्नुभयो,' उनी सम्झिन्छिन्, 'पहिलादेखि नै म राजेश हमालको फ्यान थिएँ । कतिले मलाई राजेश हमाल भनेर पनि जिस्काउनु हुन्थ्यो । अनि राजेशजस्तै हुन्छु भनेर सानैदेखि फाङ हान्थें, किक हान्ने अभ्यास गर्थें । त्यसैले मलाई पनि फिल्मी फाइट सिक्न मन लाग्यो ।' त्यसपछि योगेन्द्रकै स्टार एकेडेमीमा साढे दुई वर्ष एक्सन सिकिन् भगवतीले । त्यहाँ डान्स पनि सिकिन् । त्यसपछि टेलिश्रृङ्खला 'आम्मै', 'भूँइचालो', 'जिरेखुर्सानी', 'हिजोआजका कुरा', 'रिसाएनी माफ'मा अभिनय गरिन् । 'ब्ल्याक नाइट'मा मुख्य अभिनेत्रीकै भूमिका पाइन् । त्यसमा बाइक स्टन्टसमेत गरिन् । त्यसपछि उनले 'हिम्मतवाली', 'रामप्यारी'मा रेखा थापासँग, 'हवालदार सुन्तली'मा शिल्पा पोखरेलसँग एक्सन गरिन् । पछिल्लो समय उनी 'मिस्टर भर्जिन'मा पनि देखिएकी थिइन् । दर्जन बढी फिल्म गर्दा पनि भगवतीले खोजेको चर्चा फिल्मले दिएन । उनको चर्चा फिल्मकर्मीबीच सीमित भयो । उनीसँग एक्सन गर्ने अभिनेत्री रेखा, शिल्पाझैं दर्शकको नजरमा पर्न सकिनन् । त्यसपछि उनले रेस्लिङ्गतिर आफ्नो कदम चालिन् । 'पारिश्रमिक पनि राम्रो थिएन । पकेट खर्च मात्र पुग्थ्यो । त्यति फिल्म गर्दा पनि मेरो चर्चा भएन । त्यही भएर रेस्लिङतिर लागें,' भगवती सुनाउँछिन् । पहिलो महिला रेस्लर भगवती खड्काभवगतीको शरिरको बनोट देखेर प्राय: ले भन्थे, 'रेस्लिङ गर्नेको जस्तो शरीर छ । रेस्लिङतिर जाउ ।' उनको मजबुत शरीर देखेर त्यो बेला नेविसंघकी नेतृ स्वस्तिका पोख्रेलले उनलाई भरत्तोलनको ट्रेनिङमा पठाएकी थिइन् । १ महिनाको ट्रेनिङपश्चात १३५ किलो उठाएर तेस्रोसमेत भएकी थिइन् उनी । भरत्तोलन खेल्दा उनको हातमा समस्या देखियो । सबैले रेस्लिङतिर जान आँट दिन्थे । उनलाई सुरुमा त रेस्लिङ भनेकै थाहा थिएन । गुगल गरेर थाहा पाइन् । त्यसपछि भने उनलाई पनि मनभित्र रेस्लिङ 'खेलुँ खेलुँ' भयो । त्यतिखेर खासै रेस्लिङमा महिला थिएनन् । तर, उनले पहिलो नेपाली रेस्लर हिमालयन टाइगर (भरत विसुराल) बारे भने सुनेकी थिइन् । हिमालयन टाइगरसँग भेट्ने अवसर खोज्न थालिन् । एक दिन प्रज्ञा भवनमा गाइजात्राको कार्यक्रममा हिमालयन टाइगरलाई भेटिन् । आफ्नो रहर टाइगरसामु राखिन् । नम्बर दिँदै टाइगरले गुर्जुधारामा रेस्लिङ सिक्न बोलाए । २०६९ बाट उनले हिमालयनसँग रेस्लिङ सिकेकी हुन् । टाइगरसँग १ महिना ट्रेनिङ गर्नासाथ अर्घाखाँचीमा अमेरिकन रेस्लर 'द ग्रेट चिन्ने'सँग रेस्लिङ खेलेर पहिलो प्रथम महिला रेस्लरको रुपमा चर्चा कमाइन् । 'जे भए नि म रेस्लिङबाट चिनिए नि त । अब यो क्षेत्रलाई कसरी छोड्न सक्छु । मैले अरुका लागि पनि सुरुवात गरिदिनुपर्छ भन्ने भयो । त्यसैले यसलाई नै अगाडि बढाएर हिँडें,' भवगती सुनाउँछिन् । भगवतीले बुटवल, काठमाडौं हुँदै सबै रेस्लिङमा भीड्दै आएकी छिन् । भारतबाट त्रीपल थ्रेट जितेर आइन् । रिङमा भारतीय दुईजना र एक अफ्रिकनलाई हराएपछि झनै भवगती महिला रेस्लरको रुपमा स्थापित हुँदै आइन् । रेस्लिङ सिक्न निकै गाह्रो थियो भगवतीलाई । तालिम गर्ने ठाउँमा उनी एक्ली महिला हुन्थिन् । रेस्लिङ सिक्ने अन्य पुरुषहरु उनलाई अपशब्द प्रयोग गर्थे । शरीरका संवेदनशील अंगमा हिर्काउँथें । मजाक उडाउँथे, जिस्काउँथे । उनी ती सब सहन्थिन् रेस्लिङकै लागि । बीचमा तालिम नै छोड्ने निर्णय गरेकी थिइन् । तर रेस्लिङ गुरुले उनलाई निरन्तरता दिन आँट दिन्थे । अरुले दबाएको भगवती पनि कहाँ सहन सक्थिन् र ! 'त्यही त हो । एकजना मात्र महिला भएर हेप्थे । जहाँ पायो त्यहीँ हान्थे,' उनी सुनाउँछिन्, 'त्यही त हो । म एक्लै भएर हेप्थे । जहाँपायो त्यहीँ हिर्काउँथे,' उनले ट्रेनिङका दु:ख सुनाइन्, 'मलाई त्यसरी डोमिनेट गरेको मनपर्दैन । गाह्रो थियो ट्रेनिङ गर्न । कसैले सपोर्ट गरेन ।' रजश्वला हुँदा तालिममा भगवतीलाई गाह्रो हुन्थ्यो । शरीरमा चोट लाग्ला भन्ने पनि पीर हुन्थ्यो । रेस्लर बनेरै छोड्ने अठोट बोकेकी भगवतीका सामु ती दु:खले फरक पारेन । 'अनुहारमा चोट लाग्ला भन्ने चिन्ता पनि हुन्छ । खेलहरु खेल्दा धेरै चोट लाग्छ नि,' उनले आफ्नो कुइनोछेउ लागेको चोटको खत देखाउँदै भनिन्, 'विदेशमा त राम्रो रिङ हुन्छ । रिङ बाहिर लड्दा पनि फम हुन्छ । तर हाम्रो त रिङ कहिले बालुवा त कहिले कस्तो ठाउँमा राखेर खेलाउँछ'। अन्य महिलालाई तालिम रेस्लिङको माध्यमबाट देशलाई विश्वमा चिनाउने सपना लिएर २०७१ मा भवगतीले नेपाल रेस्लिङ फाउन्डेसन खोलिन् । आफ्नो सुन बेचेर अफिसमा लगानी गरेको भवगती दाबी गर्छिन् । २०७४ देखि शान्तिनगरमा जग्गा भाडामा लिएर अफिस खोलेकी छिन् । 'मलाई जस्तो गाह्रो अरुलाई नहोस् । महिलालाई रेस्लिङ सिकाउन महिला नै होस् । पेसागत हिसाबले अगाडि बढाउने सोच छ यसलाई,' उनी सुनाउँछिन्, 'मेरो सपना भनेको ७७ जिल्लामा रेस्लिङ सो गर्ने हो । डब्लुडब्लुईमा हामी खेल्नी नभए हाम्रो विद्यार्थी तयार पारेर त्यहाँ पुर्‍याउने लक्ष्य छ । रेस्लिङकै लक्ष्य बोकेर विश्वलाई चिनाउने लक्ष्य छ ।' महिलालाई आत्मसुरक्षा गर्न योभन्दा राम्रो खेल नरहेको तर्क गर्छिन् भगवती । 'आत्मसुरक्षा गर्न सबैभन्दा राम्रो त रेस्लिङ नै हो । यसमा विभिन्न लक हुन्छ के । जुन लगायो भने मान्छे उठ्नै गाह्रो पर्‍यो । त्यसैले सबै महिलाले रेस्लिङ सिक्न जरुरी छ,' उनले भनिन् । हुन त उनले यो क्षेत्रमा धेरै महिलालाई भित्र्याएकी छिन् । तर उनीहरु यसमा सक्रिय छैनन् । उनले ल्याएको अस्मिता सुनुवार 'जुरेली' अहिले रेस्लिङमा सक्रिय छिन्, चर्चित छिन् । अहिले उनले २ वटा रिङमा ३५ जना महिलालाई रेस्लिङ तालिम प्रशिक्षण दिँदैछिन् । ३० वर्षिय भगवती महिलाहरु रेस्लिङमा सक्रिय रहनु पर्ने बताउँछिन् । 'हामी महिला सबै क्षेत्रमा अगाडि आउनुपर्छ । महिला राष्ट्रपति हुनुपर्छ । महिला पाइलट हुनुहन्छ । रेस्लिङमा पनि महिला आउनुपर्छ । आत्मसुरुक्षाको लागि रेस्लिङमा आउनुपर्छ,' उनले सुनाइन् । रियल फाइटरलाई लड्न लगाइन्छ फिल्ममा अस्मिता सुनार 'जुरेली'पाँचवटा फिल्ममा एक्सन गरिसकेकी रेस्लर अस्मिता सुनार 'जुरेली'ले पछिल्लो समय 'जाइरा'मा अभिनेत्री नम्रता श्रेष्ठसँग अभिनय गरिन् । उनी फाइटरकै भूमिकामा थिइन्। फिल्ममा उनको त्यति ठूलो भूमिका पनि थिएन । जुरेली एक्सनमा वास्तविक फाइटरलाई स्थान दिनुपर्ने तर्क गर्छिन् । 'जाइरामा रियल फाइटर म थिएँ । तर, मलाई चाहिँ लड्न लगाएर उनीहरुलाई विजेता देखाइयो । रियल फाइट गराएको भए तिनीहरु मसँग सक्दैन थियो । तर, जानीजानी लड्नु पर्‍यो,' उनले आफ्नो दुखेसो पोखिन्, 'नेपालमा खेलकुद खेलिरहेका व्यक्तिले एक्सन भूमिका पाउँदैन । सामन्यतया रेखा थापा, नम्रता श्रेष्ठ, आँचल शर्मा, प्रियंका कार्कीले एक्सन गरिरहेका हुन्छन् । उनीहरुले एक्सनको 'ए' पनि जानेका हुँदैनन् । हामी त खेलाडी हो, हामीलाई थाहा हुन्छ नि एक्सन कसरी गर्नुपर्छ, किक कसरी हान्नुपर्छ ।' खेलाडी महिलालाई एक्सन फिल्ममा प्लेटफर्म नदिँदा यसमा महिलाहरु पछाडि परेको जुरेली बताउँछिन् । ६ वर्षदेखि रेस्लिङमा सक्रिय रहेकी जुरेली यसअघि 'भुलभुलैया'मा बच्चा अपहरणकारीको देखिएकी थिइन् । २२ वर्षिया जुरेलीले प्रदर्शनको तयारीमा रहेको फिल्म 'कोपिला'मा अभिनय गरेकी छिन् । म्यूजिक भिडियोमासमेत सक्रिय रहेकी जुरेली आफूलाई द्वन्द्वात्मक भूमिका गर्न सहज लाग्ने बताउँछिन् । 'आफू खेलकुदकै भएर होला । एक्सनबाहेक अरु काम गर्न अप्ठ्यारो लाग्छ। एक्सन गर्नुपर्‍यो भने सजिलो हुन्छ,' हाँस्दै सुनाइन् । 'हवलदार सुन्तली'मा फाइटरकै भूमिका गर्दा भगवतीसँग उनको भेट भयो । त्यतिबेलासम्म उनी रंगशालामा जिम्न्यास्टिक खेल्थिन् । जुरेली अहिले महिला रेस्लिङमा चर्चित नाम हो । १६ वर्षकै उमेरमा उनले हिमालयन टाइगरसँग रेस्लिङको तालिम लिएकी थिइन् । हिमालायन टाइगरले नै उनलाई जुरेलीको उपनाम दिएका हुन् । 'गुरुले जुरेलीजस्तै छौ, रेस्लिङ खेल्न सक्छौ भनेर मलाई भन्नुभयो पहिलो दिन । त्यसपछि मलाई सबैले जुरेली भनेरै बोलाउनुभयो । मैले पनि आफ्नो नाम परिवर्तन गर्ने सोचिनँ,' उनी सुनाउँछिन् । जुरेलीका दाई दिनेश सुनार पनि पार्कर खेलाडी हुन् । उनले पार्कर खेलेर पाँचपटक गिनिज वोर्ल्ड रेकर्ड बनाइसके । हालै स्नातक पढाई सकेकी जुरेली रेस्लिङसँगै एक्सन फिल्महरुमा अभिनय गर्न रुचाउँछिन् । महिलालाई पत्याउँदैनन् किरण दाहालरंगशालामा कराँतै सिक्दै गर्दा किरण दाहाल गुरुहरुलाई आफूलाई पनि काममा साथै लैजान अनुरोध गर्थिन् । तर गुरुहरुले आवश्वसन मात्र दिन्थे । २०५७ तिर कोही महिलालाई सँगै लिएर हिँड्न गुरुलाई पनि गाह्रो हुन्थ्यो । समाजले कुरा काट्थे । त्यसै समयमा रंगशालामा किरणले योगेन्द्र श्रेष्ठलाई भेटिन् । योगेन्द्रलाई आफूलाई पनि फिल्ममा काम गर्ने मन भएको बताइदिइन् । त्यसपछि योगेन्द्रसँग स्टार एकेडेमीमा ३ वर्ष द्वन्द्व निर्देशन सिकिन् किरणले । ३० जना केटासँगै द्वन्द्व सिक्ने समूहमा किरण एक्लै महिला हुन्थिन् । 'गुरु मलाई काममा लैजानु न भन्दा हुन्छ भन्नुहुन्थ्यो । तर लग्नु हुन्थेन । त्यो बेला समाजले कुरा काट्ने डर हुन्थ्यो । अनि त्योबेला मलाई छोरी भएर किन जन्मेछु भन्ने लाग्थ्यो,' किरण पुराना दिन सम्झन्छिन् । बिस्तारै स्टार एकेडेमीमा पढाउन पनि थालिन् । योगेन्द्रको सहायक भएर उनले सौगात मल्ल, निशा अधिकारी, नवल खड्का, नम्रता श्रेष्ठ, दयाहाङ राईलगायतका पुराना कलाकारलाई सिकाइन् । पर्दामा देखिरहेका कलाकारलाई सुरुमा त कक्षा लिन डराउँथिन् किरण । तर, बिस्तारै उनको डर पनि हराउँदै गयो । २ वर्षभन्दा बढी फिल्मका कलाकारलाई द्वन्द्व सिकाए पनि किरणले फिल्ममा काम गर्ने अवसर पाइरहेकी थिइन् । कतिले उनलाई फिल्ममा निर्देशन थाल्न नै सुझाउँथे । तर, उनले त्यो मौका पाइरहेकी थिइनन् । त्यसपछि उनले योगेन्द्रलाई आफूलाई फिल्ममा द्वन्द्व निर्देशन गर्ने इच्छा रहेको सुनाइन् । त्यसपछि योगेन्द्रले उनलाई केही फिल्ममा सहायक भएर काम गर्न लगाए । उनले 'लुट'बाट सहायक द्वन्द्व निर्देशकको रुपमा काम थालिन् । त्यसपछि 'छड्के', 'अभियुक्त', 'पद्मिनी'लगायतका ७ भन्दा बढी फिल्मा योगेन्द्रको सहायक भएर काम गरिन् । त्यसपछि वीरेन्द्र हमालको फिल्म 'सारांक'बाट उनले आफैले द्वन्द्व निर्देशन थालिन् । त्यसपछि किरण पहिलो महिला द्वन्द्व निर्देशकको रुपमा चिनिइन् । 'पहिलासम्म त एक्सन कट योगेन्द्र गुरुले नै भन्नुहुन्थ्यो । आफैंले निर्देशन गर्न गाह्रो भएको थियो सुरुमा । क्यामेरा एंगल सिक्दै गएँ । यसरी नै अगाडि बढ्नुपर्छ भन्ने भयो,' आफ्नो अनुभव सुनाउँछिन् किरण । 'सारांक'मा सुवर्ण खड्का, आकाश श्रेष्ठ, निराजन शर्मा, निरज कार्कीलाई, सन्दीप योञ्जनलाई उनैले एक्सन निर्देशन गरेकी हुन् । २०६३ देखि किरणले द्वन्द्व निर्देशन थालेकी हुन् । त्यसपछि माधवराज खरेलको 'कुइनेटो'मा द्वन्द्व निर्देशन गरिन् । 'त्यसमा टिपिकल गाउँले फाइट थियो,' उनी सम्झिन्छिन् । त्यसपछि 'तरंग'मा काम गरिन् । पछिल्लो समय उनले 'बाह्रमासे'मा द्वन्द्व निर्देशन गरिन् । तर, फिल्ममा द्वन्द्व निर्देशनको क्रेडिट शंकर महर्जनलाई दिइयो । उनले निर्मातालाई त्यसबारे सोधेकी पनि थिइन् । निर्माताले गल्ती भएको भन्दै कुरालाई टारिदिए । यस्तै व्यवहारले यो क्षेत्रमा महिलालाई गाह्रो हुने गरेको तर्क गर्छिन् किरण । 'खास त्यसमा काम चाहिँ मैले गरेको हो । शंकर पनि सहयोगको लागि आउनु भएको थियो, फिल्ममा नाम चाहिँ उसको राखिदिएको रहेछ । निर्माताले नाम त दिएको हो । गल्ती भएछ भनेर भन्नुभयो । छोरी मान्छेले काम गर्न सक्दैन भनेर हो कि नाम पनि मिस्टेक गर्नुभयो,' किरण सुनाउँछिन् । अहिले पनि महिलालाई द्वन्द्व निर्देशनमा गाह्रो हुने गरेको किरणको अनुभवले भन्छ । किरणको हातमा खासै प्रोजेक्ट छैन । फिल्मको सुटिङ भइरहँदा उनलाई धेरै फिल्महरुको अफर आयो । तर ती सबमा काम गर्ने समय जुटाउन सकिनन् । त्यसैकारण पनि हातमा प्रोजेक्ट नभएको बताउँछिन् किरण । तर, किरणलाई अझै यही क्षेत्रमा सक्रिय हुनु छ । यद्यपि निर्माताहरु महिलालाई द्वन्द्व निर्देशनमा विश्वास गर्न अप्ठायरो मान्छन् । 'अब छोरी मान्छे कस्तो काम गर्छ होला भनेर सुरुवामा पत्याउन गाह्रो छ,' उनी सुनाउँछिन् । किरण अहिले पनि द्वन्द्व निर्देशनमा संघर्षरत नै छिन् । 'काम गराईको हिसाबले यही क्षेत्रमा सक्रिय छु । दुख भनेको केही दिनलाई त हो, एकदिन लक्ष्यमा पुगिहाल्छु,' उनी बुलन्द सुनिइन् । सर्लाहीको लालबन्दीमा जन्मेकी किरण घरकी जेठी छोरी हुन् । सानैदेखि खेलकुदमा लगाव राख्ने किरणलाई पहिला त परिवारले साथ दिएनन् । त्यसकारण बीचमा कराँते खेल्न छोडिन् । तर काठमाडौं आएपछि फेरि रंगशालामा कराँते सिक्न थालिन् । अहिले उनको परिवार पनि सकरात्मक भएका छन् । यसबीच किरणले 'द मोमेन्टमा' र 'चिरायु फिल्म प्राली'मा द्वन्द्वका कक्षा लिइन् । ३५ वर्षिया किरणले एसएलसीको पढाई पूरा गरेकी छिन् । आगामि वैशाखमा उनी दुई फिल्ममा द्वन्द्व निर्देशन गर्दैछिन् । उनी कराँतेकी ब्ल्याक बेल्ट हुन् । महिलालाई समाजले कमजोर ठाने पनि आत्मबल बलियो बनाउनुपर्ने तर्क गर्छिन् किरण । 'हो समाजले महिलालाई कमजोर मान्छ। तर हामी छोरी मान्छे, कमजोर छु भन्दै बस्यो भने केही हुँदैन तर म अघि बढ्छु भनेर हिँड्यो भने अवस्य गन्तव्य भेटिन्छ,' उनले सुनाइन् । 