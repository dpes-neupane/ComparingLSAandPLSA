पछिल्लो समय चर्चित व्यक्तिहरुका जीवनमाथि फिल्म बनाउने क्रम बलिउडमा बढिरहेको छ । पहिले नै चर्चित व्यक्तिका बारे फिल्म बनाउँदा व्यवसायिक हिसाबले पनि सुरक्षित हुने ठानेर यस्तो क्रम बढेको बजार विश्लेषकहरु बताउँछन् । खासगरी खेल क्षेत्रका व्यक्तिको जीवनमा फिल्म बन्ने गरेका छन् । प्रदर्शनको क्रममा रहेका ब्याडमिन्टन खेलाडी साइना नेहवाल र क्रिकेटर कपिल देवको जीवनमाथि बनेका फिल्महरु यसका उदाहरण हुन् ।मंगलबार यस्तै एक बायोपिकको ट्रेलर रिलिज गरियो जसमा कंगना रनावतले मुख्य भूमिकामा अभिनय गरेकी छन् । सोमबार मात्रै घोषणा गरिएको भारतको राष्ट्रिय फिल्म अवार्डमा उत्कृष्ट अभिनेत्री घोषित कंगनाले 'थलाइवी' नामक यो फिल्ममा अभिनेत्रीबाट राजनीतिज्ञ बनेकी जयललिताको भूमिकामा अभिनय गरेकी छन् । ट्रेलर कंगनाको जन्मदिन पारेर मंगलबार रिलिज गरिएको हो ।विजयले निर्देशन गरेको फिल्ममा कंगनासँगै अरविन्द स्वामी, प्रकाश राज, जीसु सेनगुप्ता र भाग्यश्रीको अभिनय छ । ट्रेलरमा जयाको फिल्मी जीवन र राजनीतिमा प्रवेश तथा तमिलनाडुको राजनीतिमा उनको पकडका झलकहरु देखाइएको छ । सन् १९८४ मा इन्दिरा गान्धीसँग संसदमा उनले गरेको संवादको दृश्य पनि ट्रेलरमा अटाइएको छ । ६ पटकसम्म तमिलनाडुको मुख्यमन्त्री रहेकी जयललिताको भूमिकामा अभिनय गर्न कंगनाले २० केजी तौल बढाएको समाचारहरुमा बताइएको छ ।