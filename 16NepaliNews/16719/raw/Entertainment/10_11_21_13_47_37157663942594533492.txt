काठमाडौँ — लोकपरम्पराभित्र जुनसुकै भूगोलमा रहेका जात, जाति, भाषा, भाषी समुदायको जीवनचर्या पर्छन् । त्यसलाई लोकजीवन भनेर व्याख्या गरिन्छ । समय सन्दर्भ फेरिएजसरी जीवनचर्या बदलिन्छ । बदलिने घुम्तीचाहिँ निकै लामो हुन्छ । विज्ञको ठम्याइमा नेपाली लोकजीवनलाई खोतलखातल गर्ने निकाय लामो समयदेखि सुस्ताएको छ ।वाङ्मय शताब्दी पुरुष सत्यमोहन जोशीको ठम्याइमा २०२७ सालयता औपचारिक रूपमा अध्ययन, अनुसन्धानका निम्ति विज्ञलाई खटाइएको छैन । ‘खट्ने मान्छेको अभावले होइन, दूरदृष्टिको अभाव खड्किएको छ,’ परिवर्तनशील समयको चापलाई रोक्न नसकिने उल्लेख गर्दै उनले भने, ‘घरको चुलामा आगो बल्न छोड्यो, ढिकीमा चिउरा कुट्न छाडे । यी र यस्तो हाम्रो संस्कृतिमा धब्बा लाग्दै गयो । हाम्रा पुर्खा सयौं वर्ष लगाएर आर्जन गरेको सीप, ज्ञान, परम्पराहरू भावी पुस्तालाई कम्तीमा संग्रहालय बनाएर र साहित्य लेखेर साँच्न जरुरी छ ।’नेपाली लोकवार्ता तथा संस्कृति समाजले गरेको सातौं अन्तर्राष्ट्रिय लोकसंस्कृति सम्मेलनका प्रमुख वक्ता जोशीले उक्त अभिव्यक्ति दिएका हुन् । ‘आजभोलि पैसा कमाउने धुनमा हाम्रो लोकसंस्कृतिमा केही विकृति आएको छ तर यथार्थ जनजीवनको खोजी हुनसकेमा सांस्कृतिक विविधता र वैभव जोगिन्छ,’ राज्य पक्षबाट भौगोलिक रूपमा सांस्कृतिक अध्ययन अनुसन्धान हुन नसकेको उल्लेख गर्दै संस्कृतिविद् जोशीले भने, ‘प्रज्ञा प्रतिष्ठानले २०२७ सालमा मेरो अगुवाइमा कर्णालीको लोकसंस्कृतिबारे स्थलगत अध्ययन, अनुसन्धान गरायो । हामी पाँच जनाको टोलीले त्यही कृतिबाट मदन पुरस्कारसमेत पायौं तर त्यसयता राज्य पक्षबाट लोकसंस्कृतिबारे गहन अध्ययन कार्य हुन सकेको छैन ।’संस्कृतिविद् जोशीको उक्त संवादले सम्मेलनमा सहभागी नेपाल प्रज्ञा प्रतिष्ठान लोकवार्ता विभाग प्रमुख डा. देवी नेपाल झस्किएका छन् । ‘सम्मेलनमा सहभागी १० देशका झन्डै ९० वटा कार्यपत्र सुनियो,’ तीनदिने सम्मेलनको समापनमा उनले भने, ‘बहुजाति, बहुभाषी, बहुसांस्कृतिक मुलुक नेपालको लोकसांस्कृतिक विविधतालाई अध्ययन, अनुसन्धान गर्ने हो भने मजाले सय वर्ष खान पुग्ने रहेछ । प्रज्ञा–प्रतिष्ठानले सकेसम्म लोकसंस्कृति अध्ययन, अनुसन्धान योजनाबद्ध कामको थालनी गर्नेछ । देशका विश्वविद्यालयमा समेत लोकवार्ता विषय छुट्टै पठनपाठन गर्न/गराउन जरुरी छ ।’लोकवार्ता समाजका उपाध्यक्ष प्रा. अभि सुवेदीले स्नातकोत्तर तह अध्यापनका निम्ति पाठ्यक्रम तयार पारेको तर त्रिभुवन विश्वविद्यालयले बेवास्ता गरेको गुनासो पोखे । ‘हामीले चरणबद्ध ढंगले स्नातकोत्तर तहका निम्ति लोकवार्ता विषयको पाठ्यक्रम निर्माण गरेका छौं,’ सुवेदीले भने, ‘तर सम्बन्धित विश्वविद्यालयका पदाधिकारीले बुझ्न नसक्दा कार्यान्वयनमा आउन सकेन । समय कटनीको कामझैं भएको छ ।’ समाजका अध्यक्ष संस्कृतिविद् तुलसी दिवसले भने लोकवार्ताको अवधारणा बदलिएको उल्लेख गरे । ‘लोकसंस्कृति, लोकजीवन भनेको विगत मात्र होइन, वर्तमान र भविष्य पनि हो,’ उनले भने, ‘लोपोन्मुख परम्परालाई लेख्य परम्पराको विकास गर्दै छौं । युवा पुस्ताको सहभागिता बढ्दो छ ।’सम्मेलनमा सहभागी मुम्बई विश्वविद्यालय लोककला एकेडेमीका प्राध्यापक प्रकाश खड्गेले लोकवार्ता सम्मेलनले विश्व भ्रातृत्व कायम गर्ने बताए । ‘लोकवार्ता सम्मेलनले जनतालाई एकै ठाउँमा ल्याउने काम गर्छ,’ उनले भने, ‘नेपाल–भारत सम्बन्ध प्रगाढ तुल्याउन महाराष्ट्रमा रहेको हाम्रो युनिभर्सिटी सहकार्य गर्न तयार छ ।’ विविध जात, जाति, भाषा, भाषीको संस्कार, परम्परा, जनजीवनको संरक्षण, संवर्द्धन गर्नसके मात्र सरकारले घोषणा गरेअनुसार ‘समृद्ध नेपाल, सुखी नेपाली’ नारा सार्थक हुने उल्लेख गरे ।