काठमाडौँ — पर्वतीय विषयवस्तुमा आधारित फिल्महरुको काठमाडौं अन्तर्राष्ट्रिय पर्वतीय फिल्म महोत्सव (किम्फ) १७ औं संस्करण बुधबारदेखि सुरु भएको छ ।बुधबार राजधानीको सभा गृहमा महोत्सवका निर्णायकहरु अस्मिना रञ्जित, ग्याब्रियला कुहृन, जेक्यु ली र आयोजक हिमाल एसोसिएसनका वसन्त थापाले संयुक्त रुपमा किम्फको पोस्टर सार्वजनिक गर्दै घन्टी बजाएर महोत्सवको उद्घाटन गरे ।पछाडि पारिएकाहरुको आवाज’नारासहित आयोजित महोत्सवको उद्घाटनमा निर्देशक एन्टोनेलो पाडोवानोको ‘द एसेन्ट अफ एभरेस्ट फिल्म प्रदर्शन गरिएको थियो । एडमन्ड हिलारीको शताब्दी वर्षको अवसर पारेर प्रदर्शन गरिएको ५३ मिनेटको फिल्ममा सन् १९५३ मा नेपालका तेन्जिङ नोर्गे शेर्पा र न्युजिल्यान्डका हिलारीले पहिलो पटक सगरमाथा आरोहणको दृश्यहरु समावेश गरिएको छ ।उद्घाटन समारोहमा किम्फका अध्यक्ष वसन्त थापाले १७ औं संस्करणसम्म आइपुग्दा किम्फ तन्नेरी भएको बताए । यसपटक २९ देशका ७९ वटा फिल्महरू प्रदर्शन गर्न लागिएको छ ।महोत्सव निर्देशक रम्यता लिम्बूले यसपटक १७ वटा फिल्म प्रतिस्पर्धात्मक र ३२ फिल्म गैर–प्रतिस्पर्धात्मक खण्डमा समावेश भएको बताइन् । नेपाल पानोरमाअन्तर्गत १४ वटा फिल्म देखाइने छन् । बुधबार देखाइएको फ्रान्सका निर्देशक अरोरी लरेन्टको ५२ मिनेट लामो ‘ग्राउलिङ माउन्टेन’फिल्मले नेपाली समाजमा हेभी मेटल गीतको विकास र अवस्थाको चित्रण गरेको छ । अष्ट्रेलियाका कलानी गाकोनले निर्देशन गरेको ८० मिनेट लामो ‘जर्नी टु द सेन्टर अफ द हर्ट’ फिल्ममा आप्रवासी नेपालीको समस्या र वेदना समेटिएका थियो ।महोत्सवलगत्तै विश्व वन्यजन्तु कोष (डब्लूडब्लूएफ) को हिउँ चितुवा संरक्षणसम्बन्धी स्टोरी टेलिङ कार्यक्रम आयोजना गरिएको थियो । महोत्सवमा फ्रेन्च नागरिक डेनिस पौलद्वारा खिचिएका नेपालका ४० वर्ष पुराना तस्बिरहरू प्रदर्शनीमा राखिएका छन् ।महोत्सवको अन्तर्रार्ष्ट्राय प्रतिस्पर्धामा पहिलो, दोस्रो र तेस्रो हुनेले क्रमशः २ लाख, १ लाख ५० हजार र एक लाख रुपैयाँ जित्नेछन् । त्यस्तै ‘नेपाल पानोरामा’अन्तर्गत उत्कृष्ट हुने कथानक (फिक्सन) र गैर–कथानक (ननफिक्सन) फिल्मलाई क्रमशः एक लाख र ७५ हजार रुपैयाँ प्रदान गरिनेछ ।यसपटक एसियाली कला संग्रहालयबारे फिल्ममेकर छिरिङ शेर्पा र साहसिक फिल्म निर्माणसम्बन्धी माइकल डिलनले मास्टरक्लास सञ्चालन गर्नेछन् ।