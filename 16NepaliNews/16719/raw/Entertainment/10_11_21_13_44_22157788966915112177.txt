२०१९ को समाप्तिसँगै २१ औं शताब्दिको दोस्रो दशक पनि समाप्त भएको छ । यससँगै यस दशकमा कुन फिल्म र कुन कलाकार सबभन्दा हिट भए भन्ने बहस सुरु भएको छ ।बलिउडको एक व्यापार विश्लेषण गर्ने साइट कोइमोइले यसअघि नै आमिर खानको फिल्म 'दगंल' लाई दशककै हिट घोषणा गरेको थियो । यो साइटले अहिले अक्षय कुमार दशककै सबभन्दा सफल हिरो भएको देखाएको छ ।  गएको दशकभरी प्रदर्शनमा आएका फिल्मको कमाइको हिसाब गर्दा अक्षय कुमारले अभिनय गरेका फिल्मको कमाइ सबभन्दा बढी भएको हो । यो दस वर्षमा आएका अक्षयका ३२ वटा फिल्मले कूल ३ हजार १ सय १८ करोडको व्यापार गरे । दस वर्षमा ३ हजार करोडभन्दा बढीको व्यापार गर्ने हिरो पनि अक्षय कुमार मात्रै हुन् । उनको एउटा फिल्मले औषतमा ९७ करोड ४५ लाख कमाइ गरेका छन् ।  कूल कमाइमा धेरै भए पनि प्रति फिल्म कमाइमा भने आमिर खान सबभन्दा अगाडि छन् । दस वर्षमा जम्मा ६ वटा फिल्ममा अभिनय गरेका आमिरका फिल्मले कूल १२ सय ५८ करोड कमाइ गरेका छन् । औषतमा उनको एउटा फिल्मले नै २ सय करोडभन्दा बढी कमाइ गरेका छन् ।  थोरै फिल्म भएर पनि अक्षयभन्दा बढी व्यापार गर्नेमा सलमान खान अगाडि छन् । दस वर्षमा आएका सलमानका १५ फिल्मले नै झन्डै अक्षयको जति २ हजार ९ सय १८ करोडको व्यापार गरेका छन् । उनको फिल्मको व्यापार प्रतिफिल्म १ सय ९४ करोड ५६ लाख छ । सय करोड कमाउने फिल्म पनि सलमानकै सबभन्दा बढी छन् ।यो दशकमा शाहरुख खानका ११ र आमिर खानका ६ फिल्मको कमाई झन्डै बराबर छन् । शाहरुखका फिल्मले कूल १३ सय ७८ करोड व्यापार गरेका छन् । उनको प्रतिफिल्म औषत १ सय २५ करोड छ ।  सय करोड क्लबमा पुगेका फिल्मको कमाइको हिसाबले बनाइएको पावरलिस्टमा अहिले सलमान खान एक नम्बरमा छन् । भने उनीपछि अक्षय कुमार, आमिर खान, अजय देवगन र शाहरुख खान छन् । 