
चलचित्र ‘डाँडाको वर पीपल’को ट्रेलर सार्वजनिक गरिएको छ । असोज २६ गतेबाट देशभरका हलमा रिलिज हुन लागेको यो चलचित्रको ट्रेलर आज एक कार्यक्रमको आयोजना गर्दै सार्वजनिक गरिएको हो ।
चलचित्रले जातका कारण एक प्रेम जोडीले भोग्नु परेको दुःखलाई प्रस्तुत गरेको छ । चलचित्रमा नायकहरु शिव श्रेष्ठ, भुवन केसी, सलोन बस्नेत, नायिकाद्धय गौरी मल्ल र रुविना थापाको मुख्य भूमिका छ । यो चलचित्रको छायांकन काठमाडौं र चित्लाङ आसपासका रमणीय स्थानमा गरिएको हो ।
यो चलचित्रमा विनोद न्यौपाने, राजीवजंग बस्नेत, अस्मिता जुरेली, हिउँवाला गौतम, उतम केसी, संगम भण्डारी, सुशान्तकुमार श्रेष्ठ, प्रभात पल, अस्मी थापा, प्रदीप गिरी, ज्ञानकुमार कट्टेल, टेकेन्द्र न्यौपाने लगायतका कलाकारको पनि अभिनय छ ।
बुढासुब्बा ओर्जिनलको प्रस्तुतिमा निर्माण भएको यो चलचित्रमा नवराज गिरीको लगानी छ । रामकाजी घिमिरेको लेखन रहेको यो चलचित्रमा सुशान्त प्रजापतिको छायांकन, शिव मुखिया र एलिश कार्कीको संगीत, रोशन श्रेष्ठको एक्सन, गोविन्द राई, रामजी लामिछानेको कोरियोग्राफी, नवराज गिरीको गीत, मित्रदेव गुरुङको सम्पादन, रामजी राउतको मुख्य सहायक निर्देशन र आकाश बुढाथोकीको सहायक निर्देशन छ ।
चलचित्रका मुख्य कलाकार सलोन बस्नेतले यो चलचित्रले सुस्ताएको नेपाली चलचित्रको बजारलाई उकास्ने विश्वास व्यक्त गरे । यस्तै, निर्देशक शोभित बस्नेतले चलचित्र रिलिज गर्ने आँट कसैले नगरेको समयमा आफूले यो चलचित्र रिलिज गर्न लागेको बताउँदै सबैको साथ र सहयोगको अपेक्षा गरे ।

