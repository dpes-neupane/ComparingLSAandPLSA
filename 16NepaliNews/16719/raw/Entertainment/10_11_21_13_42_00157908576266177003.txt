आलिया भट्टको नयाँ फिल्म गंगुबाई काठियावाडीको फस्ट लुक पोस्टर सार्वजनिक भएको छ । बुधबार आलिया र फिल्म युनिटले सामाजिक सञ्जालमा दुई भिन्न पोस्टर सार्वजनिक गरेका हुन् । फिल्मलाई सञ्जयलीला भन्सालीले निर्देशन गरेका हुन् ।सुरुमा सञ्जयले आलियालाई लिएर इन्साल्लाह बनाउने घोषणा गरेका थिए । सो फिल्ममा सलमान खान खेल्ने निधो भएको थियो । तर, सुटिङअगावै सलमान र सञ्जयबीच दरार आयो र इन्साल्लाह तत्काल नबन्ने भएको छ । त्यसपछि भन्साली गंगुबाई काठीयावाडीको निर्माणमा जुटेका हुन् । पोस्टरमा आलियालाई मात्र देखाइएको छ । अन्य कलाकारबारे निर्माण पक्षले केही खुलाएको छैन । यद्यपी अजय देवगन पनि फिल्म रहने बताइएको छ ।  हसन जैदीको पुस्तक ‘माफिया क्विन अफ मुम्बई’मा आधारित यस फिल्ममा मुम्बईकी नामूद डन गंगुबाई काठियावाडीको जीवनकथा भनिएको छ । सन् १९६० दशकमा मुम्बईका डनहरुमध्ये गंगुबाईको नाम अगाडि आँउथ्यो । १६ वर्ष नपुग्दै उनको बिहे भएको थियो । तर पतिले उनलाई पाँच रुपैयाँमा बेचेका थिए । त्यसपछि उनी वेश्यावृत्तिमा लागिन् र आफैंले वेश्यालय खोलिन । पछि पीडित युवतीहरुको उद्दारमा पनि जुटिन् ।यो फिल्म ११ सेप्टेम्बरमा रिलिज हुने बताइएको छ । आलिया अभिनित सडक–२, आरआरआर र ब्रम्हास्त्र पनि रिलिजका क्रममा छन् । 