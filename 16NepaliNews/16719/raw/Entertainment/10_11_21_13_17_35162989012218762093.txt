काठमाडौँ — २० औं ढाका इन्टरनेसनल फिल्म फेस्टिभल-२०२२ अन्तर्गतको 'वेस्ट मिट्स इस्ट स्क्रिनप्ले ल्याब'मा किरण पोखरेलको पटकथा छनोटमा परेको छ । ल्याबले छनोट गरेका ११ वटा फिल्ममा पोखरेलको 'पुतलीको सपना' शीर्षकको फिचर प्रोजेक्ट पनि छनोटमा परेको हो । 'पुतलीको सपना' आफ्नो लैंगिक पहिचानका लागि माओवादी द्वन्द्वमा होमिने पहाडी भेगकी १६ वर्षीया किशोरीको कथा हो । फिल्मको कथा किशोरीको आन्तरिक लैंगिक पहिचान र बाहिरी माओवादी द्वन्द्वमाथि आधारित रहेको फिल्मका लेखक पोखरेलले बताएका छन् । छनोटमा परेका ११ पटकथालाई २०२२ को ढाका फेस्टिभलमा मेन्टरसिपका लागि बोलाइनेछ । फेस्टिभलभित्रकै 'फिल्म हट' कार्यक्रममा सहभागी विश्वभरका निर्माता र वितरकबीच स्क्रिनप्लेलाई पिच गराइनेछ । त्यसपछि भने पाँचजना जुरीहरुले ११ स्क्रिप्टमध्येबाट तीन वटा छनोट गरी पहिलो दोस्रो र तेस्रोलाई क्रमस ५, ३ र २ हजार अमेरिकी डलर पुरस्कार दिइनेछ । 'पुतलीको सपना'का लेखक पोखरेल पटकथा छनोट भएसँगै आफूले थप चुनौती अनुभव गरेको बताउँछन् । 'मलाई एकदमै खुसी लागको छ, मेरो स्क्रिनप्ले त्यहाँ छनोट भयो । चुनौती पनि थपिएको अनुभव गरेको छु । यो फेस्टिभलमा सम्भावना बोकेका फिल्महरुलाई छनोट गरिने भएकाले मलाई अन्य फिल्मकर्मीकै बराबरीको स्क्रिप्ट कसरी तयार गर्न सक्छु भन्ने चुनौती थपिएको अनुभव गरेको छु,' पोख्रेलले सुनाए । 'पुतलीको सपना'माथि बन्ने फिचर फिल्ममा नेपालको तर्फबाट सुशान्त श्रेष्ठले लगानी गर्नेछन् । यसअघि यो पटकथालाई बुसान एसियन फिल्म स्कूल इन्टरनेसनल अन्तर्गतको फिल्म बिजिनेस एकेडेमी कोर्समा मेन्टरिङका लागि सुशान्तले लिएर गएका थिए । सन् २०११ मा ओस्कर इन्टरनेसनल कलेजबाट फिल्ममेकिङको अध्ययन पुरा गरेका पोखरेलको निर्देशन र लेखनमा तयार भएको लघु फिल्म 'मानषी'ले २०१३ मा एकादेशमा इन्टरनेस्नल सर्ट फिल्म फेस्टिभलमा उत्कृष्ट फिल्मको अवार्ड जितेको थियो । उनको पछिल्लो लघु फिल्म 'नेस्प्रेस्सो'लाई २०१८ को 'कान्स फिल्म फेस्टिभल'को एक कार्यक्रममा स्क्रिनिङ गरिएको थियो ।  