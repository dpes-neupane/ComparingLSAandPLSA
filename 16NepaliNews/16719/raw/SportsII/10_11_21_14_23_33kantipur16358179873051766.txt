बाँके — राप्ती सोनारी गाउँपालिका–३ की मनमाया चौधरीले भलिबलमा प्रतियोगी बन्न घरका थुप्रै सर्त मान्नुपर्‍यो । उनलाई जसरी पनि प्रतियोगिता खेल्नु थियो ।पालिकास्तरीय महिला भलिबल प्रतियोगितामा तेस्रो स्थान हात पारेपछि खुसी देखिएकी उनले भनिन्, ‘धान काटेर खेल्न आएकी थिएँ ।’ खेतमा पानीले निथ्रुक्कै भिजेको धान उनले खेल्न आउनु दुई दिनअघिसम्म बोकेकी थिइन् । धान नकाटी उनलाई आमाबुबाले खेल्न नपठाउने सर्त राखेका थिए । खेलको लागि हरेक चुनौती मोल्न तयार १६ वर्षीया मनमायाले रातदिन नभनी धान काटेर सिध्याइन् । कक्षा ११ मा पढ्ने उनलाई खेलका लागि अभ्यास गर्न एक साता समय थियो । दुई दिनमा खेतालासँग बरोबर काम गरेर खेतको धान बोकिन् । ‘धान काटेर भ्याएपछि आमाबुबा बल्ल खुसी भएर खेल्न पठाउनुभयो,’ मनमायाले सुनाइन्, ‘हामी गाउँका केटाकेटी घरधन्दा नगरी कहीँ जान पाइँदैन ।’परमिता थारू राप्तीसोनारीकी टिम कप्तान हुन् । सरस्वती माविमा पढ्ने उनले खेलबारे अभिभावकलाई बुझाउन नसक्दा सहजै खेल्न नपाइने गुनासो पोखिन् । स्कुलमा पढ्ने कि खेल्ने ? उनको चिन्ताको विषय यही हुन्छ । हाफ छुट्टीमा अतिरिक्त क्रियाकलापको रूपमा खेलकुद खेल्ने समय हो । तर, उनी त्यो समय पनि घर पुगेर गोठालो गरी स्कुल फर्किनुपर्छ । ‘स्कुलमा बल खेल्ने त रहर हुन्छ, तर घरधन्दा गर्न जानुपर्छ,’ उनी गुनासो पोखिन्, ‘दाइहरूले भने मज्जाले खेल्न पाउनुहुन्छ ।’प्रशिक्षण राम्रो नभएको हुँदा राप्तीसोनारी टिमलाई उपाधि जित्ने कुनै पनि पूर्वानुमान थिएन । यद्यपि इच्छाशक्तिले गर्दा उनीहरू तेस्रो स्थानसम्म आउनुमा गर्व गर्छन् । घरकै कामधन्दाले खेल्न फुर्सद हुँदैन । काम गर्ने कि अभ्यास गर्ने गाउँघरमा त्यस्तै हो । धान काटेर ओसाइकेलाइ गरेर भ्याएपछि बल्ल खेल्न नेपालगन्ज आउनु पाएको राप्तीसोनारीकी सम्झना थारु बताउँछिन् । कक्षा १२ मा पढ्ने सम्झना स्पाइकर हुन् । खेल्न औधी रहर भए पनि परिवारलाई मनाउन नसक्दा कतिपय खेल घुमाउनुपरेको उनले सुनाइन् । यसरी प्रतियोगितामा आउँदा धेरै कुरा सिकिन्छ । उनले भनिन्, ‘हार जितभन्दा पनि यो प्रशिक्षणका लागि एउटा अवसर हो ।’ राप्तीसोनारी र बैजनाथ गाउँपालिकाबीचको रोचक खेलमा आफ्नै लयमा राप्तीसोनारीले जित पाएको थियो । बाँकेमा पहिलो पटक आयोजित पालिकास्तरीत महिला भलिबलको तेस्रो उपाधिका लागि भएको खेलमा उत्कृष्ट सेटरको अभावमा राप्तीसोनारीले तेस्रो स्थान हात पारेको थियो ।अनिता चौधरी पनि हतारहतार धान काटेर नेपालगन्ज खेल्न आइपुगेकी हुन् । केही धान पानीले बगाएपछि उनलाई धान काट्न धेरै दिन लागेन । ‘धन्न, धान काट्न धेरै दिन लागेन,’ उनले भनिन्, ‘दुई वर्ष भयो कुनै प्रतियोगिता भएका छैनन्, घरका मान्छे खेलेर के हुन्छ भन्दै नेपालगन्ज आउन दिन खोज्दैनन् ।’राप्तीसोनारी गाउँपालिकाका किशोरीहरूको आफ्नै प्रयासमा राम्रो भएको प्रशिक्षक पतिराम थारूले बताए । ‘गाउँघरमा खेल संस्कृति बुझाउन सजिलो छैन, किशोरीकै भरमा घरधन्दा चल्छ । त्यसैले उनीहरूले प्रशिक्षणमा समय दिन पाउँदैनन्,’ उनले भने । ९ जनाको महिला भलिबल टिम तयार गर्न प्रशिक्षक पतिरामलाई झन्डै तीन वर्ष मिहिनेत गर्नुपरेको थियो । कतिपय त बिहे हुन्छ, परिवारको दबाबमा आएपछि बीचैमा खेल्न छाड्छन्, त्यसले गर्दा टिम पुग्न जहिल्यै चुनौती हुने थारु सुनाउँछन् । खेलाडी उत्पादन गर्न त्यति सजिलो छैन । समय र लगानी उत्तिकै आवश्यक पर्छ । त्यसैले गाउँपालिकाले यो वर्ष १० लाख रुपैयाँ खेलकुदलाई बजेट छुट्याएको छ । वडा ३ ले तीन लाखबराबरको खेल सामग्री उपलब्ध गराएको छ । गाउँपालिका यसपालि तिहारको अवसरमा बिनौनामा खुला महिला तथा पुरुष भलिबल प्रतियोगिता गर्ने तयारीमा छ । राप्तीसोनारीको जस्तो खेलकुदमा लगानी गर्ने पालिका कमै छन् । स्थानीय सरकारले खेल संरचनामा जोड दिए पनि खेलाडी उत्पादनमा खासै जिम्मेवारी महसुस गरेको देखिँदैन ।नेपालगन्ज उपमहानगरपालिकाजस्तो आर्थिक रूपले सबल स्थानीय तहले पनि आफ्नै पहलमा खेलाडी उत्पादन गर्न सकेको छैन । पालिकास्तरीय प्रतियोगितामा आफ्नै पालिकाका खेलाडीको टिम नभएपछि कोहलपुरका खेलाडीलाई ल्याएर सहभागिता जनाएको थियो । तर, बाँकका नरैनापुर र डुडुवाजस्ता विकट गाउँपालिका भने आफ्नै स्थानीय टिम बनाएर प्रतियोगितामा सहभागी भए । जिल्ला खेलकुद विकास समितिकी उपाध्यक्ष कृष्णा पाठकले महिला भलिबल प्रतियोगिताको पहिलोपल्ट भएकाले तुरुन्तै टिम जुटाउन गाह्रो भएको स्विकारिन् । ‘महिला खेलाडी मैदानमा ल्याउनै गाह्रो, ल्याएपछि टिकाउन झनै गाह्रो छ,’ उनले सुनाइन् । जिल्लाव्यापी पालिकास्तरीय महिला भलिबल खेल प्रतियोगिताको उपाधि नेपालगन्जले उचालेको छ । खजुरा गाउँपालिका–२, गौघाटस्थित शुक्र भलिबल स्टेडियममा भएको फाइनलमा २५–१६, १९–२५, २५–२२ ले कोहलपुरलाई हराउँदै नेपालगन्जले उपाधि जितेको हो । विजेता नेपालगन्जको टिममा स्थानीय एउटै खेलाडी रहेनन् । कोहलपुरका खेलाडी सहभागी गरी नेपालगन्ज उपमहानगरले टिम बनाएको थियो ।नेपालगन्जका प्रशिक्षक निर्मल विष्टले टिम बनाउन समय अभाव भएका कारण नेपालगन्जका खेलाडी उतार्न नसकेको बताए । नेपालगन्ज उपमहानगरका उपमेयर उमा थापामगरले पालिकास्तरीय भनिए पनि जिल्लाव्यापी प्रतियोगिता भएकाले जिल्लालाई फोकस गरिएको दाबी गरिन् । विजेताले ५० हजार र उपविजेताले ३० हजार रुपैयाँ पुरस्कार पाए । तेस्रो स्थान राप्तीसोनारी र सान्त्वना स्थान बैजनाथले पाए । उनीहरूले क्रमशः २० हजार र १० हजार पाए । प्रतियोगितामा बाँकेका सबै ८ वटै पालिकाले भाग लिएका थिए ।राप्ती सोनारी गाउँपालिकाको महिला भलिबल टिम । तस्बिर : मधु/कान्तिपुर