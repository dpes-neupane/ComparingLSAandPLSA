ह्यामबर्ग — विश्वकप २०२२ छनोटको बाटोमा रहेका जर्मनीले थोमस मुलरले अन्त्यतिर गोल गरेपछि शुक्रबार रोमानियालाई २–१ ले हरायो भने नेदरल्यान्ड्सले लात्भियामाथि १–० को जित निकाल्यो ।चारपल्टको विश्वकप विजेता जर्मनीले ह्यामबर्गमा पाएको जितसँगै समूह ‘जे’ मा ६ अंकको अग्रता लियो । तर, युरोपेली महारथीका लागि निकै संघर्षपूर्ण रह्यो ।रेन्जर्सका विंगर इयानिस हाजीको गोलमा नवौं मिनेटमै रोमानियाले अविश्वसनीय अग्रता लिएको थियो । उनले डिफेन्स र गोलकिपर मार्क–आन्द्रे टेर स्टेगनलाई जिल्याउँदै गोल गरेका थिए । चोटका कारण अन्त्यतिर टेर स्टेगनको स्थानमा म्यानुयल नोयालाई मैदानमा ल्याइएको थियो ।सर्गे जिनाब्रीले अन्तर्राष्ट्रिय ३० खेलमा २० औं गोल गर्दै ५२ औं मिनेटमा जर्मनीलाई १–१ को बराबरीमा पुर्‍याए । त्यसपछि मुलर जर्मनीका लागि १०७ औं खेल खेल्न ‘बेञ्च’ बाट आए र ४० औं अन्तर्राष्ट्रिय गोल पनि गरे । उनले खेल सकिन ९ मिनेट बाँकीमा निर्णायक गोल गरेका थिए ।यो नतिजासँगै समूहको शीर्षस्थानको जर्मनीले अग्रता बढाएर ६ अंक बनायो । टोलीले छनोटको अर्को खेलमा सोमबार उत्तरी मेसेडोनियाविरुद्ध प्रतिस्पर्धा गर्नेछ । स्कोप्जमा जित हात पार्नसके जर्मनीले विश्वकपको टिकट पक्का गर्नसक्छ ।डेभी क्लासेनले १९ औं मिनेटमा ‘भली’ मा उत्कृष्ट गोल गर्दै रिगामा डच टिमलाई ३ अंक दिलाए । लात्भियाविरुद्धको जितले नेदरल्यान्ड्स समूह ‘जी’ को शीर्षस्थानमा रह्यो । डच टिम नर्वेभन्दा २ अंकले माथि छ । नर्वेले तेस्रो स्थानको टर्कीविरुद्ध १–१ खेल्दै अंक बाँड्यो ।स्टेफेन कुञ्जले सम्हालेयताको पहिलो खेलमा टर्कीलाई करिम अक्तुकोग्लुले इस्तानबुलमा छैटौं मिनेटमै अग्रता दिलाए । उनको पहिलो अन्तर्राष्ट्रिय गोलको अग्रता धेरैबेर टिक्न पाएन । नर्वेका क्रिस्टियन थोर्सभेतले ४१ औं मिनेटमा गोल गर्दै बराबरी गरे । जर्मनीका पूर्वखेलाडी कुञ्जले नेदरल्यान्ड्सविरुद्ध ६–१ को हारपछि सेनोल गुनेसलाई बर्खास्त गरेपछि टर्किस टिम सम्हालेका हुन् । त्यो हार टर्कीको इतिहासकै सबैभन्दा खराब हो ।समूह ‘ई’ माआरोन राम्सी र डानियल जेम्सको गोलमा वेल्सले प्रागमा चेक गणतन्त्रविरुद्ध २–२ को बराबरी खेल्यो । समूहको दोस्रो स्थानको प्रतिस्पर्धामा रहेका दुवै टिमसँग ८–८ अंक छ । वेल्सले एक खेल कम खेलेको अवस्थामा बेल्जियम १६ अंकसहित शीर्षस्थानमा छ ।विश्वकप २०१८ को उपविजेता क्रोएसियाले साइप्रसलाई ३–० ले हराएर समूह ‘एच’ मा अग्रता लियो । इभान पेरिसिच, जोसको जिभार्डियोल र मार्को लिभाजाले गोल गरे । मिलान स्क्रिनिरको आत्मघाती गोलमा स्लोभाकियामाथि १–० को जित निकालेको रुस र क्रोएसियाले समान १६ अंक जोडेका छन् । तर, गोलअन्तरका आधारमा क्रोएसिया अगाडि छ ।