काठमाडौँ — नेपालले साफ च्याम्पियनसिप २०२१ को फाइनल खेल्ने निश्चित भएपछि मुख्य प्रशिक्षक अब्दुल्लाह अल्मुताइरीले घोषणा गरेका थिए, अब फेरि नेपाल फर्किन्नँ । तर, उनी फर्किए ।अल्मुताइरीले मंगलबार नेपाली मिडियासामु प्रस्तुत भएर सन् २०२४ सम्मका लागि अनुबन्ध गरेको बताए । उनी किन फर्किए त ? उनकै शब्दमा भन्दा, ‘म नेपाली फुटबलका लागि फर्केको हुँ । नेपाली खेलाडी, नेपाली समर्थक र मेरा सहयोगीका लागि फर्केको हुँ ।’ अब के त ? उनी अझै बढी महत्त्वाकांक्षी देखिएका छन् । नेपाल आएयताको पहिलो प्रेस मिटमा उनका तीन दाबी थिए, नेपाललाई साफ च्याम्पियनसिपको फाइनल पुर्‍याउने, एसिया कप छनोटको तेस्रो चरण प्रवेश गर्ने र राष्ट्रिय टिम आफैंलाई बलियो बनाउने छु । ‘मैले यी सबै दाबी पूरा गरेको छु । सुरुमा मैले यस्तोभन्दा सबै हाँस्थे । तर, अहिले यो सबै वास्तविकतामा परिणत भएको छ,’ उनले दाबी साथ भने । नयाँ अनुबन्धका लागि आफू खुसी भएको पनि सुनाए । उनले अबको अवधिका लागि आफ्नो कार्यक्रम प्रस्तुत गरेका छन् । त्यसअनुसार उनी साफ च्याम्पियनसिप जित्न चाहन्छन् र अबको केही वर्षमा नेपाललाई एसिया कपमा छनोट गराउन चाहन्छन् । अहिले तत्कालका लागि उनी एसिया कप २०२३ को छनोटमा केन्द्रित हुन चाहन्छन् । प्रशिक्षक अल्मुताइरीले यसबारे प्रस्ट पारे, ‘अबको एसिया कप छनोटमा राम्रो खेलेर हाम्रो उद्देश्य फिफा वरीयतामा सुधार गर्नु हुनेछ । यसले सन् २०२६ को विश्वकप छनोटमा हाम्रो अवसर अझ राम्रो हुनेछ ।’ यसका लागि उनले राष्ट्रिय टिममा केन्द्रित ६ पानाको योजना पनि सार्वजनिक गरे । नेपालले यसपल्ट एसिया कप छनोटको तेस्रो चरण खेल्दै छ । त्यसको निश्चित कार्यक्रम आउन भने बाँकी छ । छनोटको ‘ड्र’ पनि भएको छैन । त्यस ‘ड्र’ का लागि फिफा वरीयताको १ सय ६९ औं स्थानमा रहेको नेपाल चौथो ‘पट’ मा परेको छ । अब जुनमा हुने भनिएको छनोटका खेल सम्भवतः सेप्टेम्बरतिर हुन सक्नेछ । प्रशिक्षक अल्मुताइरीले त्यसै अनुसार राष्ट्रिय टिमको प्रशिक्षणको बृहत् कार्यक्रम बनाएका हुन् । सन् २०२२ को फिफा डे अनुसार उनले चार अवसरमा अन्तर्राष्ट्रिय मैत्रीपूर्ण खेलको योजना पनि बनाएका छन् । तर नेपालले खेल्ने प्रतिद्वन्द्वी टिमबारे भने उनले खुलाउन चाहेनन् । उनले अब नेपालले खेल्ने टिम अझ बलियो र फिफा वरीयताको माथिल्लो स्थानको हुने मात्र दाबी गरे । सेप्टेम्बरअगाडि उनले सात चरणमा राष्ट्रिय टिमको अभ्यास र प्रशिक्षणको कार्यक्रम बनाएका छन् । त्यसका लागि उनले कम्तीमा २६ र बढीमा ३६ खेलाडीलाई बोलाउने छन् । उनले साफ च्याम्पियनसिपको फाइनल पुगेर पनि उपाधिबाट वञ्चित हुनुपरेकामा दुःख व्यक्त गरे । उनले भने, ‘उपाधि नजिक पुगेर पनि हामी पराजित रह्यौं । त्यसमा भने म निकै दुःखी छु । तर हामी पहिलोपल्ट फाइनल पुगेका थियौं र यो सबै समर्थकका कारणले सम्भव भएको हो ।’ साफ च्याम्पियनसिप समाप्तिसँगै सिधै कतार फर्केका अल्मुताइरीले दोहामै अखिल नेपाल फुटबल संघ (एन्फा) का अध्यक्ष कर्माछिरिङ शेर्पासँग नयाँ अनुबन्धबारे छलफल गरेका थिए ।