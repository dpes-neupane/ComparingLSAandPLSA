पोखरा — ‘ए’ डिभिजन राष्ट्रिय फुटसल लिगअन्तर्गत बिहीबार धरान डर्बीमा राइजिङ क्लब र फुटसल फाइभबीचको खेल तनावपूर्ण रह्यो । पहिलो हाफ सकिन ५७ सेकेन्ड बाँकी हुँदा राइजिङका गोलरक्षक तथा कप्तान सचिन श्रेष्ठले बक्सबाहिर निस्केर बल क्लियर गर्दा फुटसल फाइभका रञ्जित गुरुङमाथि ट्याकल गरे ।करिब एक मिटर दूरीबाटै देखिरहेका मुख्य रेफ्री राजकुमार श्रेष्ठले तत्कालै सचिनलाई रातो कार्ड देखाए । त्यसपछि सुरु भयो, राइजिङको गैरव्यावसायिक हर्कत । उनीहरूको टोली रेफ्रीमाथि जाइलाग्यो । फिल्डभित्रै सुरक्षाकर्मी प्रवेश गराउनुपर्ने स्थिति आयो । करिब १० मिनेट खेल रोकियो ।बुधबार स्काई गोल्ससँग ४–३ गोलको हार बेहोरेपछि प्रभातफेरीका टिम म्यानेजर कृष्ण श्रेष्ठले रेफ्रीको निर्णयप्रति असन्तुष्टि जनाउँदै अफिसियलसँग झगडाकै तहमा प्रस्तुत भएका थिए । उनीहरूको आरोप रेफ्रीले पक्षपाती निर्णय लिएर विपक्षीलाई जितायो भन्ने थियो ।उक्त खेलको अन्तिम मिनेटमा प्रभातफेरीका धिरज जोशीलाई गोल्सका गोलरक्षक लक्ष्मण थापाले बक्सबाहिर ट्याकल गरेको र हातले बल छोएकामा रेफ्रीले फाउल नदिएको भन्दै खेल सकिएपछि प्रभातफेरीका अफिसियल रेफ्रीसँग झगडा गर्न उत्रिएका थिए । यो घटनामा एन्फाले मुख्य रेफ्री सन्तोष तामाङसहित थर्ड रेफ्री राजन थापा र टाइमकिपर सुवास तामाङलाई समेत पाँच खेलको प्रतिबन्ध लगाएको छ । असोज ८ मा खेलाइएको लिगको १८ औं खेल काठमाडौंको ढुकु फुटसल हब र प्रभातफेरीबीचको थियो । ३७ औं मिनेटमा ढुकुका विक्रान्तको प्रहार पोलमा लागेर फर्किंदा सुमन तामाङको हातमा लागेको थियो । उनले त्यही बल गोलमा परिणत गरेका हुन् । भिडियो फुटेजमा पनि उनले ह्यान्ड गरेको देखिन्छ । तर नजिकै रहेका मुख्य रेफ्री राजकुमार श्रेष्ठ र सेकेन्ड रेफ्री दीपेन्द्र तामाङले देखेनन् । आफ्नै आँखाअगाडि भएको घटनामा निर्णय लिन नसकेका कारण दीपेन्द्र कारबाहीमा परे । यो ढुकुको चौथो र बराबरी गोल थियो । यही गोलमा ढुकुले १ अंक हासिल गर्न सकेको थियो ।दीपेन्द्र कम अनुभव भएका रेफ्री हुन् । उनले यो प्रतियोगितामा सेकेन्ड रेफ्रीको भूमिका निभाएको त्यो पहिलो खेल थियो । त्यही खेल विवादमा परेपछि उनी पाँच खेलको प्रतिबन्धमा परे । त्यसपछि पनि थर्ड रेफ्रीको भूमिकामा फर्किएका छन् । स्रोतका अनुसार पोखराका स्थानीयसमेत रहेका दीपेन्द्रलाई सेकेन्ड वा मुख्य रेफ्रीको भूमिका दिन ‘माथिल्लो’ निकायबाट दबाबसमेत आएको थियो । यो कमजोरी त्यो दिन भएको थियो कि जुन खेल हुनुभन्दा आधा घण्टाअगाडि ढुकुका प्रशिक्षक राज महर्जनको नेतृत्वमा दसवटै क्लबले रेफ्रीविरुद्ध एन्फालाई ज्ञापनपत्र बुझाएका थिए । रेफ्रीको कमजोरीका कारण आफ्नो टोलीले बराबरी खेल्न सक्षम भएको महर्जनले त्यतिबेलै स्वीकारेका थिए ।यो प्रतियोगिताका लागि एन्फाले ११ जना रेफ्री उपलब्ध गराएको छ । रेफ्री एसेसर सुरज मानन्धरले उनीहरूलाई प्रशिक्षणसहित खेलको अनुभव दिलाइरहेका छन् । रेफ्री मानन्धरले फुटसल फाइभ र राइजिङबीचको खेलमा राइजिङका गोलरक्षकले पाएको रातो कार्ड फुटसलको अन्तर्राष्ट्रिय नियमअनुसार सही निर्णय भएको दाबी गरे । ‘विपक्षी टोलीले रेफ्रीले रातो कार्ड दिएको विषयमा असहमति राखिएको थियो । रेफ्रीले नियमका आधारमा रहेर खेल खेलाउने हो,’ मानन्धरले थपे, ‘फुटसल नियममा युजिङ एक्सेसिभ फोर्स (आवश्यकताभन्दा बढी शक्ति प्रयोग) गर्नेलाई रातो कार्ड नै हुन्छ । घटना भएलगत्तै हामीले भिडियो पनि हेर्‍यौं । हामी यसबाट के निश्चिन्त छौं भने मेरो रेफ्रीले सही निर्णय लिएका छन् ।’रेफ्री एसेसर मानन्धरले कमजोरी भएको ठाउँमा आत्मालोचना गरेको बताए । ‘दुई खेलमा रेफ्रीलाई चेतावनीसहित ५ खेलको निलम्बन गरेका छौं । तर यो प्रतियोगितामा रेफ्रीको प्रदर्शनबाट म सन्तुष्ट छु,’ उनले कान्तिपुरसँग भने, ‘सबैका लागि यो पहिलो प्रतियोगिता भएको हुनाले सबैसँग नयाँ अनुभव छ । सबैले सिक्दै जाने हो ।’राइजिङ क्लबका प्रशिक्षक युवेन्द्र गुरुङले रेफ्रीको निर्णय पक्षपाती भएको बताए । उनले आफूहरू सुरुदेखि नै रेफ्रीको गलत निर्णयको सिकार भइरहेको आरोप लगाए । ‘हामीले पहिल्यैदेखि भन्दै आइरहेको हो । रेफ्रीबाट राइजिङ क्लबमात्र सिकार भइरहेको छ । आजको खेलमा पनि त्यही नै रह्यो हाम्रो । हाम्रो पहिलो गोलरक्षकलाई आफ्नो खुट्टामा बल हुँदा र उसैले बल क्लियर गर्दा अर्को आएर जुध्दा किपरले रातो कार्ड पाउने त्यो कुनै नियम हुन्छ जस्तो लाग्दैन । त्यही गल्तीको परिणाम हामीले त्यति धेरै अग्रता लिएर पनि खेल जित्न सकेनौं,’ उनले भने ।दुवै कप्तानले रातो कार्ड पाएको खेलबिहीबार धरान डर्बीमा फुटसल फाइभले ५–२ ले पछि परेको स्थिति उल्टाउँदै ७–५ गोलले खेल जित्दा तीन मिनेटको अन्तरमा ५ गोल गरेको थियो । सुदीप गुरुङले चौथो र आठौं मिनेटमा गोल गरेपछि राइजिङले सुरुमै अग्रता बनाएको थियो । १७ र २० औं मिनेटमा विजय श्रेष्ठले फुटसल फाइभबाट गोल गरे । २० औं मिनेटमा दोर्जे तामाङले पेनाल्टीमा गोल गरी ३–२ को स्थितिमा पुर्‍याए । १८ औं मिनेटमा कप्तान सन्दीप कार्की दोहोरो पहेँलो कार्ड पाउँदै मैदान छाड्नुपरेपछि फुटसल फाइभ दबाबमा परेको थियो । त्यसको एक मिनेटपछि नै राइजिङका गोलरक्षक कप्तान सचिनले रातो कार्ड पाए ।२४ औं मिनेटमा मिलन राई र २९ औं मिनेटमा हेमन्त थापामगरले गोल गरेपछि राइजिङले ५–२ को अग्रता बनायो । अन्तिम ५ मिनेट बाँकीमा खेलले नाटकीय मोड लियो । ३५ औं मिनेटमा फुटसल फाइभका सरोज तामाङले गोल गरे । एक मिनेट नबित्दै दुई गोल थपेर खेल बराबरीमा ल्याए भने ह्याट्रिकसमेत पूरा गरे । ३७ औं मिनेटमा रञ्जित गुरुङ र ३८ औं मिनेटमा प्रवेश जोशीले गोल गरेपछि फुटसल फाइभले रोमाञ्चक जित निकालयो । जितबाट फुटसल फाइभ ७ खेलमा १४ अंकसहित तालिकाको तेस्रो स्थानमा उक्लिएको छ । दोस्रो स्थानमा उक्लने अवसर गुमाएको राइजिङ भने समान खेलबाट १३ अंकसहित चौथो स्थानमा झरेको छ ।‘हामीलाई रेफ्रीले नै गाह्रो बनाइदिएको छ । अब दुई खेल कठिन छन् । अरूको नतिजामा पनि भरपर्छ । यो खेल रेफ्रीकै कारणले घाटा भयो । समग्रमा नालायक अम्पायरको निर्णयले गर्दा हामीलाई शीर्ष चारमा कठिन हुन थाल्यो,’ राइजिङका प्रशिक्षक युवेन्द्र गुरुङले खेलपछि भने ।विजेताका प्रशिक्षक विश्वास लामा भने लगातार पुनरागमन जितले टोलीमा आत्मविश्वास बढेको भन्दै खुसी देखिए । ‘लगातार खेलमा कमब्याक जित निकाल्न सकेका छौं । यसले राम्रै आत्मविश्वास दिएको छ । गोल खाँदैमा आत्तिनु हुँदैन भनेर खेलाडीले सिकेका छन्,’ लामाले भने, ‘हाम्रो मुख्य स्कोरर नै कप्तान हो । उसले नै रातो कार्ड खाँदा हामी आत्तिएका थियौं । तर अन्य खेलाडी अन्तिमसम्म आस राखेर खेले । कार्डको कारणबारे बुझ्दा रेफ्रीसँग विवाद गरेका कारण पहिलो कार्ड पाएको भनियो । दोस्रो कार्ड चाहिँ सिधा हातले बल रोकेको छ । रेफ्रीसँग विवाद गरेर पनि काम छैन ।’ढुकु ढुक्क, लुम्बिनी चिन्तामादिनको अर्को खेलमा काठमाडौंको ढुकु फुटसलसँग ५–२ गोलले पराजित भएपछि लुम्बिनीलाई रेलिगेसनको चिन्ता अझै बढाएको छ । यो ३ अंकले ढुकु भने रेलिगेसनबाट जोगिनेमा ढुक्क हुन थालेको छ । ढुकुका लागि सातौं खेलमा दोस्रो जित हो भने समान खेलबाट लुम्बिनीको पाँचौं हार हो । ढुकुको ७ र लुम्बिनीको ४ अंक छ ।लुम्बिनीका प्रशिक्षक प्रज्वल श्रेष्ठले सब्स्टिच्युट खेलाडीहरू स्तरीय नहुँदा एउटै सेटबाट धेरै अपेक्षा गर्न नसकिएको बताए । ‘सब्स्टिच्युट गर्न बेञ्चका खेलाडीमाथि भरोसा पनि भएन । जुन हिसाबका लागि तयारी गरेको र खेलाडी अनुबन्ध गरेको थिएँ, त्योअनुसार प्रदर्शन आएन । सुरुमा रेलिगेसन हुँदैन भनिएको थियो । अहिले रेलिगेसन राखियो,’ लुम्बिनीका प्रशिक्षक प्रज्वल श्रेष्ठले भने, ‘हामीलाई रेलिगेसन जोखिम छ । अझै पनि अवसर त छ, प्रयास गर्नेछौं । हेरौं, भाग्यले कति साथ दिनेछ ।’लुम्बिनीले अग्रता लिएर हार बेहोर्नुपरेको हो । पहिलो हाफ गोलरहित भए पनि २४ र २९ औं मिनेटमा अनोज गैरेले गोल गरी लुम्बिनीलाई अग्रता दिलाए । तर, अन्तिम १० मिनेटमा ढुकुको प्रदर्शन सानदार थियो । ३१ र ३५ औं मिनेटमा ढुकुका प्रसिद्ध मगरले गोल गरी खेल बराबरीमा ल्याए । त्यसपछि तीन मिनेटमा ढुकुले तीन गोल थप्यो । विक्रान्त नरसिंह राणाले २ र अभय राणाले १ गोल गरे । ढुकुका राज महर्जनले रेलिगेसनबाट जोगिन यो जित निकै नै महत्त्वपूर्ण रहेको बताए । ‘जितले धेरै नै ढुक्क भएको छ । रेलिगेसनमा परिन्छ कि भन्ने डर थियो । जितले बाँकी दुई खेललाई आत्मविश्वास फर्किएको छ,’ उनले भने ।