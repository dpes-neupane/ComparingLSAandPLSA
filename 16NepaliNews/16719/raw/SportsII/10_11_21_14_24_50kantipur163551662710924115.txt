नेपालगन्ज — बाँकेमा पहिलोपटक पालिकास्तरी महिला भलिबल प्रतियोगिता सुरु भएको छ । जिल्ला खेलकुद विकास समिति बाँकेले शुक्रबारदेखि पालिकास्तरीय भलिबल प्रतियोगिता आयोजना  गरेको हो ।शुक्रबार पहिलो खेलमा कोहलपुर नगरपालिकाले राप्तीसोनारीलाई २ –१ सेट मा पराजित गर्‍यो । दोस्रो खेलमा बैजनाथले नरैनापुरलाई २–० सेटमा पराजित गर्‍यो भने तेस्रो खेलमा खजुराले डुडुवालाई २–० सेटमा पराजित गरेको छ ।शुक्रबार भएको अन्तिम खेलमा नेपालगञ्जले जानकीलाई २–० सेटमा पराजित गरेको छ । प्रतियोगितामा जिल्लाका ८ वटै स्थानीय तहका ८ वटा महिला टिम सहभागी छन् ।जिल्लामा महिला भलिबल खेलाडी उत्पादन गर्ने उद्देश्यले प्रतियोगिता आयोजना गरिएको प्रतियोगिता संयोजक समितिका उपाध्यक्ष कृष्णा पाठकले बताइन् । ‘वडा तहसम्म लुकेका प्रतिभाको खोजी गरेर जिल्लास्तरीय महिला भलिबल टिम बनाउन प्रतियोगिता आयोजना गरेका हौँ,’ उनले भनिन् ।जिल्ला खेलकुद विकास समितिका उपाध्यक्ष पाठक आफैँ पनि पूर्व राष्ट्रिय महिला भलिबल खेलाडी हुन् । नेपालगञ्जमा आयोजना हुँदैआएको ठूलो प्रतियोगिता, प्रधानमन्त्री कप आमन्त्रण महिला भलिबलका लागि घरेलु टिम खट्किरहेका बेला आयोजनामा सक्रिय पाठकले ‘त्यो रहर छिट्टै पूरा हुने सपना देखेको’ बताइन् ।जिल्ला खेलकुद विकास समिति नेपालगञ्ज, बाँकेको आयोजनामा जिल्लाव्यापी पालिकास्तरीय महिला भलिबल खेल सुक्र स्टेडियम खजुरा–२ मा प्रतिनिधिसभा सांसद नन्दलाल रोकायले उदघाटन गरेका थिए ।कार्यक्रमा जिल्ला खेल्कुद विकास समितिका जिल्ला अध्यक्ष मोहित शाह, लुम्बिनी प्रदेश खेलकुद परिषद् सदस्य सचिव भीम ओली, रामबहादुर थापा, विभिन्न स्थानीय तहका जनप्रतिनिधि लगायतको उपस्थिति थियो । शनिबार दोस्रो दिन ८ वटा खेल हुनेछन्। महिला भलिबल कात्तिक १४ गते समापन हुनेछ।प्रतियोगितामा प्रथम टिमलाई ५० हजार, दोस्रोलाई ३० हजार, तेस्रोलाई २० हजार र सान्त्वना स्थानका लागि १० हजार रुपैयाँ नगद पुरस्कार र ट्रफीको व्यवस्था गरिएको छ ।