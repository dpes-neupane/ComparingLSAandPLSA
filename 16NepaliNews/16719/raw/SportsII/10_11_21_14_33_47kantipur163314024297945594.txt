माले, माल्दिभ्स — नेपाली राष्ट्रिय फुटबल टिमका मुख्य प्रशिक्षक अब्दुल्ला अल्मुताइरीले साफ च्याम्पियनसिप-२०२१ मा माल्दिभ्समाथि शुक्रबार राति प्राप्त जितका लागि पूर्णत: हकदार रहेको बताएका छन् । उनले अहिले नै खुसीयाली मनाउन हतार नगर्न पनि अनुरोध गरेका छन् । उनले माल्दिभ्समाथिको जित आफैमा ऐतिहासिक भएको भने मानेका छन् ।प्रशिक्षक अल्मुताइरीले भनेका छन्, ‘माल्दिभ्सलाई उसकै भूमिमा हराउनु आफैमा ठूलो हो, यसको फरक महत्त्व छ । त्यसमाथि साफ च्याम्पियनसिपमै यो माल्दिभ्समाथि नेपालको पहिलो जित हो । त्यसैले म आफै निकै भावनात्मक भएको छु र उत्तिकै खुसी पनि छु । तर अहिले नै धेरै खुसीयाली मनाउन हतार पनि नगरौं ।’उनले थपे, ‘म सबै नेपाली फुटबल समर्थक र अखिल नेपाल फुटबल संघ सबैलाई भन्न चाहन्छु, हामीले अझै धेरै गर्न बाँकी छ । हामी सबै काम योजनाबद्ध ढंगले तह तहमा गर्नेछौं । अब हाम्रो खेल श्रीलंकाविरुद्ध छ । हामीले अहिले नै सबथोक प्राप्त गरेका छैनौं । हामी सबै संयमित हुनु पर्छ ।’ अल्मुताइरीका लागि व्यक्तिगत रूपमा पनि यो जित विशेष रह्यो ।मालेस्थित नेसनल स्टेडियममा नेपाली टिमको हौसला बढाउन आएका नेपाली दर्शक । खेलको अघिल्लो दिन मात्र उनका काकाका कुवेतमा निधन भएको थियो र यसै कारण उनी प्रतियोगिताको प्रि म्याच कन्फ्रेन्समा उपस्थित समेत हुन पाएनन् । उनलाई ढाडको पनि समस्या भइरहेको छ र यसका लागि शल्यक्रिया नै आवश्यकता रहेको छ । यस्तोमा उनले भने, ‘प्रशिक्षकको काम कहाँ सजिलो छ र ? फुटबलमा प्रशिक्षकको व्यक्तिगत भावनाको कुनै अर्थ छैन ।’प्रशिक्षक अल्मुताइरीको भनाइ थियो, ‘मेरो परिवारको एक सदस्यको निधन भएको छ र तर अहिले म यहाँ व्यस्त छु । मेरा लागि के ठूलो हो, त्यसको अर्थ छैन । मैले टिमको भलाइका लागि काम गर्नु पर्छ । म आफै ढाडको समस्याबाट गुज्रिरहेको छु । हामी सबैका लागि यति बेला टिमको प्रदर्शनको मात्र अर्थ छ ।’तस्बिरहरू : एन्फा