काठमाडौँ — नेपाल बुदोकैदो फुटकन्ट्याक्ट संघले बिहीबारदेखि हुने ‘प्रथम बुदोकैदो प्रतियोगिता–२०७८’ का विजेतालाई एक तोला सुनको पदक पुरस्कार दिने घोषणा गरेको छ ।सोमबार पत्रकार सम्मेलन गरी संघले प्रतियोगितामा खुलातर्फ पुरुष र महिला विजेतालाई १ तोला सुनको पदक तथा उपविजेतालाई ५ तोला चाँदीको पदक पुरस्कार दिने घोषणा गरेको हो । वसन्तपुर डबलीमा हुने तीनदिने प्रतियोगिता बिहीबार सुरु हुनेछ ।प्रतियोगितामा पुरुष र महिला खुला तौलका अलवा ९ तौलसमूहमा सातै प्रदेशका खेलाडीबीच प्रतिस्पर्धा हुने आयोजकले जनाएको छ । ‘हामीले सबै प्रदेशमा सबै तौल समूहबाट कम्तीमा २ खेलाडीको माग गरेका छौं,’ पत्रकार सम्मेलनमा बुदोकैदो संघका अध्यक्ष काजीमान श्रेष्ठले भने, ‘देशभरबाट २ सय ५० भन्दा बढी खेलाडीको सहभागिता अपेक्षा गरेका छौं । उनीहरूको खाने/बस्ने सबै व्यवस्था गरिनेछ ।’प्रतियोगितामा पुरुषतर्फ ३० केजीमुनि, ३५ केजीमुनि, ४० केजीमुनि, ४५ केजीमुनि, ५० केजीमुनि, ५५ केजीमुनि, ६० केजीमुनि र ६५ केजीमुनि तौलमा प्रतिस्पर्धा हुनेछ । महिलातर्फ भने ४५ केजीमुनि तौलमा मात्र प्रतिस्पर्धा हुनेछ । सबै तौलका स्वर्ण विजेताले ५ हजार, रजत विजेताले ३ हजार र कांस्य विजेताले १ हजार ५ सय रुपैयाँ पुरस्कार पाउनेछन् । शिखर अर्गनाइजेसनको उत्पादन उपकार ब्रान्डले प्रायोजन गरेको प्रतियोगिताका लागि १९ लाख ५३ हजार रुपैयाँ खर्च लाग्ने अनुमान गरिएको छ । सबै रकम प्रायोजकले नै बेहोर्ने छ । शिखर अर्गनाइजेसनका अध्यक्ष केदारनाथ शर्मा बुदोकैदो संघका संरक्षकसमेत हुन् ।