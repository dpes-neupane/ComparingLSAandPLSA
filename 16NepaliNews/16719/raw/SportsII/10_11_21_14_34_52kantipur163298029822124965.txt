काठमाडौँ — काठमाडौं किंग्स ११ ले बजाज पल्सर एभरेस्ट प्रिमियर लिग (ईपीएल) मा बिहीबार चितवन टाइगर्सलाई १ सय ४२ रनको लक्ष्य दिएको छ । चितवनले टस जितेपछि ब्याटिङको निम्तो पाएको काठमाडौं किंग्सले निर्धारित २० ओभर खेलेर ८ विकेट गुमाई १ सय ४१ रनमात्र बनाउन सक्यो ।त्रिवि क्रिकेट मैदान कीर्तिपुरमा काठमाडौं किंग्सबाट ओपनर सुवास खकुरेलले ३४ बलमा सर्वाधिक ३५ रन बनाए । उनले २ चौका र २ छक्का प्रहार गरे । राजु रिजालले २० बलमा ३ चौका र २ छक्कासहित २८ र जनक प्रकाशले १६ बलमा १ चौका र २ छक्कासहित २६ रन बनाए ।रहमनुल्लाह गुरबाज ५, अमित श्रेष्ठ ६, रायन बर्ल शून्य, गुल्शन झा ४, अमरसिंह रौटेला ५ रनमा आउट भए । सिद्धान्त लोहनी ८ र कप्तान सन्दीप लामिछाने ७ रनमा अविजित रहे । देव्रेहाते स्पिनर सागर ढकालले ४ विकेट लिए । उनले ४ ओभरमा २१ रन खर्चे । अफगानिस्तानका बलर करिम जन्नतले ४ ओभरमा १८ रन खर्चेर २ विकेट लिए । कमलसिंह ऐरी र सेकेगु प्रसन्नले १–१ विकेट लिए ।काठमाडौं किंग्स र चितवन दुवैको २–२ अंक छ । यस खेलमा विजेता टोली अंक तालिकाको शीर्ष स्थानमा पुग्ने छ ।