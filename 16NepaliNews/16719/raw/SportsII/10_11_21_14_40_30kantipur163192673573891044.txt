काठमाडौँ — मिनी फुटबलका रूपमा दक्षिण अमेरिकामा ९ दशकअघि सुरु फुटसलले यसबीचमा धेरै आरोहअवरोह पार गरेको छ । विश्व फुटबल महासंघ (फिफा) ले नै स्वामित्व दिएर आफूमातहतका देशमा विस्तार गरिरहेको फुटसलको ‘ए’ डिभिजन लिग नेपालमा पहिलोपल्ट आयोजना हुन लागेको छ ।विगतमा राष्ट्रिय लिग भए पनि अखिल नेपाल फुटबल संघ (एन्फा) ले दीर्घकालीन परियोजनाका रूपमा ‘ए’ डिभिजन क्लब तोकेर पहिलोपल्ट लिग गर्न लागेको हो । नेपालमा फुटसल सुरु भएको धेरै भएको छैन । एक दशक इतिहास बोकेको यो खेल सुरुमा फिटनेस वा भुँडी घटाउने व्यायाम केन्द्रका रूपमा चर्चित थियो । मुख्यगरी सहरी क्षेत्रमा यसको चर्चा चुलिँदै गएपछि खेलका रूपमा विकास गर्ने योजनाहरू बन्न थाले । यसबीच स्थानीय प्रतियोगिताहरू पनि भइरहेकै थिए । राष्टिय खेलकुद परिषद् (राखेप) का तत्कालीन बोर्ड सदस्य देवकुमार अधिकारीले नेपाल फुटसल संघ दर्ता गराए । नेपालले एएफसीबाट फुटसल सञ्चालनको मान्यता पाउनुअघि यो संघ दर्ता भएको थियो । तर फिफाले नै फुटसलको सबै गतिविधि सञ्चालन गर्ने भएपछि यो संघको औचित्य लगभग सकिएको छ । विश्व फुटसल महासंघ भनेर अहिले पनि अस्तित्वमा छ । त्यसले नेपाललाई पनि सदस्यता दिएको छ । फिफा र एएफसीले कार्यक्रममा समावेश गर्न थालेपछि नेपाललाई पनि टिम निर्माण गरी अन्तर्राष्ट्रिय सहभागिताको आवश्यकता हुन थाल्यो । एन्फाको फुटसल कमिटीका तत्कालीन संयोजक रमेश रायमाझीको सक्रियतामा छनोट प्रतियोगिता गरी नेपालको पहिलो फुटसल टिम तयार गरिएको थियो । टोलीको प्रशिक्षक पूर्व फुटबलर राकेश श्रेष्ठ थिए ।सन् २०१७ मा नेपालले इरानमा भएको एएफसी एसियन फुटसल च्याम्पियनसिप छनोटमा सहभागिता जनाएको थियो । नेपाली फुटसलले पहिलो अन्तर्राष्टिय खेल अक्टोबर १५, २०१७ मा उज्वेकिस्तानसँग खेलेको हो । पहिलो खेल नेपालले १४–१ गोलले हारेको थियो । त्यसपछि अक्टोबर १६ मा किर्गिज रिपब्लिक र अक्टोबर १७ मा तुर्कमेनिस्तानसँग खेल्दा नेपाल सबै खेलमा पराजित थियो ।‘त्यो हाम्रा लागि विल्कुलै नयाँ अनुभव थियो । सबै कुरामा हामी नयाँ थियौं । हामी टर्फमा प्रशिक्षण गरेर गएका थियौं । तर, उता त अर्कै संरचना थियो,’ राष्ट्रिय फुटसल टोलीका तत्कालीन प्रशिक्षक राकेश श्रेष्ठले कान्तिपुरसँग भने, ‘त्यो एकदमै सुखद सुरुआत र राम्रो अनुभव थियो । हामीले फुटसल कसरी र कस्तो ठाउँमा खेलिन्छ भनेर जान्न पाएका थियौं ।’उनले पहिलोपल्ट अन्तर्राष्ट्रिय प्रतियोगितामा सहभागीको पाँच वर्ष बित्दा पनि घरेलु फुटसलको अवस्था उस्तै हुनु र एन्फाले एउटा पनि फुटसल मैदान नहुनु दुःखद भएको बताए । ‘हामीले एएफसी हुँदै फिफाको प्रतियोगिताहरूमा पनि राम्रो प्रदर्शनको अपेक्षा गर्ने हो भने पूर्वाधार अनिवार्य भइसकेको छ,’ उनले थपे, ‘नेपालमा अहिलेसम्म एउटा पनि वास्तविक फुटसल मैदान छैन । स्तरीय जनशक्ति छैनन् ।’कृत्रिम घाँसे मैदान विस्थापन गरी वास्तविक फुटसल मैदानको निर्माणको अभियान सुरु गर्नुपर्ने समय आइसकेको एन्फाले महसुस गरेको छ । आफ्नै मैदान निर्माणका लागि बजेट छुट्याए पनि ठाउँ अभाव भएको एन्फा अध्यक्ष कर्माछिरिङ शेर्पा बताउँछन् ।मिनी फुटबलको रूपमा विकास भए पनि फुटसलका केही नियम तथा इतिहास छन् । फुटबलभन्दा फुटसलमा फरक के छ भनेर बुझ्न यी कुरा जान्नुपर्ने हुन्छ –फुटसलको सुरुआत र विकासफुटसलको सुरुआत दक्षिण अमेरिकी मुलुक उरुग्वेबाट भएको हो । सन् १९३० मा उरुग्वेले फिफा विश्वकप जितेर सनसनी मच्चाएको थियो । त्यतिबेलै सानो आकारको सिमेन्टेट पिचमा सानै आकारको बल खेलेर फुटसलको सुरुआत गर्ने व्यक्ति थिए, जुहान कार्लोस सेरियानी । उनले फाइभ ए साइड फुटबल युथ कम्पिटिसन आयोजना गरेका थिए । त्यतिबेला यो प्रतियोगिता बास्केटबल आकारको कोर्टमा खेलाइएको थियो । स्पेनिस भाषामा फुटबललाई फुटबोल र इन्डोरलाई सालन भनिन्छ । इन्डोर फुटबलको अवधारणामा विकास भएकाले यसलाई एकीकृत गरेर फुटबोल र सालन मिलेर फुटसल भएको हो ।सन् १९८९ मा फिफाले फुटसललाई आफ्नै अंगका रूपमा समावेश गर्नुअघि नै सन् १९८१ मा स्थापित अमेरिकी फुटसल फेडेरेसनले सन् १९८२ मा विश्व च्याम्पियनसिप आयोजना गरिसकेको थियो । सन् १९८९ यता फिफा फुटसल विश्वकपकै नामबाट प्रतियोगिता सञ्चालन भइरहेको छ । फिफा फुटसल विश्वकप हरेक चार वर्षमा आयोजना हुन्छ । अहिले फुटसल विश्वकप लिथुवानियामा भइरहेको छ । विश्वकपमा सबैभन्दा सफल टोली ब्राजिल हो । यसले पाँचपल्ट उपाधि जितेको छ । सन् २०१६ मा भएको पछिल्लो संस्करण भने अर्जेन्टिनाले जितेको थियो । फुटसल मैदानआमरूपमा नेपालमा फुटसल मैदान ‘हरियो कृत्रिम घाँसे मैदान’ भन्ने बुझिन्छ । यो भ्रम हो । विश्व फुटबल महासंघ (फिफा) ले लागू गरेको मापदण्डअनुसार पार्केटिङ मैदान वा दुई मिटरबाट खस्दा बढीमा ६५ सेन्टिमिटरसम्म बल उफ्रिने गरी ५ एमएमको म्याट बिछ्याएको मैदान उपयुक्त फुटसल खेलस्थल हो । फिफाले विशेष परिस्थितिमा घरेलु फुटसलको खेल आयोजना गर्न कृत्रिम मैदानमा खेल्न पनि छुट दिएको छ । तर, अन्तर्राष्ट्रिय खेलका लागि भने अनिवार्य रूपमा मापदण्ड पालना भएको हुनुपर्छ । नेपालमा पूर्ण मापदण्डको एउटै पनि फुटसल मैदान/कोर्ट छैन । मैदानको आकारनेपालमा फुटसलको वास्तविक आकारमा पनि एकरुपता छैन । उपलब्ध जमिनको आकार हेरेर फुटसल मैदान निर्माण भएको पाइएको छ । फिफाले अन्तर्राष्ट्रिय र राष्ट्रिय (क्लबस्तरीय) खेलका लागि छुट्टाछुट्टै मापदण्ड निर्धारण गरेको छ ।घरेलु प्रतियोगिताका लागि २५ देखि ४२ मिटरसम्म लम्बाइ र १६ देखि २५ मिटरसम्म चौडाइ भएको पिच आवश्यक पर्छ । अन्तर्राष्ट्रिय खेलका लागि भने ३८ देखि ४२ मिटर लम्बाइ र २० देखि २५ मिटर चौडाइको पिच आवश्यक पर्छ । एन्फाले ‘ए’ डिभिजन राष्ट्रिय फुटसल लिग अन्तर्राष्ट्रिय मापदण्डको मैदानमा खेलाउन लागेको छ । फुटसलसँग मिल्दोजुल्दो हुने गरी हकीको म्याट बिछ्याएर पोखरा रंगशालास्थित कभर्डहलमा पिच तयार गरिएको छ । खेला ४० मिनेट, स्टपेज टाइम प्रणालीफुटसलमा स्टपेज टाइमको नियम हुन्छ । हरेक ‘डेड बल’मा टाइम गणना हुँदैन । यो बास्केटबलमा जस्तै नियम हो । २०–२० मिनेटको दुई हाफको बीचमा दुवै टोलीलाई एक मिनेटको टाइमआउट लिने सुविधा हुन्छ । थर्ड रेफ्री वा टाइमकिपरसँगको समन्वयमा टाइमआउट माग्न माइन्छ । ४० मिनेट खेलको दुई हाफबीचमा १५ मिनेटको विश्राम हुन्छ । तर, खेल अतिरिक्त समयमा पुगेको स्थितिमा भने त्यसबीच विश्राम हुँदैन । स्टपेज टाइम भएकाले एउटा खेल एक घण्टाभन्दा बढी समय पनि जान सक्छ ।  नो अफसाइड, असीमित सब्स्टिच्युटफुटबलभन्दा एक साइज सानो बल प्रयोग हुने र खुट्टाले खेलिने भए पनि फुटसलमा फुटबलभन्दा फरक नियम धेरै छन् । त्यसमध्ये एक हो, अफसाइड हुँदैन । यसले खेललाई रोमाञ्चक र तीव्र गतिको बनाउने अपेक्षा गरिन्छ । रेफ्रीले फाउलको अवस्था हेरेर फ्रिकिक, डाइरेक्ट तथा इनडाइरेक्स फ्रिकिकको अवसर दिन सक्नेछन् । फुटसलको एउटा प्लेइङ सेटमा ५ जना हुन्छन् । घरेलु प्रतियोगितामा टिममा यति नै संख्यामा खेलाडी राख्ने नियम सम्बन्धित आयोजकले नै निर्धारण गर्न सक्नेछ । तर अन्तर्राष्ट्रिय प्रतियोगितामा ९ जनासम्म (प्लेइङका ५ बाहेक) सब्स्टिच्युट गर्न पाइने नियम हुन्छ । फिफा वा एएफसीले मान्यता दिएका देशले आयोजना गर्ने ‘ए’ डिभिजन प्रतियोगितामा १० जना (प्लेइङका ५ बाहेक) सब्स्टिच्युट गर्न पाइन्छ । अन्य स्थानीय प्रतियोगिताहरूमा सब्स्टिच्युडको मापदण्ड छैन । स्थानीय आयोजकले नै निर्धारण गर्न सक्छन् । यो खेलमा सब्स्टिच्युट गर्न रेफ्रीको अनुमति लिइरहनु पर्दैन र खेल पनि रोकिनु पर्दैन । आफ्नो सब्स्टिच्युट जोनमार्फत मैदानभित्रका खेलाडी बाहिरिएपछि सब्स्टिच्युट खेलाडी मैदानभित्र जान पाउँछन् । तर, टिमले पहिले नै रेफ्रीलाई सब्स्टिच्युट खेलाडीको जर्सी नम्बर प्रदान गर्नुपर्छ । कार्डको नियमफुटबलमा जस्तै फुटसलमा पनि कारबाहीका लागि कार्डकै प्रयोग हुन्छ । पहेँलो कार्डले चेतावनी दिनेछ भने रातो कार्डले खेलाडीलाई मैदानबाहिर निकाल्ने छ । रातो कार्ड पाउने अर्को खेलमा प्रतिबन्धित हुनेछ । यो प्रतियोगितामा एन्फाले प्रतियोगिताको फाइनल अगाडिसम्म २ पहेँलो कार्ड पाएको अवस्थामा अर्को खेलमा प्रतिबन्ध लाग्ने नियम बनाएको छ । जस्तै एउटा खेलाडीले आफ्नो पहिलो खेल र सातौं खेलमा पहेँलो कार्ड पायो भने आठौं खेलमा उसले प्रतिबन्ध बेहोर्नुपर्नेछ । यो नियमप्रति क्लबहरूले विरोध जनाएका छन् । लगातार खेलमा पहेँलो कार्ड पाएमा अर्को खेल प्रतिबन्ध हुनुपर्नेमा एन्फाले आफूखुसी नियम राखेको उनीहरूको आरोप छ ।एन्फाले प्रतियोगिताका लागि लागू गरेको कोरोना मापदण्डमा एक टिमका बढीमा ६ खेलाडीलाई संक्रमण देखिएमा सो टिमलाई अयोग्य घोषणा गर्ने नियम समावेश गरेको छ । यो नियममा पनि क्लबहरूको आपत्ति छ । तर एन्फाले भने यो अवस्था नआउनेमा आशावादी रहेको जनाएको छ ।