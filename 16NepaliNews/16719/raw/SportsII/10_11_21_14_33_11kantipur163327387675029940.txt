काठमाडौँ — भक्तपुर जिल्ला रग्बी टिमले फाइनलमा नुवाकोटलाई १७–५ ले हराउँदै आइतबार प्रदेशस्तरीय प्रतियोगिता ‘वाग्मती सेभेन्स’को उपाधि जितेको छ ।मध्यपुर थिमिस्थित मैदानमा आयोजित रग्बी सेभेन्सको उपाधि होडमा भक्तपुरले तीन ट्राई (हरेक ट्राईमा ५ अंक) र एक कन्भर्जन (एक कन्भर्जनमा २ अंक) गर्दै उपाधि कब्जा गरेको हो । घरेलु मैदानमा भक्तपुर हावी भएको प्रतिस्पर्धामा नुवाकोट भने एक ट्राईमै सीमित भयो । वाग्मती प्रदेशका सात जिल्ला सहभागि पुरुषतर्फको उपाधिसँगै भक्तपुरले १५ हजार हात पार्‍यो भने नुवाकोटले १० हजार प्राप्त गऱ्यो ।भक्तपुर र नुवाकोटबीच समूह चरणमा पनि प्रतिस्पर्धा भएको थियो । त्यो भेटमा पनि भक्तपुरले पाँच ट्राई र एक कन्भर्जन गर्दै २२–० को एकतर्फी जित हात पार्दै समूहमा शीर्षस्थान हात पारेको थियो । त्यसपछि सेमिफाइनलमा भक्तपुरले काभ्रेलाई ७–० र नुवाकोटले चितवनलाई १०–० ले हराएर फाइनलमा स्थान बनाएका थिए ।महिलातर्फ मकवानपुरले काठमाडौंमाथि ५–० को जित रच्दै ट्रफी हात पाऱ्यो । फाइनलमा एक ट्राई मकवानपुरलाई उपाधि जित्न पर्याप्त रह्यो । तीन टिम सहभागी यस स्पर्धाको राउन्ड रोबिन लिगको भेटमा पनि मकवानपुरले अघिल्लो संस्करणको विजेता काठमाडौंविरुद्ध ५–५ को बराबरी खेलेका थिए ।नेपाल रग्बी संघद्वारा आयोजित प्रतियोगितामा महिलातर्फ मकवानपुरकी संजिता बोम्जन र पुरुषतर्फ भक्तपुरका सविन महत उत्कृष्ट खेलाडी चुनिए ।