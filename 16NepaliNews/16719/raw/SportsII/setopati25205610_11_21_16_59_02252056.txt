
फरवार्ड विमल घर्तिमगर मच्छिन्द्र क्लबमा आबद्ध भएका छन्। उनीसँग मच्छिन्द्रले आइतबार सम्झौता गरेको हो।
विमल र क्लबका उपाध्यक्ष अनिल श्रेष्ठले आइतबार सम्झौतामा हस्ताक्षर गरे। विमल एक सिजनका लागि आबद्ध भएका हुन्।
मच्छिन्द्रमा यो सिजनका लागि सुनील बल, विशाल राई, सुजल श्रेष्ठ र विशाल श्रेष्ठ आबद्ध भइसकेका छन्। 
सिजनको सहिद स्मारक ए डिभिजन लिग कात्तिक २९ बाट सुरू हुँदैछ।
गत सिजन घाइते भएका विमलको गत फागुनमा शल्यक्रिया गरिएको थियो। 
उनको घुँडाको शल्यक्रिया कतारको राजधानी दोहामा गरिएको थियो।
राष्ट्रिय फुटबल टिमको प्रशिक्षणको दौरान विमलको घुँडामा चोट लागेको थियो। विमलको अभ्यासका क्रममा चोट लाग्दा घुँडाको लिगामेन्ट च्यातिएको थियो।
जसका कारण उनी झण्डै एक वर्ष मैदान बाहिर रहे।
