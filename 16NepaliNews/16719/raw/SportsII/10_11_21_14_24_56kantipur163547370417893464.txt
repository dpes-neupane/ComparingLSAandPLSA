काठमाडौँ — मेयर कप भेट्रान्स फुटबल प्रतियोगिताको क्वाटरफाइनल समीकरण पूरा भएको छ । २१ टोलीबीच ७ समूहमा प्रतिस्पर्धा भएकामा सबै समूहका विजेता र उपविजेतामध्ये एक उत्कृष्ट टोली नकआउट चरणमा पुगेका छन् ।समूह ए, बी र सी बाट बुधबार नै तीन टोली क्वाटरफाइनलमा पुगेका थिए । बिहीबारको खेलबाट बाँकी टोलीको टुंगो लागेको हो । समूह ‘ए’ बाट आर्मी भेट्रान्स, समूह ‘बी’ बाट भनीमण्डल, समूह ‘सी’ बाट फ्रेन्ड्स भेट्रान, समूह ‘डी’ बाट खुमलटार भेट्रान्स, समूह ‘ई’ बाट झापा भेट्रान्स, समूह ‘एफ’ बाट चितवन भेट्रान्स र समूह ‘जी’ बाट पोखरा ११ भेट्रान्स समूह विजेता हुँदै क्वाटरफाइनल पुगे ।एक उत्कृष्ट उपविजेतामा समूह ‘सी’ बाट सानो गौचरन नाइट किङ क्लब (एसएनकेसी) क्वाटरफाइनल पुग्यो । उपविजेतामा समान ४ अंक लिएको बुटवल उपमहानगरलाई गोलअन्तरमा पछाडि पार्दै एसएनकेसी अघि बढेको हो । क्वाटरफाइनलका चारै खेल शुक्रबार हुनेछ । समूह ‘डी’ को अन्तिम खेलमा बिहीबार खुमलटारले साइनिङ सन एफसीमाथि ३–० को जित रच्यो । खुमलटारका जुमनु राई, नरेन्द्र लामा र भीम श्रेष्ठले गोल गरे । समूह ‘ई’ मा काभेरा भेट्रान्समाथि ३–० को जितसहित झापा भेट्रान्स समूह विजेता बनेको हो । झापाले आफ्नो पहिलो खेलमा विजय युथ हेटौंडालाई हराएको थियो । झापाका अंकुरकुमार खड्गी, रमेश गुरुङ र कप्तान हरि खड्काले गोल गरे ।समूह ‘एफ’ मा बुटवल उपमहानगरसँग ४–४ को बराबरी खेलेर पनि गोलका आधारमा क्वाटरफाइनल पुग्ने भाग्यमानी टिम बन्यो चितवन भेट्रान्स । दुवै टोलीले समूह चरणमा पश्चिम चितवन भेट्रान्समाथि जित निकालेका थिए । समूह ‘जी’ को अन्तिम खेलमा पोखरा भेट्रान्सले झम्सिखेल भेट्रान्सलाई ६–० ले हरायो । पोखराले यसअघि श्रीकुमारीलाई हराएको हो । पोखराका ईश्वर गुरुङले २ गोल गरे । दिलीप गुरुङ, नरेन्द्रजंग गुरुङ, महेन्द्र गुरुङ र सञ्जय गुरुङले १–१ गोल गरे ।