माले, मालदिभ्स — अञ्जन विष्टले भने जस्तै, नेपाली राष्ट्रिय टिमका लागि सर्वाधिक १३ गोलको कीर्तिमान त्यतिकैमा अड्केको पनि धेरै वर्ष भयो । कसले त्यसलाई बराबरी गर्ने र उछिन्ने त ? उनकै भाषामा भन्दा यस्तो इच्छा उनकै पनि रहेछ ।श्रीलंकालाई साफ च्याम्पियनसिप २०२१ मा नेपालले श्रीलंकालाई ३–२ ले पराजित गरेपछि उनी पनि प्रशिक्षक अब्दुल्लाह अल्मुताइरीसँगै पोस्ट म्याच कन्फ्रेन्समा आए ।नेपालले गरेका तीन गोलमा दोस्रो गोल उनको थियो । मिडियासामु प्रस्तुत हुने क्रममा उनले सबैभन्दा पहिले टिम र प्रशिक्षकलाई धन्यवाद दिए, अनि भने, ‘खेलाडीका रूपमा मेरो पनि त्यो कीर्तिमान छुने र त्यसलाई उछिन्ने इच्छा छ ।’ श्रीलंकाविरुद्धको दोस्रो गोल उनको व्यक्तिगत छैटौं गोल रह्यो । उनले थपे, ‘तर मलाई के पनि थाहा छ भने यसका लागि मैले अझै धेरै मिहिनेत गर्नुछ र अझै धेरै लामो यात्रा गर्नु छ ।’ सोमबारको खेलमा म्यान अफ द म्याच बनेमा अञ्जन विष्ट । तस्बिर : एन्फानेपालका लागि सर्वाधिक धेरै १३ गोल गरेको कीर्तिमान संयुक्त रूपमा दुई खेलाडीको नाममा रहेको छ, हरि खड्का र निराजन रायमाझी । दुवैले फुटबल खेल्न छाडिसके । अहिलेको पुस्तामध्ये जुमनु राईको नाममा ११ गोलको कीर्तिमान छ । जुमनु पनि लगभग सक्रिय फुटबलबाट टाढा छन् ।अझै पनि नेपाली टिममा प्रवेशका लागि चुनौती पेस गरिरहेकामध्ये भरत खवासले १० गोल गरेका छन् । यस्तै भर्खरै खुट्टाको शल्यक्रिया गराएर फुटबलमा फर्कन मिहिनेत गरिरहेका विमल घर्ती मगरले आठ गोल गरिसके । साफ च्याम्पियनसप-२०२१ खेलिरहेको अहिलेको टिमका खेलाडीमध्ये नवयुग श्रेष्ठले सर्वाधिक सात गोल गरेका छन् ।उमेर र नेपालका लागि पहिलो रोजाइमा बढी खेल्ने अवसरका आधारले हरि तथा निराजनको कीर्तिमान छुने सबैभन्दा बढी सम्भावना भने अञ्जनकै हुन सक्छ, अथवा नवयुगको । अञ्जन आफै भने लयमा छन् । उनले पछिल्ला आठ खेलमा चार गोल गरिसके । उनले विश्वकप छनोटको सन् २०१९ को खेलमा चिनियाँ ताइपेईविरुद्ध एकै खेलमा दुई गोल गर्दै खाता खोलेका थिए । 