
चितवन टाइगर्स एभरेस्ट प्रिमियर लिग (इपिएल) टी-२० क्रिकेट प्रतियोगिताको फाइनलमा प्रवेश गरेको छ। चितवन इपिएलमा पहिलो पटक फाइनलमा पुगेको हो।
बुधबार भएको पहिलो क्वालिफायरमा पोखरा राइनोजमाथि ९ विकेटको जित निकाल्दै चितवन उपाधि नजिक पुगेको हो।
पोखराले दिएको ६७ रनको झिनो लक्ष्य चितवनले ७.५ ओभरमा १ विकेटको क्षतिमा पूरा गर्‍यो। चितवनका लागि ओपनर मोहमद साहजादले ४८ रन जोडे। उनले २६ बलमा ७ चौका र २ छक्का हिर्काए। हसिम अन्सारीले नटआउट १४ रन जोडे।
त्यसअघि पोखराले खराब ब्याटिङ गरेको थियो। पोखरा १५ ओभरमा ६६ रनमै अलआउट भएको थियो। ओपनरद्वय रिचार्ड लेभीले १९ रन र सुनील धमलाले १८ तथा  सुसन भारीले १२ रन जोड्दा अन्य ८ ब्याट्सम्यानले दोहोरो अंकमा रन बटुल्न सकेनन्।
पोखराको इनिङ ध्वस्त पार्ने क्रममा चितवनका स्पिनरद्वय सागर ढकाल र सहाब अलामले ४-४ विकेट लिन सफल भए। सागरले ४ ओभरमा १४ रन र सहाबले  १० रन खर्चिए। कप्तान सोमपाल कामी र करिम जनतले १-१ विकेट लिन सफल भए। 
अब चितवनले शनिबार हुने फाइनलमा दोस्रो क्वालिफायरको विजेतासँग भिड्नेछ।
दोस्रो क्वालिफायरमा भोलि बिहिबार पोखरा र एलिमिनेटरको विजेताबीच खेल हुनेछ। एलिमिनेटरमा आज भैहरवा र काठमाडौंबीच खेल हुनेछ।
