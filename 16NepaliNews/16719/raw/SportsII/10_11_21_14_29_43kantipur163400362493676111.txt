काठमाडौँ — बाजुराको रानीवन स्पोर्ट्स क्लब १–० ले नुवाकोट युनाइटेड फुटबल क्लबलाई पराजित गर्दै सोमबार सहिद स्मारक ‘सी’ डिभिजन लिगमा प्रवेश गरेको छ ।राजधानीको तेस्रो श्रेणीको लिगमा स्थान बनाउनका लागि सातदोबाटेस्थित एन्फा कम्प्लेक्समा भएको निर्णायक खेलमा रानीवनका विवेक सन्जेलले ९० औं मिनेटमा गोल गरे । रानीवनको जितसँगै यसपालिको छनोटबाट ‘सी’ डिभिजन प्रवेश गर्ने तीनै क्लब मोफसलका भएका छन् ।यसअघि आइतबार जित हात पार्दै सुर्खेतको आरसी ३२ फुटबल एकेडेमी र काभ्रेको स्पोर्ट्स एकेडेमी साँगा ‘सी’ डिभिजन लिगमा छनोट भएका थिए । लिग प्रवेशको निर्णायक खेलमा आरसी ३२ ले समाजसेवी क्लब, झापालाई २–२ को बराबरीपछि टाइब्रेकरमा ५–३ पराजित गरेको थियो । स्पोर्ट्स एकेडेमी साँगाले राजधानीको संयुक्त नमुना युथ क्लबलाई १–० ले हराएको थियो । मोफसलका टिमको वर्चस्व रहेको यसापालिको छनोटमा ७८ क्लबले प्रतिस्पर्धा गरेका थिए ।