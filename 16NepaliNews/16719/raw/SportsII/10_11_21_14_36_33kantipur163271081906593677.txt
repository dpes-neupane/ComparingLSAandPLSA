पोखरा — चिरपरिचित प्रतिद्वन्द्वी शंखमूल फुटसलसँग ६–२ गोलले पराजित भएपछि ढुकु फुटसल हबका प्रशिक्षक राज महर्जनले ‘ए’ डिभिजन राष्ट्रिय फुटसल लिगमा शीर्ष चारको दौडबाट पछि परेको स्वीकारेका छन् । पाँचौं खेलका तेस्रो हार बेहोरेपछि ढुकु टिम रेलिगेसन टार्नेतिर केन्द्रित हुनुपर्ने स्थिति आएकोप्रति प्रशिक्षक महर्जनले शुभचिन्तकसँग माफीसमेत मागेका छन् । शंखमूल र ढुकुलाई नेपालमा फुटसल विकास गर्ने सुरुआती टोली मानिन्छ । यी दुईबीचको प्रतिस्पर्धा सधैं रोमाञ्चक हुँदै आएको छ । यसअघि दुईपल्ट राष्ट्रियस्तरको फुटसल लिगको फाइनलमा यी टोलीले नै उपाधि प्रतिस्पर्धा गरेका थिए । तर, यसपल्ट अवस्था फरक रह्यो । वास्तविक फुटसल मैदानमा पहिलोपल्ट अन्तर्राष्ट्रिय नियममा आधारित रहेर आयोजित प्रतियोगितामा शंखमूल र ढुकु दुवैले अपेक्षाकृत प्रदर्शन गर्न सकेनन् । नयाँ फिल्डको अनुभव नहुनाले खेलाडीमा चोटको समस्या अधिक रह्यो । त्यही चोटले शंखमूलको तुलनामा ढुकुलाई बढी सतायो । ‘हाम्रो सेटका पाँच खेलाडी चोटग्रस्त छन् । उनीहरूको अनुस्थितिले हामी कमजोर भइरहेका छौं,’ प्रशिक्षक महर्जनले भने, ‘यो खेल हाम्रो लागि जित्नैपर्ने थियो ।’ढुकुका विशाल सिलवाल, अमित लामा, पेमा नोर्बु लामा, गोलरक्षक सुमितकुमार आले र आइतबारको खेलमा समन श्रेष्ठलाई पनि घुँडामा चोट लागेपछि घाइते खेलाडी संख्या ५ पुगेको छ । अर्का मुख्य खेलाडी आदिल हामिद यू–२३ राष्ट्रिय फुटसल टोलीको बन्द प्रशिक्षणमा परेपछि प्रतियोगिताअघि नै ढुकुको आत्मविश्वास गुमेको थियो । ढुकु टिम यही प्रतियोगितालाई चैतमा आयोजित वाग्मती प्रदेश छनोटको फाइनलमा शंखमूलसँगै पराजित भएका थियो । ‘हामीले नराम्रो खेलेका होइनौं । खेलाडीले सक्ने जति खेलेका छन् । यो खेल हाम्रा लागि जित्नैपर्ने थियो । तर, हार भएपछि हाम्रो शीर्ष चारको सम्भावना सकियो,’ नेपाल राष्ट्रिय फुटसल व्यवसायी संघका अध्यक्ष रहेका प्रशिक्षक महर्जनले भने, ‘अब रेलिगेसनबाट जोगिनेतर्फ लागेका छौं र अर्को संस्करणका लागि तयारी गर्नेछौं । यस संस्करणमा हाम्रो सम्भावना सकिएको हुनाले सबै शुभचिन्तकसँग माफी माग्छु ।’शंखमूलले पहिलो हाफमै ३–० को अग्रता बनायो । सुसान श्रेष्ठले २ र जेनिश प्रजापतीले १ गोल गरे । दोस्रो हाफमा अरुज सिंह, मणि लामा र कृजल खड्काले शंखमूलबाट गोल गरे । ढुकुका सुब्रत नरसिंह केसी र अमित लामाले १–१ गोल गरे । शंखमूलका लागि यो नतिजा सफलताको कोसेढुंगाकै रूपमा रह्यो । ५ खेलबाट ३ जित र २ बराबरीको नतिजासहित शंखमूल ११ अंक लिएर अंकतालिकाको शीर्षस्थानमा उक्लिएको छ । प्रतियोगितामा नहार्ने टोली शंखमूल र स्पोर्ट्स क्यासल हुन् । ‘हाम्रा लागि यो खेल महत्त्वपूर्ण थियो । ढुकु इन्ज्युरी र कार्डका कारण पूर्ण टोली थिएन । त्यसैले आज अलिकति फाइदा भएको हो । बलियो टोलीसँग अंक लिनु सकारात्मक पक्ष हो । विपक्षीलाई राम्रोसँग चिनेकाले जित निकाल्न धेरै सजिलो भयो,’ आगामी रणनीतिबारे शंखमूलका प्रशिक्षक प्रकाश परियारले भने, ‘शीर्षमा पुगेपछि त्यहाँ टिकिरहन निकै कठिन हुन्छ । हामीले सबै टोलीलाई कमजोर लिएका छैनौं तर, अंकतालिकाको पुछारमा रहेका टोलीसँग खेल्न बाँकी छ । त्यसबाट हामीलाई सजिलो हुन्छ कि भन्ने आशा गरेका छौं ।’ अर्को खेलमा धरानको राइजिङ युथ क्लब र घरेलु टोली सविन मेमोरियलले ५–५ गोलको बराबरी खेल्दै अंक बाँडेका छन् । राइजिङमाथि खेल नियन्त्रणमा राखे पनि गोल अवसरमा चुक्दा सविन मेमोरियलले शीर्षस्थान उक्लने अवसर गुमाएको छ । सविनका प्रशिक्षक राजेन्द्र तामाङले खेलाडीहरू अधिक आत्मविश्वासी भएका कारण समस्या भएको सुनाए । चोट र कार्डका कारण कमजोर देखिएको राइजिङले सुरूआती तीन खेल जितेर सनसनी मच्चाएको थियो । राइजिङका सुदीप गुरुङले ह्याट्रिक पूरा गरे भने हेमन्त थापामगरले २ गोल गरे । सविन मेमोरियलका तर्फबाट अविनाश तामाङले २ गोल गरे । उनी १० गोल गरेर सर्वाधिक गोलकर्तामा अगाडि छन् । मनीष क्षेत्रीले २ र सुनील बिकले १ गोल गरे । दोहोरो पहेँलो कार्डका कारण बिकु तामाङ र बिरामी भएका कारण रेवस मास्केको अनुस्थिति राइजिङलाई निकै खड्कियो । यो बराबरीले ५ खेलबाट १० अंक जोडेका दुवै टोली गोलअन्तरमा सविन मेमोरियल तेस्रो र राइजिङ चौथोमा छन् । एक खेल कम खेलेको पोखरेली टोली स्पोर्टस क्यासलको पनि १० अंक नै छ । ‘हामीलाई तालिकाको शीर्षमा जाने अवसर थियो । त्यो गुम्यो । बिहानैदेखि मेरा खेलाडीहरू अधिक आत्मविश्वासी देखिएका थिएँ । उनीहरूको हाउभाउले हामी जस्तो कोही छैन, हामी नै सर्वेसर्वा हौं भन्नेजस्तो बुझिन्थ्यो,’ सविनका प्रशिक्षक तामाङले भने, ‘खेलाडीमा गम्भीरता नै देखिनँ । हामीलाई धेरैभन्दा धेरै अंक चाहिएको छ । तर खेलाडीहरू यति भए पुग्यो भन्ने हिसाबको प्रदर्शन गरिरहेका थिए । फिल्डभित्र टिमलाई नेतृत्व दिने खेलाडी अभाव भएको छ ।’राइजिङ युथका प्रशिक्षक युवेन्द्र गुरुङले आफूसँग उपलब्ध खेलाडीको प्रदर्शनबाट पूर्ण सन्तुष्टि रहेको बताए । ‘मेरो सेटका खेलाडीमध्ये चारजना चोटग्रस्त छ । गोलरक्षकले सकिनसकी खेलिरहेको छ । उसलाई डाक्टरले नै दुईदेखि तीन सातासम्म आराम गर्नु भन्ने सल्लाह दिएको छ । तर, धरानको फुटसल जोगाउन उसले योगदान गरिरहेको छ,’ प्रशिक्षक गुरुङले भने ।