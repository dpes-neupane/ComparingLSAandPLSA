पोखरा — अखिल नेपाल फुटबल संघ (एन्फा) को आयोजना र टर्नपाइक इभेन्टको व्यवस्थापनमा पहिलोपल्ट ‘ए’ डिभिजन राष्ट्रिय फुटसल लिग शनिबारदेखि पोखरा सुरु हुँदै छ । पोखरा रंगशालास्थित बहुउद्देश्यीय कभर्डहलमा असोज २२ सम्म हुने लिगको सम्पूर्ण तयारी पूरा भएको आयोजकले जनाएको छ ।पोखरामा शुक्रबार आयोजित पत्रकार सम्मेलनमा लिगमा सहभागी १० टिमका प्रशिक्षक एवं कप्तानले उपाधि जित्न मिहिनेत गर्ने बताएका छन् । एन्फाका फुटसल समिति संयोजक रत्नकुमार श्रेष्ठले खेल पर्यटनको हब भएको र अन्तर्राष्ट्रिय मापदण्डको फुटसल कोर्ट पनि यहीं भएकोले पोखरामा प्रतियोगिता आयोजना गरेको बताए । फुटसललाई लोकप्रिय बनाउन लिगले महत्त्वपूर्ण भूमिका खेल्ने उनको भनाइ थियो । एन्फाकै फुटसल समिति प्रमुख विनोद गुरुङले गतवर्षको चैतदेखि यस वर्षको जेठसम्म प्रदेशस्तरीय छनोट खेलमा सहभागी ५१ टिममध्ये १० टिमले ‘ए’ डिभिजनको मान्यता पाएको बताए । कोभिडका कारण दुईपल्टसम्म सरे पनि यसपल्ट फुटसल लिग सफल हुने उनले जनाए । टर्नपाइक इभेन्टका निर्देशक निशान्त केडियाले कोरोनाको जोखिमलाई मध्यनजर गर्दै सुरक्षा मापदण्ड अपनाएर लिग सञ्चालन गर्ने बताए । उनले ३ हजार दर्शक क्षमताको कभर्डहलमा १ हजार २ सयलाई मात्रै प्रवेश मिल्ने गरी टिकट बिक्री गरिने उल्लेख गरे । ‘ए’ डिभिजन राष्ट्रिय फुटसल लिगमा क्षेत्रीय छनोटबाट आएका १० टोलीले राउन्ड रोबिन प्रणालीका आधारमा प्रतिस्पर्धा गर्नेछन् । शीर्ष चार टोलीबीच क्वालिफायर र इलिमिनेटरका आधारमा फाइनल खेलिनेछ । लिग अवधिभर कुल ४९ म्याच हुनेछन् । लिगमा प्रदेश १ बाट धरानको फुटसल फाइभ र द राइजिङ क्लब, वाग्मतीका ढुकु फुटसल हब, शंखमूल फुटसल, स्काइ गोल्स र प्रभातफेरी स्पोर्ट्स क्लब, गण्डकी प्रदेशका स्पोर्ट्स क्यासल र सविन मेमोरियल फुटसल क्लब, लुम्बिनी, कर्णाली र सुदूरपश्चिमबाट लुम्बिनी फुटसल र झरना स्पोर्ट्स क्लब सहभागी छन् । लिग विजेताले १० लाख र उपविजेताले ५ लाख रुपैयाँ पुरस्कार पाउनेछन् । प्रतियोगितामा उत्कृष्ट गोलरक्षक, फिक्सो (डिफेन्डर), पिभोट (स्ट्राइकर), प्रशिक्षक र इमर्जिङ खेलाडीले जनही २५ हजार रुपैयाँ पुरस्कार पाउनेछन् । प्रतियोगिताका सम्पूर्ण खेल कान्तिपुर टेलिभिजन र ईकान्तिपुर डटकमबाट प्रत्यक्ष प्रसारण हुनेछ ।