काठमाडौँ — खेलको अन्तिम बल थियो । भैरहवा ग्लाडियटर्सका कप्तान शरद भेषावकर पहिलो बलको सामना गरिरहेका थिए । त्यो अन्तिम बलमा छक्का प्रहार गर्न सकेमात्र ललितपुर प्याट्रियट्ससँग बिहीबारको बजाज पल्सर एभरेस्ट प्रिमियर लिग (ईपीएल) को खेलमा स्कोर बराबरी गर्न सकिन्थ्यो । अन्यथा दाबेदार मानिएको भैरहवाले हार स्विकार्नुपर्थ्यो । राशिद खानले त्रिवि क्रिकेट मैदान कीर्तिपुरमा फालेको त्यो अन्तिम बललाई शरदले सिधै प्याट्रियट्सको ‘डगआउट’ मा पुर्‍याए । त्यसलाई रोक्ने पूरा प्रयास गरेका प्याट्रियट्सका कप्तान कुशल भुर्तेल ‘डगआउट’ सँगै रहेको फ्रिज ढाल्दै लड्न पुगे । उठ्नुभन्दा पनि थचक्कै बस्न पुगेका उनको भावले त्यो निराशा दर्शाउँथ्यो ।भैरहवाको ‘डगआउट’ भन्ने ठीक विपरीत थियो । प्रशिक्षक पुबुदु दासानायकेसहित भैरहवाका खेलाडीहरू शरदको छक्का प्रहारसँगै मैदानभित्र पुगेका थिए । ‘मैले यस्तो अवस्थामा शरदले खेल जिताएको ५–६ पटक देखिसकेको छु । मैले यही कुरा आफ्ना खेलाडीहरूलाई भनिसकेको थिएँ,’ शरदप्रति विश्वस्त देखिएका दासानायकेले भने । भैरहवालाई अन्तिम ओभरमा विजयनिम्ति १८ रन आवश्यक थियो । पहिलो दुई बलमा २–२ गरी ४ रन जोडेका कुशल मल्ल तेस्रो बलमा आउट हुन पुगे । चौथो बलमा उपुल थारङ्गाले छक्का प्रहार गर्दै पाँचौंमा एक रन जोडेपछि भैरहवालाई स्कोर बराबरी गर्न अन्तिम बलमा ६ रन प्रहार गर्नुपर्ने थियो । शरदले त्यो भूमिका निभाएका थिए । १ सय ७८ रनको लक्ष्य लिएको भैरहवाले निर्धारित २० ओभरमा ५ विकेट गुमाई १ सय ७७ रन बनाएपछि ‘टाइ’ भएर खेल सुपर ओभरमा लम्बिएको थियो । तर, मधुरो प्रकाशका कारण थप खेल हुन असम्भव भएपछि दुवै टोलीलाई १–१ अंक प्रदान गरिएको थियो । भैरहवालाई त्यो एक अंक निकै महत्त्वपूर्ण थियो । भैरहवा ३ खेलमा ४ अंक जोड्दै शीर्षस्थानमा पुगेको छ । चितवन टाइगर्सको पनि ४ अंक नै छ तर, टोली रनरेटमा भैरहवाभन्दा पछाडि छ । ललितपुरले तेस्रो खेलमा आएर पहिलो अंक बटुलेको हो । थारङ्गा र कुशलको प्रयासभैरहवालाई यो स्कोरमा पुर्‍याउने प्रमुख भूमिका थारङ्गा र कुशलले गरे । थारङ्गाले ४४ बलमा अविजित ६७ रन बनाए । उनले ६ चौका र ३ छक्का प्रहार गरे । कुशलले १९ बलमा ३ चौका र २ छक्का प्रहार गरी ३५ रन बनाए । यी दुईले पाँचौं विकेटमा २७ बलमा ५१ रनको साझेदारी गरे । अन्यमा तमिम इकवालले १४ र आरिफ शेखले २८ रन बनाए । ललितपुरका राशिदले ३ र रिजन ढकालले २ विकेट लिए । यसअघि टस हारेपछि ब्याटिङमा आएको ललितपुरले निर्धारित २० ओभर खेल्दै ७ विकेटमा १ सय ७७ रन बनाएको थियो । ओपनर सन्दुन विराकोडीले सर्वाधिक ५८ रन बनाए । उनले ४१ बलमा २ चौका र ५ छक्का प्रहार गरे । ओपनर कुशललाई २ रनमै रनआउटबाट गुमाए पनि विराकोडीले अर्का श्रीलंकाली खेलाडी ओसाडा फर्नान्डोसँग दोस्रो विकेटमा ८ ओभरमा ६६ रनको साझेदारी गरे । फर्नान्डोले १९ बल खेली १ चौका र २ छक्कासहित २० रन बनाए ।सन्दीप जोराले ३८ र अफगानिस्तानका अजमतुल्लाह ओमारजाईले ४२ रन बनाएपछि ललितपुर चुनौतीपूर्ण स्कोर बनाउन सफल भयो । सन्दीपले २५ बलमा २ चौका र २ छक्कासहित ३८ र ओमारजाईले २२ बलमा २ चौका र ४ छक्का प्रहार गरे । ओमारजाईले अविनाश बोहराको बलमा लगातार तीन छक्का प्रहार गरे । पवन सर्राफ १ र योगेन्द्रसिंह कार्की ७ रनमा आउट भए । २ विकेट लिएका अविनाशले ४ ओभरमा ४७ रन खर्चे । धम्मिका प्रसाद, कृष्ण कार्की र आरिफ शेखले १–१ विकेट लिए । चितवनको लगातार जितचितवनले सुरुआती दुई खेलमै जित हात पार्नेक्रममा बिहीबारको खेलमा काठमाडौं किंग्स इलेभेनलाई ३ विकेटले पराजित गर्‍यो । चितवनले १ सय ४२ रनको लक्ष्य ८ बलअघि नै पूरा गर्‍यो । राजेश पुलामी मगर र कमलसिंह ऐरीले २८ बलमा ४७ रनको अविजित साझेदारी गरी चितवनलाई जित दिलाए । राजेश २९ बलमा २ छक्का प्रहार गर्दै २६ र कमल १५ बलमा १ चौका र २ छक्का प्रहार गर्दै २३ रनमा अविजित रहे ।ओपनर इशान पाण्डे ४, मोहम्मद साहजाद १७, करिम जन्नत २१, भीम सार्की २६, दिलीप नाथ २३, सेकुगे प्रशन्न ५ र कप्तान सोमपाल कामी शून्यमा आउट भए । काठमाडौं किंग्सका जितेन्द्र मुखिया र रायन बर्लले २–२ तथा कप्तान सन्दीप लामिछानेसहित जनक प्रकाश र गुलशन झाले १–१ विकेट लिए । दोस्रो खेल खेलिरहेको काठमाडौंले पहिलो हार बेहोरेको हो । यसअघि चितवनले टस जितेपछि ब्याटिङ निम्तो पाएको काठमाडौं किंग्सले निर्धारित २० ओभर खेलेर ८ विकेट गुमाई १ सय ४१ रनमात्र बनाएको थियो । म्यान अफ द म्याच देव्रेहाते स्पिनर सागर ढकालले ४ विकेट लिएर काठमाडौंलाई खुम्च्याएका थिए । उनले ४ ओभरमा २१ रन खर्चे । अफगानिस्तानका बलर जन्नतले ४ ओभरमा १८ रन खर्चेर २ विकेट लिए । कमल र प्रशन्नले १–१ विकेट लिए । काठमाडौं किंग्सबाट ओपनर सुवास खकुरेलले ३४ बलमा सर्वाधिक ३५ रन बनाए । उनले २ चौका र २ छक्का प्रहार गरे । राजु रिजालले २० बलमा ३ चौका र २ छक्कासहित २८ र जनक प्रकाशले १६ बलमा १ चौका र २ छक्कासहित २६ रन बनाए । रहमनुल्लाह गुरबाज ५, अमित श्रेष्ठ ६, बर्ल शून्य, गुलशन झा ४ र अमरसिंह राउटेला ५ रनमा आउट भए । सिद्धान्त लोहनी ८ र सन्दीप ७ रनमा अविजित रहे । आजका खेल