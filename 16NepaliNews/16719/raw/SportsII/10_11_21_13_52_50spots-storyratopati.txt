इटालियन सिरिए ए मा चौथो हार बेहोर्दै युभेन्टस नवौँ स्थानमा खस्किएको छ । मासिमिलानो एलेग्रीको टोली भेरोनासँग २–१ गोलले पराजित भएको हो । पहिलो हाफमा तीन मिनेटको अन्तरमा जियोभानी सिमिओनीले दुई गोल गर्दै भेरोनालाई २–० को अग्रता दिलाएका थिए ।खेलमा १० मिनेट बाँकी छँदा वेस्टन म्याकेनीले युभेका लागि एक गोल फर्काए पनि टोलीलाई हारबाट जोगाउन भने सकेनन् । जीतसँगै भेरोनाले युभेन्टसलाई उछिनेको छ । उता, युभेन्टस भने शीर्ष स्थानमा रहेको नापोली र एसी मिलानभन्दा १३ अंकले पछि परेको छ । एलेग्रीको टोलीले खेलअवधिभर विपक्षीको पोष्टमा मात्र चारपटक आक्रमण गरेको थियो ।