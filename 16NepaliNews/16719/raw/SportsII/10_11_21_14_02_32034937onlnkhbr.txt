
१८ कात्तिक, काठमाडौं । पूर्वखेलाडी अजिम रफिकले रंगभेदको आरोप लगाएपछि इंग्ल्याण्डको क्रिकेट क्लब योर्कसायरका अध्यक्ष रोजर हटनले राजीनामा दिएका छन् ।
३० वर्षका रफिकमाथि रंगभेदी व्यवहार भएको पुष्टि भएपछि हटनमाथि माफी माग्दै राजीनामा दिन दबाब बढेको थियो । उनले क्लबमा भएको रंगभेदको जिम्मेवारी लिँदै राजीनामा घोषणा गरेका हुन् ।
हटनले योर्कसायरमा आफूले परिवर्तनलाई नस्वीकार्ने वा विद्रोह गर्ने स्थिति रहेको बताएका छन् । यो घटनामा इंग्ल्याण्ड तथा वेल्स क्रिकेट बोर्ड (ईसीबी)ले आफूहरुलाई सहयोग गर्न अस्वीकार गरेको पनि बताएका छन् ।
योर्कसायरको शुक्रबार बसेको आकस्मिक बोर्ड बैठकपछि हटनले राजीनामा दिएका हुन् । उक्त बैठकमा हटनले स्वेच्छाले राजीनामा नदिए हटाउने तयारी थियो ।
योर्कसायरमा रफिकले रंगभेदी व्यवहार भोगेको अनुसन्धानबाट पुष्टि भएको थियो । तर क्लबले भने कुनै त्यस्तो व्यवहार गर्नेमाथि अनुशासनको कारबाही गरेको थिएन । गत बिहीबार इसीबीले योर्कसायरलाई इंगल्याण्डमा महत्वपूर्ण प्रतियोगिता खेल्न प्रतिबन्ध लगाएको थियो ।
इसीबीले योर्कसायरले यो मुद्दा सल्टाउन पुरै बेवास्ता गरेको आरोप लगाएको थियो ।
