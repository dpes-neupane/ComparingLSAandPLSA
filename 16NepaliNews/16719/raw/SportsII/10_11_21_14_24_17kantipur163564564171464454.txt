शारजहाँ — वानिन्डु हसरंगाले ह्याट्रिक गरे पनि डेविड मिलर र कागिसो राबाडाको उत्कृष्ट प्रदर्शनको सहयोगमा दक्षिण अफ्रिकाले ट्वान्टी–२० विश्वकपमा शनिबार सनसनीपूर्ण खेलमा श्रीलंकालाई ४ विकेटले पराजित गरेको छ ।दक्षिण अफ्रिकालाई अन्तिम ओभरमा जितनिम्ति १५ रन आवश्यक थियो । मिलरले दुई छक्का प्रहार गरे भने राबाडाले निर्णायक चौका बनाउँदै दक्षिण अफ्रिकालाई शारजहाँमा एक बल बाँकी छँदै १ सय ४३ रनको लक्ष्यमा पुर्‍याएका थिए ।मिलरले १३ बलमा २३ रन जोडे भने राबाडाले सात बलमै १३ रन बटुल्दै जित दिलाउनुअघि हसरंगाले प्रतियोगिताको तेस्रो ह्याट्रिक गरेका थिए । हसरंगाको ३–२० को प्रदर्शन श्रीलंकाले बनाएको १४२ रनको स्कोर जोगाउन पर्याप्त भएन । उनले आफ्नो तेस्रो ओभरको अन्तिम बल र चौथो ओभरको सुरुका दुई बलमा विकेट लिँदै ह्याट्रिक गरेपछि दक्षिण अफ्रिका ११२–६ को खराब स्थितिमा पुगेको थियो । उनले कप्तान टेम्बा बाभुमालाई ४६ रनमा आउट गरे ।देब्रेहाते जोडी मिलर र राबाडाले ३४ रनको साझेदारी गरेपछि दक्षिण अफ्रिकाले सुपर १२ मा लगातार दोस्रो जित पाएको हो । श्रीलंकाका तीव्र गतिका बलर डुसमान्थ चामिराले दोस्रो ओभरमा दक्षिण अफ्रिकी प्रारम्भिक ब्याटरद्वयलाई पेभेलियन फर्काइदिए । उनले क्विन्टन डी ककलाई १२ रनमा बोल्ड गरे । बाभुमाले लय समात्दै महत्त्वपूर्ण प्रदर्शन गरेर चौथो विकेटका लागि आइडेन मारक्रमसँग ४७ रनको साझेदारी गर्दै टिमलाई चुनौती पार गर्ने अवस्थामा पुर्‍याएका थिए ।मारक्रम १५ औं ओभरको अन्तिम बलमा हसरंगाको बलमा अफ ड्राइभ गर्ने प्रयासमा १९ रनमा आउट भए । हसरंगा १८ औं बलमा अझै बलियो रूपमा फर्किए । यस ओभरको सुरुमै बाभुमा र ड्वाइने प्रिटोरियसलाई पिचबाट हटाए । त्यसपछि मिलर र राबाडाले श्रींलंकाको सम्भावना समाप्त पारिदिएका थिए । श्रीलंकाले सुपर १२ का तीन खेलमा दोस्रो हार बेहोरेको हो ।यसअघि ट्वान्टी–२० विश्वकपमा आयरल्यान्डका तीव्र गतिका बलर कर्टिस क्याम्पर र अस्ट्रेलियाका ब्रेट लीले ह्याट्रिक गरेका थिए । ब्रेट लीले सन् २००७ मा बंगलादेशविरुद्ध प्रतियोगिताकै पहिलो ह्याट्रिक गरेका थिए भने कर्टिसले नेदरल्यान्ड्सविरुद्ध समूह चरणमा ४ बलमा ४ विकेट लिएका थिए ।टिममा फर्किएका क्विन्टन डी ककले पिचमा घुँडा टेकेसँगै खेल सुरु भएको थियो । उनले रंगभेदी दुर्व्यवहारको विरोधलाई समर्थन गर्दै घुँडा टेकेका थिए । श्रीलंकाको इनिङ्समा पाथुम निसान्काले ७२ रनको योगदान गर पनि दक्षिण अफ्रिकाले आफ्नो प्रतिस्पर्धीलाई १ सय ४२ रनमा अलआउट गरेको थियो । ट्वान्टी २० वरीयतामा विश्वकै नम्बर एक लेग स्पिनर ताबराज साम्सीले ४ ओभरको बलिङ स्पेलमा ३–१७ को उत्कृष्ट प्रदर्शन गरे । दक्षिण अफ्रिकाले टस जित्दै फिल्डिङ रोजेपछि प्रिटोरियसले पनि तीन विकेट लिएका थिए ।श्रीलंका १४ औं ओभरमा ९१–५ को खराब अवस्थामा पुगेको थियो । निसान्काले छोटो संस्करणको क्रिकेटमा दोस्रो अर्धशतक बनाएका हुन् । उनले ६ चौका र ३ छक्का प्रहार गर्दै ट्वान्टी–२० मा बनाएको ६१ रनको व्यक्तिगत उत्कृष्ट प्रदर्शनमा सुधार गरेर श्रीलंकालाई संघर्ष गर्नसक्ने स्कोरसम्म डोर्‍याए । शुक्रबार राति अफगानिस्तानलाई ५ विकेटले हराएपछि पाकिस्तानले लगातार तेस्रो सफलता हात पारेको थियो । समूह ‘दुई’ मा पाकिस्तानले सेमिफाइनल यात्रा लगभग सुनिश्चित गरेको थियो ।