काठमाडौँ — चितवन टाइगर्स बजाज पल्सर एभरेष्ट प्रिमियर लिग (ईपीएल) क्रिकेटको क्वालिफायरमा पुग्ने पहिलो टोली बनेको छ । लगातार चौथो खेल जित्नेक्रममा चितवनले आइतबार ललितपुर प्याट्रियट्सलाई ५ विकेटले पराजित गर्‍यो ।चितवनले १ सय ९ रनको लक्ष्यलाई १७.२ ओभरमै १ सय १२ रन बनाउँदै पूरा गर्‍यो । खड्ग बोहरा शून्य र करिम जन्नत १ रनमा आउट भए पनि मोहम्मद साहजादले २८ बल खेली ४ चौका र २ छक्का प्रहार गरी ३५ र भिम सार्की २२ बलमा ३ चौका र १ छक्का प्रहार गरी २७ रन बनाउदै चितवनलाई सजिलो विजय दिलाए ।वीरनद्धिप सिंह १९ बलमा १३ रन बनाई आउट भए पनि चितनवलाई लक्ष्यमा पुग्न खासै गाह्रो भएन् । ललितपुरका अजमतुल्लाह ओमारजाई र रिजन ढकालले २–२ तथा योगेन्द्रसिंह कार्कीले १ विकेट लिए । यसअघि टस जितेर ब्याटिङ रोजेको ललितपुरले त्रिवि क्रिकेट मैदान कीर्तिपुरमा ९ विकेट गुमाई १ सय ८ रनमात्र बनाउन सकेको थियो ।ललितपुरलाई सस्तैमा समेट्नेक्रममा कमलसिंह ऐरीले ४ ओभरमा १ मेडन राख्दै ११ रन खर्चेर तीन विकेट लिए । उनले दोस्रो ओभरमै ललितपुरका कप्तान कुशल भुर्तेललाई १ रनमा आउट गरी चितवनलाई उत्कृष्ट सुरुआत दिलाएका थिए । उनले सन्दीप जोरा (४) र योगन्द्रसिंह कार्की (०) को विकेट पनि लिए ।करिम जन्नत र सागर ढकालले २–२ विकेट लिए । जन्नतले ४ ओभरमा २४ र सागरले ४ ओभरमा १४ रनमात्र खर्चेका थिए । साहव आलमले १ विकेट लिए ।जयकिशन कोल्शावालाले ललितपुरबाट सर्वाधिक ४२ रन बनाए । उनले ३३ बल खेली २ चौका र ३ छक्का प्रहार गरे । सूर्य तामाङ ११ र ललितनारायण राजवंशीले ९ रन बनाई अविजित रहे ।सन्दुन विराकोडी १४, अजमतुल्ला ओमारजाई ८, पवन सर्राफ शून्य, रशिद खान ५ र रिजन ढकाल ४ रनमा अविजित रहे ।चितवनले अन्तिम खेल भैरहवा ग्लाडियटर्ससँग खेल्ने छ । ललितपुरले ५ खेल खेलेर राउन्ड रोविनको यात्रा टुंगाए पनि प्लेअफमा निश्चित हुन सकेको छैन । ३ अंक बोकेको ललितपुर प्लेअफमा पुग्न काठमाडौं किंग्स ११ ले बाँकी रहेको दुबै खेल हार्नु पर्छ । 