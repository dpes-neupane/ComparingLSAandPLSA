बार्सिलोनाका मिडफिल्डर फ्रयाङ्की डी जोङले प्रशिक्षक रोनाल्डो कोम्यानप्रति आफ्नो समर्थन देखाएका छन् । उनले प्रशिक्षक परिवर्तन गर्दै क्लबमा चलिरहेको समस्याको समाधान नहुने बताए ।  च्याम्पियन्स लिगमा पोर्चुगलको बेनफिकासँग बुधबार मध्यराति बार्सिलोना ३–० ले पराजित भएको थियो । हारका बाबजुद डि जोङको प्रदर्शन भने राम्रै थियो ।च्याम्पियन्स लिगमा बार्साको यो लगातार दोस्रो हार हो । यसअघि जर्मन क्लब बार्यन म्युनिखले बार्सालाई ३–० ले नै हराएको थियो । लगातारका दुई हारपछि प्रशिक्षक कोम्यानमाथि राजीनामा गर्नुपर्ने दबाब बढेको छ । ‘प्रशिक्षक परिवर्तन गर्नु समाधान हो भन्ने मलाई लाग्दैन’ खेलपछिको पत्रकार सम्मेलनमा डी जोङले भने, ‘म कोम्यानबारे बोल्न सक्दिंन । उनीबारे बोल्न ठाउँमा छैन ।’उनले थपे, ‘हामीले लडाईँ जारी राख्नुपर्छ । एकजुट हुनुपर्छ र यो अवस्थाबाट बाहिर निस्कनुपर्छ । कडा मिहिनेत र एउटा टोलीका रुपमा एकजुट भएर मात्रै हामीले यो अवस्था चिर्न सक्छौं ।’ पहिलो हाफमा बार्साको प्रदर्शन अति खराब नरहे पनि गोलका लागि प्राप्त अवसरहरू गुमाउँदा नमिठो पीडा व्यहोर्नुपरेको उनले बताए । ‘अहिले निकै कठिन क्षण छ । उनीहरुले सुरुवाती गोल निकै चाँडो गरे’ डी जोङले भने । #de-jong