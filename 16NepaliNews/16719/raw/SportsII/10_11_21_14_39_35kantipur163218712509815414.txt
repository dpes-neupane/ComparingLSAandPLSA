काठमाडौँ — नेपाली राष्ट्रिय महिला फुटबल टिमले सन् १९८६ मा हङकङमा भएको एफसी वुमेन्स च्याम्पियनसिपमार्फत अन्तर्राष्ट्रिय फुटबलमा डेब्यु गरेको थियो । पहिलो खेल थियो हङकङविरुद्ध । जहाँ नेपाली टिम १–० ले हारेको थियो । सन् १९८९ को च्याम्पियनसिपमा हङकङले नेपाललाई ३–० ले हरायो । यी दुई टिम ३२ वर्षपछि मंगलबार उज्वेकिस्तानको तास्केन्दस्थित जेएआर रंगशालामा प्रतिस्पर्धा गर्दैछन् ।नेपाली महिला टिमले तीनपल्ट (सन् १९८६, १९८९ र १९९९) एसियन च्याम्पियनसिप खेलेको थियो । त्यसबेला छनोट खेल्नुपर्ने व्यवस्था थिएन, सिधै च्याम्पियनसिपमा प्रतिस्पर्धा गर्न पाउने प्रावधान थियो । पछिल्लोपल्ट एसियन च्याम्पियनसिप खेलेको ११ वर्षपछि नेपाली टिम अन्तर्राष्ट्रिय फुटबलमा फर्कियो ११ औं दक्षिण एसियाली खेलकुद (साग २०१०) बाट । एसियन कपमा छनोट खेल्ने व्यवस्था ल्याइएपछि यसपालि नेपाल महादेशीय च्याम्पियनसिपमा फर्कियो । यसै अवसरमा नेपालले हङकङविरुद्ध प्रतिस्पर्धा गर्न लागेको हो ।उज्वेकिस्तान जानुअघि नेपाली टिमले अस्ट्रेलियन प्रशिक्षक ग्यारी फिलिप्सको नेतृत्वमा २२ वर्षपछि महिला फुटबलमा एसियाकै सर्वोच्च प्रतियोगिता ‘एएफसी वुमेन्स एसियन कप’ खेल्ने लक्ष्य राखेको थियो । तर, पहिलो खेलमै शनिबार फिलिपिन्ससँग हारेपछि लक्ष्यमा पुग्न नेपाललाई कठिन भएको छ । विमला चौधरीको गोलमा दसौं मिनेटमै अग्रता लिएर पनि नेपाली टिम अन्त्यतिर सम्हालिन नसक्दा २–१ ले हारेको थियो । फिफा वरीयतामा ३३ स्थानमाथिको प्रतिस्पर्धीले ९० र इन्ज्युरी समयको दोस्रो मिनेटमा गोल गरेको थियो । त्यसैले नेपाली टिम जापानको पहिलो श्रेणीको महिला लिगमा आवद्ध दुई फिलिपिनो खेलाडी अनुपस्थितिको फाइदा लिँदै अंक जोड्न चुक्यो ।गोलकर्ता विमलाले पहिलो हाफ र डिफेन्डर पूजा रानाले दोस्रो हाफमा चोटका कारण मैदान छाड्न बाध्य भएपछि नेपाली टिम समस्यामा परेको थियो । दोस्रो हाफमा नेपाली खेलाडीहरू थाकेजस्तो देखिए । त्यसैले एसियन कप २०१८ मा छैटौं स्थानमा रहेको फिलिपिन्सको पुनरागमन जित सम्भव बनाइदियो । फिलिपिन्सको लक्ष्य आउने जनवरी–फेब्रुअरीमा हुने एसियन कप खेल्नेमात्रै होइन, सन् २०२३ को विश्वकपमै छनोट हुने हो । त्यसैले फिलिपिन्सविरुद्ध नेपाललाई गाह्रो हुने अनुमान गरिएकै थियो ।चोटकै कारण गुमाएकी ‘गोल मेसिन’ सावित्रा भण्डारीको अभाव छनोटको पहिलो खेलमा देखिएको थियो । उनको अनुपस्थितिमा दशरथ रंगशालामा अघिल्लो साता भएका दुई मैत्रीपूर्ण खेलमा नेपालको अग्रपंक्ति निकै फितलो साबित भएको थिया । बंगलादेशविरुद्ध अपराजित यात्रा कायमै राखे पनि नेपालले पहिलो खेलमा २–१ को संघर्षपूर्ण जित हात पारेको थियो भने दोस्रो खेल गोलरहित टुंग्याएको थियो । तैपनि नेपाली टिमले फिलिपिन्सविरुद्ध गरेको प्रदर्शनको आधारमा मंगलबार हङकङविरुद्ध राम्रो नतिजा अपेक्षा गर्नसक्ने ठाउँ दिएको छ । तीन देश समावेश छनोटको समूह ‘एफ’ मा हङकङ पहिलोपल्ट मैदानमा उत्रन लागेको हो । त्यसैले नेपाली टिमलाई फिलिपिन्सविरुद्ध त्यही मैदानमा खेलेको अनुभवको पनि फाइदा हुनसक्छ ।अखिल नेपाल फुटबल संघ (एन्फा) का प्राविधिक निर्देशकसमेत रहेका प्रशिक्षक फिलिप्सले भने, ‘फिलिपिन्ससँगको रिजल्टले खेलाडीहरू निरास छन् । तर, त्यसले अर्को खेलका लागि कन्फिडेन्स भने बढाएको छ ।’ नेपाली महिला टिमका पहिलो विदेशी प्रशिक्षकले थपे, ‘फिलिपिन्ससँगको कठिन खेलपछि हङकङविरुद्ध खेल्दैछौं । यसमा दबाब हङकङलाई हुनेछ । हामी पहिलो खेलबाट रिकोभर भएर हङकङविरुद्ध खेल्न तयार छौं । हामीसँग साम्बा (सावित्रा) को स्तरका खेलाडी छैन । केही खेलाडीलाई चोटले सताएको छ । तर, हामीले राम्रो नतिजा अपेक्षा गरेका छौं ।’राइटब्याक पूजा हङकङसँग खेल्न नसक्ने उनले बताए । फिलिपिन्सविरुद्ध उनलाई चोट लागेपछि दोस्रो हाफमा विमला बिकलाई अन्तर्राष्ट्रिय फुटबलमा डेब्यु गराइएको थियो । त्यसैले हङकङविरुद्ध पूजाको स्थान विमलाले लिन सक्छन् । अहिलेको नेपाली टिमको सबैभन्दा बलियो पक्ष नै अनुभवी डिफेन्सलाइन हो । यसमा पूजाको अनुपस्थितिले समस्या हुनसक्छ । फरवार्ड विमला चौधरी भने चोटमुक्त भएर मैदानमा फर्किने उनले बताए । त्यसैले हङकङविरुद्ध पहिलो रोजाइमा फिलिपिन्ससँग खेलेकै खेलाडीको बाहुल्य हुने निश्चित छ । फिलिप्सले फिलिपिन्सविरुद्धकै ट्याक्टिसलाई निरन्तरता दिने पनि बताए ।चौधपल्ट एसियन कप खेलिसकेको हङकङ फिफा वरीयताको ७६ औं स्थानमा छ भने नेपाल १०१ औंमा । हङकङले पछिल्लोपल्ट २००३ (थाइल्यान्ड) मा एसियन कपको फाइनल चरणमा प्रतिस्पर्धा गरेको थियो । हङकङ एसियाली खेलकुदमा सन् २०१४ (इन्चोन) र २०१८ (जाकर्ता–पालेम्बाङ) मा क्वाटरफाइनल पुगेको थियो । यसबाट हङकङको महिला टिमले फेरि बलियो रूप लिइरहेको देखाउँछ । त्यसैले हङकङविरुद्ध तास्केन्दमा ३ अंक जोड्न नेपाललाई सजिलो हुने छैन । फिफा वरीयताले टिमको स्तरको सही मापन पनि गर्दैन । त्यसैले प्रशिक्षक फिलिप्सले भनेजस्तै फुटबलमा जे पनि हुनसक्छ ।फिलिपिन्सविरुद्ध पराजित भएकाले हङकङविरुद्धको जितले मात्रै एसियन कप खेल्ने नेपालको सम्भावना कायम राख्नेछ । यस्तो परिस्थितिमा समूहका तीनै टिमले बराबरी अंक बनाएको अवस्थामा नेपाल शीर्षस्थानमा रहन सक्छ । बराबरी वा हारको नतिजाले नेपालको यात्रा छनोटमै अन्त्य गर्नेछ । हङकङको भने सबै नतिजामा एसियन कप खेल्ने सम्भावना खुला हुनेछ । किनभने टोलीले अन्तिम खेलमा ३ अंक जोडिसकेको फिलिपिन्सविरुद्ध प्रतिस्पर्धा गर्नेछ । समूहको शीर्ष टिम एसियन कप २०२२ मा छनोट हुनेछ ।आजको खेल : हङकङविरुद्ध नेपाल, १५:४५ बजे, जेएआर रंगशाला, (तास्केन्द)