पोखरामा जारी चौथो अभियान कप भलिबल प्रतियोगिता मट्टिखान युवा क्लबले जितेको छ । शनिबार पोखरास्थित मालेपटनको खेल मैदानमा सम्पन्न फाइनल खेलमा पोखरा टप्सलाई ३–१ के सेटमा हराउँदै मट्टिखान युवा क्लबले उपाधि जितेको हो ।उपाधिसँगै मट्टिखानले नगद ५५ हजार ५ सय ५५ रूपैँयासहित ट्रफि, मेडल र प्रमाणपत्र जित हासिल गरेको प्रतियोगिता संयोजक राजु गिरीले जानकारी दिए । उनका अनुसार उपविजेता पोखरा टप्सले २५ हजार ५ सय ५५ रुपैँयासहित ट्रफी, मेडल र प्रमाणपत्र प्राप्त गरेको छ । फाइनल अघि शनिबार नै सम्पन्न भएको सेमिफाइनल खेलमा मट्टिखानले बाराही माविलाई हराएको थियो भने पोखरा टप्सले शान्ता भलिबल ट्रेनिङ सेन्टरलाई हराउँदै फाइनल प्रवेश गरेका थिए ।प्रतियोगिताको उत्कृष्ट खेलाडी मट्टिखानका राजकुमार नेपाली घोषित भएका छन् । यस्तै उत्कृष्ट सर्भर टप्सका विवेक ठकुरी, उत्कृष्ट ब्लकर मट्टिखानका रमेश गुरुङ, उत्कृष्ट डिफेन्डर मट्टिखानकै उत्तम गुरुङ, उत्कृष्ट सेटर पनि मट्टिखानकै बेलबहादुर परियार र उत्कृष्ट स्पाइकर मट्टिखानकै भुपेन गुरुङ घोषित भएका छन् ।प्रतियोगिता असोज ११ गतेदेखि सुरु भएको थियो । प्रतियोगितामा कुल १२ टिमलाई मात्रै सहभागिता गराइएको थियो ।#vollyball