लुम्बिनी — पोखरा रंगशालास्थित कभर्डहलमा असोज २ देखि हुने ‘ए’ डिभिजन राष्ट्रिय फुटसल लिगमा ‘भाग्यवश’ छनोट भएको टिम हो, रूपन्देहीको झरना स्पोर्ट्स क्लब । अखिल नेपाल फुटबल संघको आयोजनामा नेपालमा पहिलोपल्ट हुन लागेको ‘ए’ डिभिजन फुटसल लिगका लागि चैत १ देखि वैशाख ५ सम्म देशभर छनोट प्रतियोगिता भएको थियो ।फाइनल प्रतियोगिता खेल्ने १० टोलीका लागि प्रदेश १ बाट २, प्रदेश २ बाट १, वाग्मती प्रदेशबाट ४, गण्डकी प्रदेशबाट २ तथा लुम्बिनी, कर्णाली र सुदूरपश्चिम प्रदशेबाट १ टोली छनोट गर्ने कोटा निर्धारण गरिएको थियो । तीन प्रदेशका लागि एकमात्र कोटा राखिएकोमा सुरुदेखि नै आलोचना खेपिरहेको एन्फाले प्रदेश २ को छनोट प्रतियोगितामा कुनै पनि टोलीले सहभागिता नजनाएपछि उक्त कोटा लुम्बिनी छनोटको फाइनलमा पराजित झरना स्पोर्ट्सले पाएको हो । छनोट सकिएपछि एन्फाले प्रदर्शन र वरीयताका आधारमा झरनालाई छनोट गरिएको एन्फा फुटसल कमिटीका संयोजक विनोद गुरुङले जानकारी गराए । कोरोना महामारीका कारण निर्धारित मिति दुईपल्ट सारिएको हो । यसबीचमा झरनालगायत सबै टोलीले तयारीको पर्याप्त अवसर पाएको छ । यसअघि जेठ १ र साउन २३ मा प्रतियोगिताको उद्घाटन मिति तय गरिए पनि कोरोना संक्रमणदर नघटेका कारण आयोजना अनुमति पाएको थिएन । तीन प्रदेशको छनोट पार गरी रूपन्देहीका दुई क्लबले फुटसल लिग खेल्दैछन् । अर्को क्लब हो लुम्बिनी फुटसल प्रालि । झरनाले प्रतियोगिताको पहिलो खेलमै लुम्बिनी फुटसलसँग खेल्नेछ ।झरना मुख्यतः फुटबल क्लब हो । लामो समयदेखि अस्तित्वमा रहेको यो क्लबले फुटबलमा नियमित प्रशिक्षणदेखि प्रतियोगिता पनि आयोजना गर्दै आएको छ । बुटवलमा मौलाइरहेको फुटसल संस्कृति र राष्ट्रिय प्रतियोगिताका लागि छनोट सम्भावना मध्यनजर गरी फुटबल र फुटसल खेलाडी मिश्रित टिम तयार गरेर झरनाले छनोट प्रतियोगितामा भाग लिएको थियो । प्रतियोगितामा छनोट हुनुलाई ठूलो सफलता मानेको झरना स्पोर्ट्सले बारम्बार खेलको मिति सर्दा टिम तयारी गर्ने समय भने पाएको छ । ‘स्थानीयस्तरको क्लबले राष्ट्रियस्तरको प्रतियोगितामा छनोट हुन पाउनु गर्वको पक्ष हो,’ क्लबका म्यानेजर सिजन थापाले कान्तिपुरसँग भने, ‘जेठमा भएको भए अभ्यास नै गर्न पाउँदैनथ्यौं । कोरोनाकाल भए पनि दुई महिना क्लोज क्याम्प गर्न पायौं, यसलाई अवसर ठानेका छौं ।’फाइनल प्रतियोगिताका लागि क्लबले स्थानीयस्तरबाट खेलाडी छनोटसमेत गरेको थियो । पहिलो चरणमा २४ खेलाडी छनोट गरिएकामा त्यसबाट अन्तिम १४ को टोली तयार गरिएको छ । उनीहरू शतप्रतिशत प्रदर्शनका लागि तयार छन् । प्रतियोगिताबाट दुई टिम रेलिगेसनमा पर्नेछन् । टिमका प्रशिक्षक निर्मल थापाले राम्रो तयारी भएकाले प्रतियोगिता जित्ने लक्ष्य सुनाए । ‘खेलाडीका लागि सबै बन्दोबस्त गरेका छौं । हामीले तयारीलाई लगभग अन्तिम चरणमा पुर्‍याएका छौं,’ उनले भने, ‘हामीसँग रूपन्देहीका उत्कृष्ट प्रतिभा छन् । उनीहरूले नियमित प्रशिक्षण गरिरहेका छन् । टिम सन्तुलित बनेको छ ।’ दुई महिनादेखि बन्द प्रशिक्षणमा रहेको टोलीले दिनको ३ घण्टा प्रशिक्षण बिताउने गरेको जनाएको छ । टोलीका कप्तान ओमप्रकाश थापा झरना स्पोर्ट्स क्लबलाई देशभर चिनाउने उद्देश्यले तयारी गरेको बताउँछन् । उनी फुटसलबाटै उदाएका खेलाडी हुन् । ‘टिमका सबै खेलाडीले अनुशासित र खेल केन्द्रित भएर तयारी गरिरहेका छौं । खेलमा के हुन्छ भन्न सकिन्न । तर हामी जितको प्रयास गर्नेछौं,’ उनले भने । कप्तान ओमप्रकाशले खेलाडीको सुविधामा क्लबले कुनै कमी नगरेको र अब प्रतिफल दिने समय आएको बताए । राष्ट्रिय प्रतियोगिताका तयारीका लागि क्लबले अहिलेसम्म ५ लाखभन्दा बढी खर्च गरिसकेको छ । एन्फाले प्रतियोगिता तयारी गर्न १ लाख रुपैयाँ दिने भने पनि अहिलेसम्म उपलब्ध गराएको छैन । फुटसल कमिटीका संयोजक गुरुङले प्रक्रियामा गइसकेको र १–२ दिनभित्र सबै क्लबले तयारी रकम पाउने बताए । २० दिने प्रतियोगिता विजेताले १० लाख र उपविजेताले ५ लाख रुपैयाँ पुरस्कार पाउनेछन् ।