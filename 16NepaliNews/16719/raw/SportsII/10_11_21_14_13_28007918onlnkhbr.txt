
१७ भदौ, काठमाडौं । काठमाडौंको टोखास्थित टिम चण्डेश्वरीले गजराज जोशी स्मृति कप २०२१ गल्र्स क्रिकेट फ्रेण्डली सिरिजको उपाधि जितेको छ ।
नेपालका पहिलो धावक गजराज जोशीको जन्मजयन्तीको अवसर पारेर गजराज जोशी ट्रष्टले आयोजना गरेको गल्र्स क्रिकेट फ्रेण्डली ट्राई सिरिजमा टिम सरस्वतीमाथि २–१ को जित निकाल्दै चण्डेश्वरीले सिरिजको उपाधि हात पारेको हो ।
गोल्फुटारस्थित रोयल इन्डोर क्रिकेट एकेडेमीमा भएको सिरिजको १२ ओभरको पहिलो खेलमा टिम सरस्वतीले ६ विकेटको जित निकाल्यो । टस जितेर बलिङ रोजेको सरस्वतीले चण्डेश्वरीलाई ५ विकेटको क्षतिमा ६८ रनमा रोक्न सफल भयो ।
सिरिजको दोस्रो खेलमा टिम चण्डेश्वरीले ६ रनको जित निकाल्यो । टस हारेर पहिले ब्याटिङ गरेको चण्डेश्वरीले ८.१ ओभरमा सबै ७ विकेट गुमाउँदै ७७ रन जोड्यो । ७८ रनको लक्ष पछ्याउने क्रममा टिम सरस्वती १२ ओभरमा पूरै ७ विकेट गुमाउँदै ७१ रनमा समेटियो ।
सिरिजको तेस्रो तथा अन्तिम खेलमा चण्डेश्वरीले ७ रनको जित निकाल्दै सिरिजमाथि कब्जा जमायो । चण्डेश्वरीले टस जितेर पहिले ब्याटिङ रोज्दै ५.३ ओभरमा सबै ७ विकेट गुमाउँदै ३९ रन जोड्यो ।
४० रनको लक्ष्यका साथ मैदानमा उत्रेको सरस्वती ६.५ ओभरमा पूरै ७ विकेट गुमाउँदै ३२ रनमा समेटियो ।
महिला क्रिकेट टिम उत्पादन गर्ने उद्देश्यले टोखास्थित दुई क्षेत्र सरस्वती र चण्डेश्वरीमा महिलाहरुको दुई टिम स्थापना गरी प्रतिस्पर्धा गराइएको प्रशिक्षक रविन जोशीले जानकारी दिए ।
