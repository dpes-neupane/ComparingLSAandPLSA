
१५ असोज, काठमाडौं । महेन्द्र सिंह धोनीको कप्तानीमा रहेको चेन्नाई सुपर किंग्स ईन्डियन प्रिमियर लिग (आईपीएल) २०२१ को प्लेअफ पुग्ने पहिलो टिम बनेको छ ।
बिहीबार भएको खेलमा सनराइज हैदरवादलाई ६ विकेटले पराजित गर्दै चेन्नाईले अन्तिम चारमा स्थान पक्का गरेको हो ।
११ खेल खेल्दा ९ खेल जितेको चेन्नाई १८ अंकसहित शीर्ष स्थानमा छ । समान खेलबाट जम्मा २ जित हात पारेको हैदरावाद ४ अंकसहित पुछारमा छ ।
युएईको शारजहाँमा भएको खेलमा हैदरावादले दिएको १३५ रनको लक्ष्य चेन्नईले १९.४ ओभरमा ४ विकेट गुमाएर पूरा गरेको हो ।
अन्तिम दुई ओभरमा जितका लागि १६ रन चाहिएको अवस्थामा कप्तान धोनी र अम्बाती राएडुले चेन्नाईलाई २ बल बाँकी छँदै जित दिलाए ।
१९औं ओभरमा चेन्नाईले १३ रन जोडेपछि अन्तिम ओभरमा सहजै जित हात पारेको हो ।
चेन्नईको जितमा ओपनर रुतुराज गायकवाडले सर्वाधिक ४५ रन बनाए अर्का ओपनर फाप डु प्लेसिसले ४१ रन जोडे । अम्बाती रायडुले १३ बलमा अविजित १७ रन बनाए । कप्तान धोनीले ११ बलमा अविजित १४ रन जोडे ।
हैदरावादका जासन होल्डरले ३ तथा राशिद खानले १ विकेट लिए ।
त्यसअघि टस हारेर पहिले ब्याटिङ गरेको हैदरावादले २० ओभरमा ७ विकेट गुमाएर १३४ रन बनाएको थियो ।
हैदरावादका ओपनर ऋद्दिमान शाहले सर्वाधिक ४४ रन बनाए । अविशेक शर्मा र अब्दुल समादले १८-१८ रन जोडे भने राशिद खान १७ रनमा अविजित रहे ।
चेन्नाईका जोश हाजलउडले ३ विकेट लिए भने ड्वाने ब्राभोले २ तथा शार्दुल ठाकुर र रविन्द्र जडेजाले समान १ विकेट लिए ।
