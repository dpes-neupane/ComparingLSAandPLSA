काठमाडौँ — च्यासल युथ क्लबले खेलकुद पोसाक कम्पनी युक्यानसँग किट प्रायोजक सम्झौता गरेको छ । कात्तिक २९ देखि हुने सहिद स्मारक ‘ए’ डिभिजन लिगअघि च्यासलले अन्तर्राष्ट्रिय खेलकुद सामग्री उत्पादकसँग सम्झौता गरेको हो । सम्झौतामा च्यासलका अध्यक्ष रमेश व्यञ्जनकार र युक्यानका तर्फबाट सीटीएल कम्पनीका प्रबन्ध निर्देशक राजेन महर्जनले हस्ताक्षर गरे । सम्झौताअनुसार सीटीएलले क्लबलाई आवश्यक खेल सामग्री उपलब्ध गराउने छ भने च्यासलले सिजनभर युक्यान ब्रान्डको सामग्री प्रयोग गरेर प्रवर्द्धन गर्नेछ । युक्यानले शुक्रबार मात्र ‘ए’ डिभिजनको फुटबल टोली फ्रेन्ड्स क्लबसँग यस्तै सम्झौता गरेको थियो । यसअघि कम्पनीको अर्को ब्रान्ड लिनिङबाट फुटबल टोलीलाई प्रायोजन गर्दै आएको सीटीएलका प्रबन्ध निर्देशक महर्जनले सम्झौतापछि भने, ‘म फुटबल माहौलमा हुर्किएको व्यक्ति हुँ, त्यसैले अहिले फुटबलकै ब्रान्डमार्फत व्यापारिक प्रायोजन सम्झौता गरेको छु । हाम्रो ब्रान्डले च्यासललाई राम्रो खेल्न प्रेरित गर्छ भन्ने विश्वास लिएको छु ।’च्यासलका अध्यक्ष व्यञ्जनकारले सामुदायिक क्लबका रूपमा स्थापपित आफ्नो क्लब अहिले अन्तर्राष्ट्रिय ब्रान्डसँग जोडिएको जनाए । पछिल्लो सिजनमा च्यासल लिग विजेता मछिन्द्र क्लबभन्दा १६ अंकका साथ आठौं स्थानमा थियो । अखिल नेपाल फुटबल संघका अध्यक्ष कर्माछिरिङ शेर्पाले च्यासलले जुन तयारी गरेको छ, त्यसअनुरुप छिट्टै प्रमुख प्रायोजकसँग पनि सम्झौता गर्ने संकेत पाएको जनाए । कप्तानमा विराजडेढ वर्षअघि मछिन्द्र क्लबलाई लिग उपाधि दिलाएका विराज महर्जनले यस सिजन च्यासलको कप्तानी गर्ने भएका छन् । च्यासलले मंगलबार विराजसँग व्यक्तिगत सम्झौता गरेको थियो । सम्झौताको आर्थिक पाटो दुवै पक्षले खुलाइएको छैन । वैशाखमा नेपालमा भएको तीनदेशीय फुटबलबाट विराजले राष्ट्रिय टोलीबाट संन्यास लिएका थिए । ‘फुटबलिङ वातावरण भएकाले मैले च्यासलसँग सम्झौता गरेको छु, उहाँहरूले जुन भिजन देखाउनुभएको छ, त्यसबाट म प्रभावित भएर केही गर्न सकिन्छ भनी च्यासलमा आएको हुँ,’ राष्ट्रिय टोलीबाट ७३ खेल खेलेका विराजले भने । सन् २००८ मा राष्ट्रिय टोलीबाट ‘डेब्यु’ गरेका विराजले १८ खेलमा नेपालको कप्तानी गरेका छन् । विगतमा मनाङ मर्स्याङ्दी क्लबले पनि लिग जित्दा उनी नै कप्तान थिए । प्राविधिक निर्देशकमा मान्सनली मान्सनलाई च्यासलले प्राविधिक निर्देशकमा नियुक्त गरेको छ । लिग टोलीले प्राविधिक निर्देशक राख्न लागेको यो दुर्लभ हो । स्कटिस मान्सन २५ वर्षयता फुटबलमा सक्रिय छन् । उनी पछिल्लो समय लाओस एफसीका प्राविधिक निर्देशक थिए । च्यासलले मुख्य प्रशिक्षकको नियुक्ति चाँडै घोषणा गर्ने जनाएको छ ।