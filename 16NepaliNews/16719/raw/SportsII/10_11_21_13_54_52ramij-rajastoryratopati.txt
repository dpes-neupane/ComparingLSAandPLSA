पाकिस्तानको क्रिकेट बोर्डका अध्यक्ष रमीज राजाले भारतले आईसीसीको फण्डिङ बन्द गरे पीसीबी पूरै खत्तम हुनसक्ने बताएका छन् । एक बैठकमा उनले भने, ‘पाकिस्तान क्रिकेट बोर्ड ५० प्रतिशत आईसीसीको फण्डिङमा चल्छ र आईसीसीको ९० प्रतिशत फण्डिङ भारतीय बजारले दिन्छ ।’रमीजले भने, ‘मलाई डर छ कि यदि भारतले आईसीसीको फण्डिङ बन्द गर्यो भने पीसीबी पूरै खत्तम हुनसक्छ । पीसीबीले आईसीसीलाई शून्य प्रतिशत फण्ड पनि दिँदैन ।’ भारतीय प्रधानमन्त्रीले आईसीसीलाई फण्डिङ नदिने सोचे भने पीसीबी चकनाचुर हुनसक्छ । राजाले पाकिस्तान क्रिकेट बोर्डलाई मजबूत बनाउन प्रतिबद्ध रहेको जिकिर पनि गरे ।समाचार एजेन्सी एएनआईका अनुसार पाकिस्तानले टी–२० विश्वकपमा भारतलाई हराएको खण्डमा उसको लागि खाली चेक तयार रहेको पनि रमीजले बताएका छन् । टी–२० विश्वकपमा भारत र पाकिस्तान २४ अक्टोबरमा दुबईको अन्तर्राष्ट्रिय स्टेडियममा भिड्दैछन् ।पछिल्लो महिना न्युजिल्याण्ड र इङ्ग्ल्याण्डको क्रिकेट टोलीले सुरक्षा कारण देखाउँदै पाकिस्तानको भ्रमण रद्द गरेको थियो । यसले पाकिस्तानका क्रिकेट प्रेमीहरूलाई निराश बनाएको थियो । रमीजले पीसीबी आर्थिक रुपमा बलियो नभएको कारण ती टोलीहरुले भ्रमण रद्द गरेको पनि बताए ।