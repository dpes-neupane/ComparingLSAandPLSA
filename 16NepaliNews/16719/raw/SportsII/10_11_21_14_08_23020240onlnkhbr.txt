
काठमाडौं । इंग्लिस क्लब म्यानचेस्टर युनाइटेडबाट खेल्ने पोर्चुगिज सुपरस्टार क्रिस्टियानो रोनाल्डोले च्याम्पियन्स लिगमा अर्को कीर्तिमान बनाएका छन् ।
च्याम्पियन्स लिगमा सर्वाधिक खेल खेल्ने कीर्तिमान बनाउँदै रोनाल्डोले निर्णायक गोल गरेपछि युनाइटेडले भियारिया माथि २-१ को पुनरागमन जित हात पारेको छ ।
समूह एफ अन्तर्गत बुधबार राति भएको खेल खेल्दै रोनाल्डोले च्याम्पियन्स लिगमा १७८औं खेल खेल्ने कीर्तिमान बनाए । उनले १७७ खेल खेलेका स्पेनिस गोलकिपर इकर कसियासको कीर्तिमान तोडेका हुन् ।
कीर्तिमानी खेलमा रोनाल्डोले इन्जुरी टाइमको पाँचौ मिनेटमा विजयी गोल गरे ।
त्यसअघि ओल्डट्राफोर्डका भएको खेलको ५३ औं मिनेटमा पको अल्कासेरलले गोल गर्दै भियारियाललाई अग्रता दिलाएका थिए । तर ७०औं मिनेटमा अलेक्स टेलेसले युनाइटेडका लागि बराबरी गोल फर्काए ।
त्यसपछि रोनाल्डोले इन्जुरी टाइममा विजयी गोल गरे । च्याम्पियन्स लिगमा रोनाल्डोले सर्वाधिक १३६ गोल गरेका छन् ।
पहिलो खेलमा योङ ब्वाइजसंग पराजित भएको युनाइटेडको यो पहिलो जित हो । दुई खेलबाट तीन अंक जोडेको युनाइटेड तेस्रो स्थानमा छ । समान अंक भएपनि योङ ब्वाइज दोस्रो स्थानमा छ ।
यसै समूहको अर्को खेलमा योङ ब्वाइजलाई १-० ले पराजित गरेको एटलान्टा चार अंकसहित शीर्ष स्थानमा छ । एटलान्टाका लागि माटेओ पेसिनाले एक मात्र गोल गरे ।
