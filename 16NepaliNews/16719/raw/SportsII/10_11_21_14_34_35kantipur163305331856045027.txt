पेरिस — बार्सिलोना संकटकै खाल्डोमा खस्ने क्रममा च्याम्पियन्स लिग फुटबलमा टोलीलाई बेन्फिकाले हरायो भने चेल्सीमाथि युभेन्ट्सले जित हात पार्‍यो । तर, क्रिस्टियानो रोनाल्डोले अन्तिम क्षणमा पाएको अवसरमा म्यानचेस्टर युनाइटेडलाई जिताए ।रोनाल्ड कोम्यानले सम्हालेको बार्सिलोना सुरुका लगातार दुई खेलमै ३–० ले हारेपछि च्याम्पियन्स लिगबाट चाँडै बाहिरिने खतरामा परेको छ । टोलीले लिस्बनमा सम्पन्न समूह ‘ई’ को खेल १० खेलाडीमा सीमित भएर अन्त्य गरेको थियो । बेन्फिकाका उरुग्वेली फरवार्ड डारविन नुनेज चुनौतीपूर्ण देखिए । सुरुमै गोल खाता खोलेका उनले दोस्रो हाफमा बल पोस्टमा प्रहार गरेका थिए । पछि उनले पेनाल्टीमा दोस्रो गोल गरे, जुन अवसर सर्जिनो डेस्टले बल हातले छोएपछि पाएको थियो । उनको दुई गोलबीचको समयमा राफा सिल्भाले पनि युरोपियन कप विनर्स कप विजेता पोर्चुगिज क्लबका लागि गोल गरेका थिए ।बार्सिलोनाका एरिक गार्सिया रातो कार्ड बेहोर्दै मैदान छाड्न बाध्य भए । स्टाडियो डा लुजमा बार्सिलोनाले पछिल्लो २ खेलमा ११ गोल बेहोरेको हो । यसअघि यहाँ टोलीलाई बायर्न म्युनिकले सन् २०२० मा भएको क्वाटरफाइनलमा ८–२ ले हराएको थियो ।बार्सा आफ्नो समूहको अन्तिम स्थानमा छ भने बायर्न दुई साताअघिको नोउ क्याम्पको जितलाई निरन्तरता दिँदै एलियान्ज एरिनामा डिनामो किभमाथि ५–० को जित रच्यो । रोबर्ट लेवान्डोस्कीले पहिलो हाफमा दुई गोल गरेसँगै वाभारियन टिमको यात्रा सहज बनाएका थिए । उनले पेनाल्टीमार्फत गोलको खाता खोलेका थिए । उनले च्याम्पियन्स लिगमा गोलसंख्या ७७ पुर्‍याएका छन् । यसमा उनी सर्वाधिक गोलकर्तामाझ रोनाल्डो र लियोनल मेसीभन्दा मात्रै पछाडि छन् । अरू गोल दोस्रो हाफमा सेर्गे जिनाब्री, लेरोय साने र सब्स्टिच्युट एरिक माक्सिम चोपो–मोटिङले गरेका थिए ।बेन्फिकालाई सन् २००६ को च्याम्पियन्स लिग क्वाटरफाइनलमा पुर्‍याएका कोम्यान बार्सिलोनाको यो हारसँगै आफ्नो पदमा अझै कमजोर भएका छन् । बार्साले पछिल्ला १७ सिजन नै हरेकपल्ट नकआउट चरणमा प्रतिस्पर्धा गरेको छ ।युभेन्ट्सको प्रभावयुभेन्ट्सविरुद्ध १–० ले पराजित भए पनि चेल्सीलाई अझै अन्तिम १६ मा छनोट हुने टिमका रूपमा हेरिएको छ । खेलको एकमात्र गोल फेडेरिको किजाले दोस्रो हाफको १४ सेकेन्डमै गरेका थिए ।युरो २०२० विजेता इटालीका स्टार खेलाडी फेडेरिको बेर्नाडेचीको पासमा गोलकिपर एडुवार्डो मेन्डीलाई उछिन्दै किजाले मासिमिलानो एलेग्रीको टिमलाई समूह ‘एच’ मा लगातार दोस्रो खेल जिताएका हुन् । रोनाल्डको बाहिरिएसँगै फर्किएका एलेग्रीको नेतृत्वमा युभेन्ट्स अझै लय समात्न संघर्षरत् छ । डिफेन्डिङ च्याम्पियनविरुद्धको यो जितले उसलाई राहत दिएको छ ।चेल्सीले जेनिथ सेन्ट पिटर्सबर्गलाई १–० ले हराएर उपाधि रक्षाको अभियान थालेको थियो । रुसी टिम माल्मोमाथि ४–० को जितसँगै फर्किएको छ । ब्राजिली टिमबाट टोकियोमा ओलम्पिक स्वर्ण जितेका क्लाउडिन्होले गोलको खाता खोलेपछि डालेर कुजायेभ, एलेक्सी सुतोरमिन र अर्का ब्राजिली वेन्डलले दोस्रो हाफमा गोल गरेका थिए ।युनाइटेडको पुनरागमनरोनाल्डोले इन्ज्युरी समयको पाँचौं मिनेटमा गोल गरेपछि म्यानचेस्टर युनाइटेडले ओल्ड ट्राफोर्डमा भिल्लारियलमाथि २–१ को जित निकाल्यो । त्यसमा उनले जेसे लिङगार्डको पास उपयोग गरेर प्रतियोगितामा १ सय ३६ औं गोल गरे । यससँगै युनाइटेड जितको लयमा पनि फर्कियो । उसले पछिल्लोपल्ट बर्नमा भएको खेल योङ ब्वाइजविरुद्ध हारेको थियो । यसअघि एलेक्स टेलेसले ओले गनर सोल्सायरको टिमका लागि पहिलो गोल गरेर ६० औं मिनेटमा युनाइटेडलाई बराबरीमा पुर्‍याए । त्यसअघि पाको अल्कासेरको गोलमा भिल्लारियलले ५३ औं मिनेटमा अग्रता लिएको थियो । यो खेल पछिल्लो सिजनको युरोपा लिग फाइनलको पुनरावृत्ति पनि हो, जहाँ स्पेनी टिमले पेनाल्टी सुटआउटमा जित पाएको थियो ।युनाइटेड र योङ ब्वाइज समूह ‘एफ’ मा शीर्षस्थानको एटलान्टाभन्दा पछाडि छ । एटलान्टाले माटेओ पेसिनाको गोलमा स्विस च्याम्पियनमाथि इटालीमा १–० को जित निकालेको थियो । टिनएजर जर्मन खेलाडी करिम एडेयेमीको दुई पेनाल्टी गोलमा रेडबुल साल्जबर्गले लिलेलाई २–१ ले पन्छाउँदै समूह ‘जी’ मा ४ अंक बनायो । लिलेका लागि बुराक यिल्माजले गोल गरे । सेभियाले विपक्षी मैदानमा उल्फसबर्गसँग १–१ खेल्दै अंक बाँड्यो ।