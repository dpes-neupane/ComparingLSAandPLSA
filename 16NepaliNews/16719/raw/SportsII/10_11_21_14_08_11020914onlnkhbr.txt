
१५ असोज, काठमाडौं। अफगानी खेलाडी अजमतुल्लाह ओमारजाईले अलराउण्ड प्रदर्शन गरेपछि साविक विजेता ललितपुर प्याट्रिओट्सले बजाज पल्सर एभरेष्ट प्रिमियर लिग (ईपीएल) २०२१ मा पहिलो जित हात पारेको छ ।
ईपीएल इतिहासकै सर्वाधिक स्कोर बनाएको ललितपुरले शुक्रबार भएको पहिलो खेलमा विराटनगर वारियर्सलाई ३७ रनले पराजित गरेको हो । ललितपुरका लागि ओमारजाईले अविजित ५८ रन बनाए भने बलिङमा ४ विकेट लिए ।
पहिलो जितपछि ललितपुरले ४ खेलबाट ३ अंक जोडेको छ र शीर्ष चारमा रहेर प्लेअफ पुग्ने सम्भावना कायमै राखेको छ । ललितपुरले अब लिग चरणमा चितवन टाइगर्सविरुद्ध मात्र खेल्न बाँकी छ र प्लेअफ पुग्न उक्त खेल जित्नैपर्नेछ ।
पूर्वविजेता विराटनगरको भने यो लगातार तेस्रो हार हो र ३ खेलपछि अंकविहीन छ । विराटनगरले पोखरा राइनोज र काठमाडौं किंग्स ११ सँग खेल्न बाँकी छ ।
टस हारेर पहिले ब्याटिङ गरेको ललितपुरले ईपीएलकै सर्वाधिक स्कोर बनाउने क्रममा २२६ रन बनाएको थियो। २२७ रनको विशाल लक्ष्य पछ्याएको विराटनगरले २० ओभरमा ८ विकेट गुमाएर १८९ रन मात्र बनायो । विराटनगरले राम्रो सुरुवात गरेपनि लगातार विकेट गुमाउदा लक्ष्यसम्म पुग्न सकेन ।
विराटनगरका लागि दिल्सान मुनाविराले ३९ बल खेल्दै ५ चौका र ४ छक्का मद्दतमा सर्वाधिक ५९ रन बनाए । यस्तै आसिफ शेखले ३० बलमा ३७, चन्द्रपउल हेमराजले १३ बलमा २८ र सिकन्दर राजाले १२ बलमा २४ रन जोडे । बाँकी खेलाडीले दोहोरो अंकमा रन बनाउन सकेनन् ।
बलिङमा ललितपुरका अजमतुलल्ह ओमारजाईले ४ ओभरमा ४२ रन खर्चिएर सर्वाधिक ४ विकेट लिए । ललित राजवंशीले २ र योगेन्द्र सिंह कार्कीले १ विकेट लिए ।
त्यसअघि टस हारेर पहिले ब्याटिङ गरेको ललितपुरले सन्दुन विराकोडी र अजमतुल्लाह ओमरजाईको अर्धशतकको मद्दतमा २२६ रन बनाएको हो ।
विराकोडीले सर्वाधिक ४३ बल खेल्दै १० चौका र ३ छक्का मद्दतमा ७३ रन बनाए । यस्तै आक्रमक ब्याटिङ गरेका ओमारजाईले अविजित ५८ रन जोडे । उनले २४ बल खेल्दै ७ छक्का प्रहार गरे । नारायण जोशीले अन्तिम तीन बलमा लगातार छक्का प्रहार गर्दै ४ बलमा अविजित १८ रन जोडे ।
यसअघि तेस्रो संस्करणमा पोखरा राइनोजले भैरहवा ग्लाडिएटर्स विरुद्ध २१५ रन बनाएको थियो । भैरहवाले उक्त लक्ष्य पूरा गरेको थियो ।
कीर्तिपुरस्थित टीयू मैदानमा विराटनगरका कप्तान करण केसीले टस जितेर ललितपुरलाई ब्याटिङको निम्तो दिएका थिए । सुरुवात देखि नै आक्रमक ब्याटिङ गरेको ललितपुरले ६ ओभरको पावर प्ले मा नै ७० रन बनाएको थियो । कप्तान कुशल भुर्तेल छैटौं ओभरको अन्तिम बलमा आउट हुनुअघि विराकोडीसंऊ ७० रनको साझेदारी गरेका थिए ।
यसअघि लगातार तीन खेल फ्लप भएका कुशलले विराटनगर विरुद्ध १७ बल खेल्दै ४ चौका र २ छक्का मद्दतमा ३२ रन जोडे ।
कुशल आउट भएपछि योगेन्द्र सिंह कार्कीले तेस्रो नम्बरमा ब्याटिङ गर्दै वारकोडीसंऊ ४१ रनको साझेदारी गरे । आक्रमक ब्याटिङलाई निरन्तरता दिएका योगेन्द्रले १८ बल खेल्दै १ चौका र ३ छक्का मद्दतमा २७ रन जोडे । पवन सर्राफ २ रन बनाएर आउट भए ।
ललितपुरले खेलमा कूल १९ छक्का र १५ चौका प्रहार गर्दै बाउन्ड्रीबाट मात्रै १७४ रन जोडेको थियो ।
यस्तै पछिल्लो सिजन च्याम्पियन बन्दाका सदस्य जयकिसन कोल्सवालाले १३ रन जोडे । श्रीलंकन ओसादा फर्नान्डोले राम्रो ब्याटिङ गर्न नसकेपछि ललितपुरले उनको स्थानमा कोल्सावालालाई खेलाएको थियो ।
विराटनगरका लागि कप्तान करण केसीले ४ ओभरमा ४३ रन खर्चेर २ विकेट लिए । यस्तै प्रतिश जिसी, सिकन्दर राजा र दिल्सान मुनाविराले १-१ विकेट लिए ।
