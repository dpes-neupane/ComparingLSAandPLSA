पोखरा — आफ्नै सहरमा जारी ‘ए’ डिभिजन राष्ट्रिय फुटसल लिगमा पोखराको स्पोर्ट्स क्यासलले पहिलोपल्ट हार बेहोर्दा खेलाडी, अफिसियल, क्लब मालिक र समर्थकमा समेत कुनै अफसोच थिएन । यसअघि नै शीर्षस्थान निश्चित गरी प्लेअफ पुगिसकेको क्यासल यो खेलमा हारेको होइन, हारिदिएको हो ।यसको अर्थ अनुचित लाभ लिने गरी दुई टोलीबीच ‘म्याचफिक्सिङ’ भयो भन्न खोजिएको होइन । स्पोर्ट्स क्यासलले यसरी किन खेल्यो भनेर बुझ्न प्रतियोगिताको अंकतालिका र समीकरणबारे जान्नैपर्छ । लिगका सुरुआती ८ खेलबाट २२ अंक जोडेको स्पोर्ट्स क्यासल अन्तिम खेलमा हारे पनि शीर्षस्थानमै रहने निश्चित थियो । १० टोलीसम्मिलित प्रतियोगिताको शीर्ष चार टोलीबीच प्लेअफमा क्वालिफायर र इलिमिनेटरबाट फाइनल पुग्ने टिमको टुंगो लगाइन्छ ।९ खेलबाट धरानको द राइजिङ युवाको १९ अंक भएको छ । शंखमूल फुटसलको ८ खेलबाट १८ अंक छ । मंगलबार शंखमूलले पोखराकै अर्को टोली सविन मेमोरियलसँग हारेको अवस्थामा राइजिङ दोस्रो स्थानमा रहनेछ । क्यासलको कठिन चुनौती हो शंखमूल । शंखमूल फुटसल दोस्रो स्थानमा आएको अवस्थामा उसलाई पहिलो क्वालिफायरमै कठिन हुनसक्छ । पहिलो क्वालिफायर हारेको टोलीलाई फाइनल पुग्न तेस्रो र चौथो स्थानमा रहने टोलीको विजेतासँग खेल्नुपर्ने हुन्छ । यसबीच लगातार खेल हुनेछ । त्यसले खेलाडीको रिकोभरीलाई पनि समस्या हुने राष्ट्रिय फुटसल टोलीको समेत प्रशिक्षण सम्हालिइसकेका क्यासलका प्रशिक्षक विष्णु गुरुङले राम्ररी बुझेका छन् । सोमबारको खेलपछि प्रतियोगिताको प्लेअफमा पुग्ने तेस्रो टोलीको टुंगो लागेको हो । धरानको राइजिङ क्लब प्लेअफमा पुगेको छ । प्लेअफमा पुग्ने अर्को टोलीको टुंगो मंगलबारमात्र लाग्नेछ । जहाँ फुटसल फाइभ धरानले प्रभातफेरी क्लबलाई हराउनै पर्नेछ । त्यस खेलमा फुटसल फाइभले जित निकाल्न नसकेको स्थितिमा सविन मेमोरियलले शंखमूललाई हराएमा सविन नै प्लेअफमा पुग्नेछ । सोमबार पोखरा रंगशालास्थित कभर्डहलमा दिनको पहिलो खेलमा क्यासलका कोही खेलाडीमा पनि गम्भीरता थिएन । उनीहरू यत्तिकै समय व्यतित गरिरहेका थिए । घरेलु दर्शनको उपस्थिति पनि शून्यप्रायः थियो । उनीहरूमा हारको कुनै अफसोच थिएन । जित्न खेल्नुपर्छ भन्ने स्पोर्टिङ मानसिकता नै थिएन । क्यासलका खेलाडीहरू यसरी खेलिरहेका थिए कि लाग्थ्यो उनीहरूलाई निर्देशन दिइएको थियो– गोल गर्ने र रोक्ने प्रयास गर्ने होइन । तैपनि उनीहरू विपक्षी पोस्टसम्म बल लिएर पुग्थे तर अन्तिममा आक्रमण गर्दैनथे । त्यति हुँदा पनि खेलमा उनीहरूले ४ गोल गरे । राइजिङले त्योभन्दा २ गोल बढी गर्‍यो । खेलपछि क्यासलका सहायक प्रशिक्षक अर्बिन गुरुङको अनुहारमा कुनै असहजता थिएन । हारको अनुभव कस्तो हुँदोरहेछ त ? उनले हाँस्दै भने, ‘नमीठो । हार कसलाई पो राम्रो लाग्छ र ?’ अनि उनले बताए टिम हार्नुको कारण । ‘मैले आफूसँग भएका चोटग्रस्त खेलाडीलाई बचाउने प्रयास गरें । हामीले प्लेअफमा कठिन प्रतिस्पर्धीको सामना गर्नुपर्नेछ । मसँग भएका नयाँ खेलाडीलाई पर्याप्त समय दिएँ । उनीहरूले प्रयास गरेका थिए तर जितलाई पर्याप्त रहेन,’ गुरुङले भने । उनले पहिलो क्वालिफायरमा सहज टोलीको अपेक्षा गर्दै रणनीतिक प्रदर्शन गरेको भने स्वीकारे । यसको अर्थ उनीहरू हारेका होइनन् हारिदिएका हुन्, ताकि सजिलो टोलीसँग क्वालिफायर खेल्न पाइयोस् । ‘हार कहिल्यै पनि सजिलो हुँदैन । हारले निराश बनाउँछ । यो विश्वव्यापी नियम नै हो । हार स्विकार्न सक्नुपर्छ । यो हारलाई हामीले सकारात्मक पाठका रूपमा लिएका छौं,’ उनले थपे, ‘अर्को हिसाबमा हेर्दा हामीलाई शीर्ष दुईमा राइजिङ आयो भने सजिलो हुन्छ भन्ने थियो ।’क्यासलमाथिको जितमा राइजिङका मिलन राईले दुई गोल गरे । रेवस मास्के, विसन श्रेष्ठ, बिकु तामाङ र सुदीप गुरुङले १–१ गोल गरे । क्यासलबाट सुमित श्रेष्ठ, सुरेन बुढामगर, किशोर गुरुङ र दिपेश घलेले १–१ गोल गरे । राइजिङका प्रशिक्षक युवेन्द्र गुरुङले विपक्षी टोली सहज अवस्थामा रहँदा आफूहरूलाई त्यसले फाइदा पुगेको बताए । ‘स्पोर्ट्स क्यासल प्लेअफमा छनोट भइसकेका कारण आजको खेल हामीलाई सजिलो थियो,’ प्रशिक्षक गुरुङले भने, ‘उनीहरूलाई हारले समस्या हुँदैनथ्यो । उसले आफ्ना राम्रा खेलाडी जोगाउँदा हामीले त्यसको फाइदा उठायौं ।’अर्को खेलमा मछिन्द्र स्काइ गोल्सले रूपन्देहीको लुम्बिनी फुटसललाई ५–४ गोलले हरायो । दुवै टोलीका लागि यो खेल अर्थहीन रह्यो । लुम्बिनी रेलिगेसनमा परिसकेको छ भने मिडटेबलमा रहेर लिग टुंग्याएको गोल्स प्लेअफमा नपुग्ने निश्चित भइसकेको छ । गोल्सका लागि मनोज राई, सविन केसी, शुभेत लामा र दीपसेन ठकुरीले गोल गरे भने लुम्बिनीका समिर मगरले आत्मघाती गोल गरेका थिए । लुम्बिनीका सुजन थापाले दुई गोल गरे । रुपेन बराइली र देवाशिष शर्माले १–१ गोल गरे ।