काठमाडौँ — केही दिनअघि एउटा अनौपचारिक भेटघाट र कुराकानीमा युवा तथा खेलकुदमन्त्री महेश्वरजंग गहतराजले भने, ‘यो मन्त्रालय त यस्तो रहेछ कि यहाँ आउन नेता पनि इच्छा नगर्ने, कर्मचारीले पनि नरुचाउने ।’यति सुनेपछि उनी स्वयं पनि अनिच्छाकै बीच यो मन्त्रालयको नेतृत्व गर्न आएको बुझ्न धेरै सोच्नुपरेन ।पहिलोपल्ट संघीय सरकारको मन्त्री पद पाएका बाँके क्षेत्र १ का प्रत्यक्ष निर्वाचित माओवादी सांसद गहतराज अहिले खेलकुद बुझ्न तल्लीन छन् । खेलसँग सम्बन्धित अधिकांश कार्यक्रममा उनी धेरै सुन्छन्, कम बोल्छन् । असोज २२ गते शेरबहादुर देउवा नेतृत्वको सरकारमा माओवादी कोटाबाट गहतराज खेलकुदमन्त्री नियुक्त भएलगत्तै दसैं सुरु भयो । दसैं सकिएपछि सार्वजनिक कार्यक्रम र भेटघाट सुरु गरेका उनले हरेकपल्ट खेलकुद मन्त्रालयलाई देशको अग्रणी मन्त्रालयको रूपमा स्थापित गर्ने संकल्प पेस गर्ने गरेका छन् ।सरकार परिवर्तन भएन र निर्वाचनसम्म कायम रह्यो भने उनको कार्यकाल पुग नपुग १५ महिनाको हुनेछ । यति थोरै समयमा देशको अग्रणी मन्त्रालय बनाउने लक्ष्य बोकेका मन्त्री स्वयंलाई खेलबारे भने कम जानकारी छ । खेलकुदको प्राविधिक विषय र राजनीति बुझिसक्न मन्त्रीलाई लाग्ने समयले खेलक्षेत्रको विकास निर्धारण गर्नेछ ।देउवा प्रधानमन्त्री भएर आएलगत्तै पूर्ववर्ती केपी ओली सरकारले गरेका नियुक्ति खारेज गर्न थालिएको थियो । नयाँ मन्त्रीको आगमनसँगै युवा तथा खेलकुद मन्त्रालयका महत्त्वपूर्ण निकायका कार्यकारीलाई बर्खास्त गरिएको छ । असोज २९ को मन्त्रिपरिषद् बैठकले राखेप सदस्यसचिव रमेशकुमार सिलवाललाई बर्खास्त गरेको थियो । यद्यपि गहतराज मन्त्री बन्नुअगाडि नै असोज ११ गते उनलाई ‘सफाइको मौका’ दिइएको थियो ।नेपाली खेलकुद अहिले भद्रगोलको स्थितिमा छ । सर्वोच्च निययमा कार्यकारी छैनन्, कोरोना महामारीका कारण प्रशिक्षण र प्रतियोगिताहरू पूर्ववत् रूपमा सञ्चालन नभएको दुई वर्ष पुग्न लाग्यो । नयाँ ऐन जारी भएको डेढ वर्ष हुनलाग्दा यसको कार्यान्वयनमा ठोस कामहरू भइरहेका छैनन् । ओलीको सरकार ढलेपछि झन्डै तीन महिनासम्म विभागीय मन्त्री नियुक्त नहुँदा रोकिएका प्रशासनिक कामहरू त्यत्तिकै छन् । राजनीतिमा धेरै चर्चामा आउने र कमै मात्रामा कार्यान्वयन हुने एउटा भनाइ छ– योग्य व्यक्तिलाई उपयुक्त पद (राइट पर्सन इन राइट प्लेस) नेपालको खेलकुदमा पनि जानकारहरू यस्तै नेतृत्वको माग गर्छन् । तर, मन्त्री होस्, सचिव या राखेप सदस्यसचिव नै किन नहोस् । राजनीतिक नियुक्तिमा विषय विज्ञताभन्दा पार्टीको योगदानलाई जोड दिने गरिन्छ । त्यसैले हरेकपल्ट मन्त्री र सदस्यसचिव नियुक्त भएर आउँदा कम्तीमा १ वर्षको समय त उनीहरूलाई खेल बुझ्नै लाग्छ । जब बुझ्न थाल्छन्, पदमुक्त भइहाल्छन् ।ओली सरकारमा जगतबहादुर विश्वकर्माले करिब साढे ३ वर्ष खेलकुदको बागडोर सम्हाले । सम्भवतः बहुदल आएपछि नै लगातार त्यति धेरै समयमा खेलकुदमन्त्री बन्न पाउने भाग्यमानी थिए उनी । खेलकुद बुझ्न उनलाई पनि दुई वर्ष लाग्यो । त्यसपछिको एक वर्ष उनले ऐन जारी गर्ने, स्थानीय तह खेल पूर्वाधार कार्यक्रमदेखि भूकम्पपछिको पुनर्निमाणलगायत महत्त्वपूर्ण काम गरे । आफ्नै भूमिमा १३ औं दक्षिण एसियाली खेलकुदको सफल आयोजना गर्न पनि उनको सक्रियता निर्णायक थियो । आफैंले बनाएको ऐन कार्यान्वयन गर्ने समयमा उनी पदमुक्त भए । मन्त्रालयमा अहिले सचिवको पद पनि खाली छ । केदार न्यौपानेले असोज १२ मा अनिवार्य अवकाश पाएपछि रिक्त स्थानमा सरकारले अहिलेसम्म पदपूर्ति गरेको छैन । राखेपको नयाँ सदस्यसचिव नियुक्ति प्रक्रिया त्यही कारणले रोकिएको छ । मन्त्री गहतराजले मन्त्रालयमा सचिवको आगमनपछि मात्रै सदस्यसचिव नियुक्ति प्रक्रिया सुरु गर्ने बताएका छन् । उनले नयाँ ऐनअनुसार नियुक्त भएका राखेप सदस्यहरूलाई पनि राजीनामा गरेर मार्गप्रशस्त गर्न आग्रह गरेका छन् । शुक्रबारसम्म कसैको राजीनामा भने आएको छैन ।नयाँ ऐनमा राखेपका सदस्यसचिवलाई हटाउन सक्ने व्यवस्था भएको हुनाले रमेशकुमार सिलवाल अदालत जाने सम्भावना नरहेको राखेपका पूर्वसदस्यसचिव युवराज लामाको दाबी छ । नेकपा माओवादीको कोटाबाट २०६८ जेठमा राखेप सदस्यसचिव बनेका लामालाई २०७० सालमा तत्कालीन खेलकुदमन्त्री पुरुषोत्तम पौडेलले मन्त्रीस्तरीय निर्णयमार्फत पदमुक्त गर्दा सर्वोच्चले लामालाई अन्तरिम आदेशमार्फत पदमा फिर्ता ल्याएको थियो । ‘मैले सुरुदेखि नै यो खेलकुद ऐनको विरोध गर्नुको कारण नै यही हो । पुरानो ऐनमा सदस्यसचिवलाई हटाउन सक्ने व्यवस्था थिएन । नयाँ ऐनमा त्यो राखिएको छ,’ लामाले कान्तिपुरसँग भने, ‘व्यक्तिसँग मेरो सरोकार होइन । कानुन बनाउँदा ध्यान दिनुपर्ने थियो । जतिबेला पनि हटाउनसक्ने व्यवस्थाले अस्थिर राजनीति रहेको हाम्रो देशमा खेलकुद पनि अस्थिर हुन जान्छ । यसले विकासमा बाधा हुन्छ ।’राष्ट्रिय खेलकुद विकास ऐन–०७७ को धारा १७ उपधारा ९ मा जुनसुकै समयमा सदस्यसचिवलाई पदबाट हटाउन सकिने व्यवस्था उल्लेख छ । पूर्वसदस्यसचिव लामाले आफ्नै पार्टीका मन्त्री गहतराजलाई ठूलो र दीर्घकालीन लक्ष्य योजनामा भन्दा स–साना आवश्यकता र जिम्मेवारीको काम गर्दा फाइदा हुने सुझाव दिएका छन् । ‘डेढ वर्षको समयावधिमा हामीले गर्नसक्ने काम पूरा गर्ने हो, दीर्घकालीन कामको योजना बनाउने हो,’ लामाले थपे, ‘संघ, प्रदेश र स्थानीय तहमा गरी झन्डै ६ अर्बको कुल बजेट हुन्छ । केन्द्रमा रहेर समन्वयकारी भूमिका खेल्दै त्यही बजेट कार्यान्वयनको नेतृत्व गर्दा पनि खेलकुदमा ठूलो योगदान हुनेछ ।’राष्ट्रिय टिम तयारीदेखि खेलाडीको भत्ता र अन्य सुविधा, पूर्वाधार निर्माणमा प्रदेश र स्थानीय तहसँग समन्वय, विद्यालय खेलकुद, ग्रासरुट खेलकुद एकेडेमी र ऐन कार्यान्वयनलाई मुख्य अर्जुनदृष्टि बनाउन लामाले सुझाव दिएका छन् ।खेलकुद ऐन जारी भएको १७ महिना पुग्न लागेको अवस्थामा अहिलेसम्म यसको कार्यान्वयनमा ठोस सुरुआत भएको छैन । निवर्तमान सदस्यसचिव सिलवालले ऐनकै व्यवस्थाअुसार नियुक्ति लिए पनि कार्यान्वयनमा चासो नदेखाएको आरोप लागेको थियो । नयाँ ऐन जारी भएपछि राखेपको बोर्ड बैठक बस्न सकेको छैन । नियमावली पारित हुन नसक्दा खेल संघहरू तदर्थवादको अवस्थामा पुगेका छन् ।मन्त्रीले आफूअनुकूल सदस्यसचिव र सदस्यको नियुक्ति गरी राखेपको बोर्ड बनाउन चाहेका छन् । यसो गर्दा उनले विषयविज्ञ र खेलकुदमा लामो समयका योगदानकर्तालाई स्थान दिनुपर्छ । स्वाभाविक रूपमा यसो भएमा उनले निर्धक्क काम गर्न पाउनेछन् । तर छोटो समयका लागि नेतृत्व पाएको कुरा उनले भुल्न हुँदैन । फास्ट ट्र्याकबाट काम नगर्ने हो भने उनको अग्रणी मन्त्रालयका रूपमा स्थापना गराउने ‘महान्’ लक्ष्य एक कदम पनि अघि बढ्न सक्दैन ।गठबन्धन सरकारको मन्त्रीले आफ्नै पार्टीबाट वा आफूअनुकूल सदस्यसचिव पाउँछन् भन्ने पनि निश्चित छैन । ‘सामान्यतः मन्त्रालयको महत्त्वपूर्ण विभागको नेतृत्व सोही पार्टीबाट हुनुपर्छ भन्ने मान्यता हो । तर गठबन्धन सरकार भएकाले अर्को पार्टीबाट पनि आउन सक्नुहुन्छ,’ नयाँ मन्त्रीलाई सल्लाह र सुझाव दिन बाराबाट काठमाडौं आएका करातेका पूर्वखेलाडी रहेका लामाले भने ।