काठमाडौँ — स्पेनको मार्लोकामा बिहीबार सुरु मार्लोका फुटबल प्रतियोगिता २०२१ मा बेल्जियममा रहेका नेपालीको टिम अन्नपूर्ण ब्रसेल्स क्लबले भाग लिने भएको छ ।नोभेम्बर १ सम्म चल्ने फुटबल मेलामा युरोपका विभिन्न देशका टिमले भाग लिनेछन् । एमेच्योरले खेल्ने प्रतियोगिता फाइभ–ए–साइड र सेभेन–ए–साइडमा हुने गर्दछ । जसमा पुरुष र महिलाका विभिन्न उमेर समूहका एमेच्योर खेलाडीको सहभागिता रहनेछ । यो फुटबल प्रतियोगिता पश्चिमी मार्लोकाको सान्ता पोन्सामा हुनेछ ।बेल्जियममा रहेका नेपालीहरूको टिमले ३५ वर्षमाथिको उमेर समूहमा प्रतिस्पर्धा गर्नेछ । त्यसमा चेक गणतन्त्र, युक्रेन, स्पेन, बेल्जियम, अल्जेरिया, जर्मनी, ट्युनिसिया लगायतका देशका टिम छन् । अन्नपूर्ण ब्रसेल्सको कप्तानी सन्तोष खड्काले गर्नेछन् । टोलीमा अर्जुन घिमिरे, भोलानाथ ढकाल, देवकाजी गुरुङ, हरि श्रेष्ठ, लक्ष्मीबहादुर महर्जन, राजन थापा, शिवप्रसाद रेग्मी, सुवासचन्द्र भट्ट, तेजेन्द्रबहादुर रोका, यज्ञबहादुर गुरुङ र दीपक महर्जन रहेका छन् । अन्नपूर्ण ब्रसेल्स क्लबलाई बेल्जियमको सरकारी खेलकुद संस्थाको मान्यता र सहयोग रहेकाले उक्त प्रतियोगितामा सहभागिता जनाउन पाएको कप्तान सन्तोष खड्काले कान्तिपुरलाई जानकारी गराए । अन्नपूर्णलाई ब्रसेल्स स्पोर्ट्स काउन्सिलले सहयोग रहँदै आएको छ । अन्नपूर्ण ब्रसेल्सले बेल्जियममा रहेका नेपालीबीच विभिन्न खेलकुद कार्यक्रमसँग अन्य गतिविधि सञ्चालन गर्दै आएको खड्काले बताए । उनका अनुसार बालबालिका लागि फुटबल प्रशिक्षण कार्यक्रम भइरहेको छ । गत महिनामात्र महिला ५ किमि दौड आयोजना गरेको थियो । दौडमा रश्मी केसी, आरती श्रेष्ठ र संगीता ढेवाजु शीर्ष तीन स्थानमा विजयी भएका थिए ।