
२० भदौ, काठमाडौं । नेपाली राष्ट्रिय महिला फुटबल टिमले बंगलादेशसँग दुई मैत्रीपूर्ण खेल खेल्ने भएको छ । अखिल नेपाल फुटबल संघ (एन्फा)ले एएफसी महिला एसियन कप छनोट खेल्ने तयारीमा रहेको नेपालले बंगलादेशसँग दुई खेल खेल्ने पक्का भएको जनाएको छ ।
नेपालले बंगलादेशसँग यही सेप्टेम्बर ९ र १२ अर्थात् भदौ २४ र २७ गते खेल्नेछ । दुवै खेल त्रिपुरेश्वरस्थित दशरथ रंगशालामा खेल्नेछ । मैत्रीपूर्ण खेलका लागि बंगलादेशी टोली सेप्टेम्बर ६ मा नेपाल आइपुग्ने एन्फाले जनाएको छ ।
नेपाल र बंगलादेशबीच हुने खेलका लागि एन्फाले दुईखाले टिकट मूल्य तय गरेको छ । रंगशालाको सामान्य प्याराफिटतर्फ २०० र भीआईपीतर्फ ५०० रुपैयाँ टिकटको मूल्य राखिएको छ ।
अर्को वर्ष भारतमा हुने एएफसी महिला एसियन कप–२०२२ का लागि नेपालले छनोट खेल्दैछ  त्यस छनोटअघि नेपालले बंगलादेशसँग मैत्रीपूर्ण खेल खेल्न लागेको हो ।
छनोटमा नेपाल समूह एफमा छ । यस समूहमा फिलिपिन्स र हङकङ पनि छन् । उज्वेकिस्तानमा हुने छनोटमा नेपालले फिलिपिन्ससँग सेप्टेम्बर १८ मा पहिलो खेल खेल्नेछ । यस्तै दोस्रो खेल हङकङसँग सेप्टेम्बर २१ मा खेल्नेछ ।
एसियन कप छनोटका लागि मुख्य प्रशिक्षक ग्यारी फिलिप्सले २३ सदस्यीय नेपाली टोली घोषणा गरिसकेका छन् ।
नेपाली महिला फुबटल टिम 
अञ्जना रानामगर, एन्जिला तुम्बापो सुब्बा, उषा नाथ, अमृता जैसी, अनिता बस्नेत, अनिता केसी, विमला विक, विमला चौधरी, दीपा राई, गीता राना, हीरा भुजेल, इन्द्र राई, मञ्जली थोकर, निशा थोकर, प्रीति राई, पूजा राना, पुनम जर्घामगर, रजनी थोकर, रश्मी घिसिङ, रेनुका नगरकोटी, सविता राना, सरु लिम्बु, सिर्जना सिंह
