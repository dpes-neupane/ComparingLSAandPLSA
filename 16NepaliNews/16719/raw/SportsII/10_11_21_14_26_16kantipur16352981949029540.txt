दुबई — विवादास्पद अमेरिकी कम्पनी र भारतीय बिजनेस टाइकुनले सोमबार १ अर्ब ६० करोड अमेरिकी डलर बढीमा विश्वकै सबैभन्दा धनाढ्य क्रिकेट प्रतियोगिता इन्डियन प्रिमियर लिगमा नयाँ दुई टिम लिएका छन् ।दुबईमा आयोजित कार्यक्रममा सन्जीव गोयन्काको आरपीएसजीले ९३ करोड डलरमा आईपीएलको लखनउ टिम लियो भने सीभीसी क्यापिटलले ६९ करोड डलरमा अहमदबादको टिम पायो । अहमदबादले विश्वकै सबैभन्दा ठूलो क्रिकेट रंगशालामा खेल्न पाउने छ ।आईपीएलले दुई टिम बढाएर सन् २०२२ देखि १० टिमको प्रतियोगिता सञ्चालन गर्दै छ । यसले अन्तर्राष्ट्रिय लोकप्रियतासँगै टेलिभिजन प्रसारण र अन्य अधिकार बिक्रीबाट आम्दानी बढाउन सक्छ । इंग्लिस प्रिमियर लिग क्लब म्यानचेस्टर युनाइटेडको स्वामित्व लिएको ग्लेजर परिवारसहित भारतीय र विदेशी गरी २० वटा बहुराष्ट्रिय कम्पनीले आईपीएलको नयाँ टिमका लागि प्रस्ताव गरेका थिए ।लक्जेम्बर्गमा रहेको सीभीसीले अन्तर्राष्ट्रिय खेलकुदमा पछिल्लोपल्ट आएको परिवर्तनसँगै १ खर्बभन्दा बढी लागनी गरेको छ । सीभीसीले अन्तर्राष्ट्रिय रग्बी युनियन, स्पेनी ला लिगासहित फुटबलका मुख्य प्रतियोगितामा अबौं डलर लागनी गरिसकेको छ । उसले अन्तर्राष्ट्रिय भलिबल महासंघ, फर्मुला वानको टिम खरिद गरिसकेको छ भने अन्तर्राष्ट्रिय टेनिस टुर र एनबीएको फ्रेन्चाइज टिम सान एन्टोनियो स्पर्समा लगानी गर्नेबारे पनि कुरा भइरहेको छ ।आरपीजीएसले भारतको शीर्ष फुटबल टिम मोहन बगानको स्वामित्व लिइसकेको छ । यो कम्पनी आईपीएलकै राइजिङ पुने सुपरजायन्ट्समा पनि आबद्ध थियो, जसले भ्रष्टाचार काण्डमा दुई टिमलाई हटाइएको २०१६–१७ को सिजन आईपीएल खेलेको थियो । दुई टिमका सदस्यहरूलाई अवैध सट्टेबाजी र स्पट फिक्सिङ गरेको आरोप लगाइएको थियो । तर, आईपीएलले ठूलो संख्यामा टेलिभिजन दर्शक आकर्षित गरिरहेको छ । विश्वका ट्वान्टी–२० प्रतियोगिता भारतकै सिकोमा अगाडि बढिरहेको छ ।आर्थिक परामर्श दिने डफ एन्ड फेल्पस्का अनुसार सन् २०१९ मा आईपीएलको ब्रान्ड भ्यालु ६ अर्ब ७० करोड डलर थियो । कोरोना भाइरसको महामारीअघि आईपीएलले भारतीय अर्थतन्त्रमा वार्षिक ११ अर्ब डलर योगदान गरिरहेको अनुमान गरिन्छ ।