
१७ असार, काठमाडौं । स्पानिस क्लब बार्सिलोनासँग लिओनल मेसीको सम्झौता समाप्त भएको छ । गएरातिदेखि मेसीको सम्झौता सकिएको हो ।
मेसी अब फ्रि एजेन्टको रुपमा छन् । अब उनी कुनै पनि क्लबमा जान स्वतन्त्र भएका छन् ।
अर्जेन्टाइन कप्तान मेसी र स्पानिस क्लब बार्सिलोनाबीच सम्झौता नवीकरणलाई लिएर प्रयास भएपनि त्यो जुन ३० भित्र सफल हुन सकेन ।
विश्व फुटबलकै चर्चित र उत्कृष्ट खेलाडी मेसी पहिलो पटक ट्रान्सफरका लागि उपलब्ध भएका हुन् । उनले युवा अवस्थादेखि नै बार्सिलोनाको एकेडेमी रहेर फुटबल खेलेका थिए ।
जोहन लापोर्टा अध्यक्ष बनेर फर्केपछि बारसिलोनाले मेसीसँग सम्झौता नवीकरण गर्ने जनाएको थियो । मेसीको जन्मदिनको दिन जुन २४ मा बार्सिलोना सम्झौता नवीकरण गर्ने घोषणा गर्न चाहेको थियो तर सफल भएन ।
गत सिजन नै मेसीले क्याटलान क्लब छाड्न खोजेका थिए । तर क्लबले ७०० मिलियन युरो रिलिज क्लब राखेपछि मेसीले बार्सिलोना छाडेनन् ।
मेसी र क्लबबीच सम्झौताका लागि छलफल भने भइरहेको छ । मेसी अब क्याम्प नवउमै बस्नेछन् वा अरु क्लबमा जानेछन् केही समय पनि थाहा नै हुनेछ । तर अहिलेलाई मेसी फ्रि एजेन्ट भएका छन् र उनलाई जुनसुकै क्लबले अनुबन्ध गर्न सक्नेछन् ।
मेसीलाई अनुबन्ध गर्ने क्लबमा प्रिमियर लिगका म्यानचेष्टर सिटी र फ्रेन्च लिग वानको पेरिस सेन्ट जर्मेन अघि रहेको छ ।
मेसी हाल अर्जेन्टिनाबाट ब्राजिलमा कोपा अमेरिका खेलिरहेका छन् । अर्जेन्टिनाले क्वाटरफाइनलमा इक्वेडरसँग खेल्दैछ ।
