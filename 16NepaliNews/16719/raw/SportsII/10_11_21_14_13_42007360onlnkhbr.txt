
१६ भदौ, काठमाडौं । लिओनल मेस्सीपछि बार्सिलोनाको १० नम्बर जर्सी अन्सु फातीले लगाउने भएका छन् ।
कुनै समय यो जर्सी रिभाल्डो, हुआन रोमन रिकेल्मेले लगाएका थिए । पछिल्ला वर्षहरुमा मेस्सीले लगाए । यो सिजन मेस्सी पेरिस सेन्ट जर्मेन गएका छन् ।
फिलिप काउटिन्हो क्लबमै बस्ने भएपछि उनले यो १० नम्बरको जर्सी पाउने अनुमान थियो । तर १० नम्बरको जर्सीका लागि बार्सिलोनाले १८ वर्षका अन्सु फातीलाई चयन गरेको छ ।
२०१९ मा सिनियर टिममा डेब्यू गरेका उनले ला लिगा र च्याम्पियन्स लिगमा रेकर्ड बनाएका छन् । उनी ला लिगामा बार्सिलोनाका लागि सबभन्दा कम उमेरमा गोल गर्ने फुटबलर हुन् ।
