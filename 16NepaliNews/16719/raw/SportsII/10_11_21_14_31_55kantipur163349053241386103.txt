माले, माल्दिभ्स — केही खेलको बखान गरेर साध्य हुन्न । खेलको कथा बुन्न प्रयास गर्‍यो, कसरी सुरु गर्ने र कसरी अन्त्य गर्ने टुंगो नलाग्ने । केही लेख्यो कि त्यो पनि छुटेको छ, यो पनि छुटेको छ जस्तो भइरहने । नेपाल र श्रीलंकाबीच साफ च्याम्पिनसिप फुटबलमा सोमबारको खेल यस्तै थियो । माल्दिभ्सको राजधानी मालेको मध्यभागमा रहेको नेसनल स्टेडियममा जतिले यो खेल हेरे । सबैको निचोड थियो, यत्तिको सनसनीपूर्ण खेल सायद साफ च्याम्पियनसिपमा यसअघि भएको थिएन कि ? नेपालको हिसाबले हेर्ने हो भने त पक्कै भएको छैन । यो खेलमा श्रीलंका ३–२ ले पराजित रह्यो । तर, त्यो हार बिर्सेर श्रीलंकाली प्रशिक्षक आमिर एल्गरले दाबी गरे, ‘हामी पनि जित्यौं, हामी हारेनौं । खेलका क्रममा मेरा खेलाडीले आफ्नो विशेषता देखाए कि हामी पनि फुटबल खेल्न सक्छौं । हामी हारेका छैनौं ।’ धेरै भएको थियो श्रीलंकाली फुटबल सुस्ताएको । अहिले माथि उठ्ने प्रयासमा छ । ठीक यही बेला श्रीलंकाले नेपालविरुद्ध जस्तो चुनौती तेर्स्याएको थियो, त्यो प्रशंसनीय छ नै । त्यसैले एल्गरले भनेजस्तै, यो खेलका क्रममा सबै श्रीलंकाली खेलाडी र प्रशिक्षक निकै भावुक भए । हार्नेले यस्तो भन्छ भने नेपाल त झन् जित्ने टिम । नेपाल खेलको अधिकांश समय गोलको आधारमा अगाडि नै रह्यो । तर, ढुक्क हुनसक्ने स्थिति बनेन । यस्तै दबाबबीच पनि नेपाली खेलाडीले मस्त खेलिरहे । त्यसैले नेपाली प्रशिक्षक अब्दुल्लाह अल्मुताइरीले पनि माने, ‘नेपाली फुटबललाई माया गर्ने सबैका लागि यो जित खुसी हुने अवसर हो ।फाइनल पुग्ने समीकरणयो खेलपछि सबैले बुझ्न खोजेको तथ्य हो, अब के कसरी नेपाल साफको फाइनल पुग्न सक्छ ? सबै फाइनल समीकरणकै हिसाबमा अल्झिएको हुनुपर्छ । नेपाल आफूले खेलेका दुवै खेलमा विजयी छ । ६ अंकसहित अंकतालिकाको शीर्षस्थानमा छ । त्यसपछि बंगलादेशसँग ४ अंक छ । भारतको एक अंक भएको छ भने आयोजक माल्दिभ्स र श्रीलंकाले अंकको खाता खोलेका छैनन् । श्रीलंका लगभग दुई खेल हारेर प्रतियोगिताबाट बाहिरिएको स्थितिमा छ । नेपाल फाइनल नजिक पुगेको भने पक्कै छ । यद्यपि केही निश्चित भइसकेको छैन । प्रशिक्षक अल्मुताइरीले ठीकै भने, नेपालको फाइनल पुग्ने सम्भावना एक प्रतिशतमात्र बनेको छ । यो ‘एक प्रतिशत’ खासमा सांकेतिक मात्र हो । यसको अर्थ हो, फाइनल अझै टाढा छ । नेपालका लागि फाइनलको बाटो के कस्तो हुने हो, त्यो तेस्रो दिनको खेलले निर्धारण गर्नेछ । त्यो दिन नेपाल मैदानमा उत्रने छैन । तर त्यसको नतिजा नेपालका लागि उत्तिकै महत्त्वपूर्ण हुनेछ । तेस्रो दिन अर्थात शुक्रबार पहिलो खेल भारत र श्रीलंकाबीच हुनेछ । लगत्तै दोस्रो खेलमा माल्दिभ्स र बंगलादेश भिड्नेछन् । अल्मुताइरीलाई विश्वास छ, यो दिनको खेलमा केही न केही आश्चर्यजनक नतिजा आउनेछ । त्यो भनेको यी दुई खेलको नतिजा नेपाल अनुकूल आए राम्रो । उनको चाहना यही छ । श्रीलंकाली प्रशिक्षक एल्गरको भनाइ पनि यहाँनिर उल्लेख गर्न आवश्यक छ । उनी भन्थे, श्रीलंका कहींकतै भास्सिएको छैन, भारतविरुद्ध अझ राम्रो खेल्न प्रेरित हुनेछ । सर्वाधिकमा अञ्जनको नजरनेपाली फुटबलमा लामो समयदेखि ज्युँका त्युँ कायम रहेको एउटा कीर्तिमान हो, १३ गोलको । नेपाली राष्ट्रिय टोलीका लागि हरि खड्का र नीराजन रायमाझीले सबैभन्दा बढी समान १३ गोल गरेका छन् । यसको नजिक कमै खेलाडी पुगे । छुने स्थितिमा पुग्दा केही खेलाडी सेलाए । जस्तो, ११ गोल गरेका जुमनु राई अनि १० गोल गरेका भरत खवास । अहिलेका खेलाडीमध्ये विमल घर्तीमगरले ८ गोल गरिसके । मालेमै नेपाली टोलीसँगै रहेका नवयुग श्रेष्ठको नाममा पनि ७ गोल छ । यसबीच श्रीलंकाविरुद्ध दोस्रो गोल गरेका अञ्जन विष्ट भने त्यो कीर्तिमान छुने र पार गर्ने सपना बुनिरहेका छन् । विश्वकप छनोटमा चाइनिज ताइपेईविरुद्ध २ गोल गरेका यी अञ्जनले पछिल्ला ८ खेलमा ४ गोल गरिसके । उनी भन्छन्, ‘यो गोलको कीर्तिमान छुन सजिलो छैन, मैले अझै धेरै काम गर्नु छ । यसका लागि उत्तिकै मिहिनेत पनि चाहिन्छ ।’ उनी जुन वेगमा गोल गरिरहेका छन् । लाग्छ, यो उनको पहुँचमा रहन सक्छ । उनले भनेजस्तै यो काम पक्कै सजिलो छैन । प्रवासी खेलाडीका कुराश्रीलंकाविरुद्धको खेल जितेपछि प्रशिक्षक अल्मुताइरीले एउटा नयाँ बहस छेडेका छन् । यो प्रवासी खेलाडीलाई लिएर छ । श्रीलंकाले नेपालविरुद्ध तीन यस्तै प्रवासी खेलाडी उतारेको थियो । त्यसमध्ये मार्विन ह्यामिल्टनले दर्शनीय गोल नै गरे । उनी इंग्ल्यान्डमा जन्मेहुर्के । त्यतैको तल्लो डिभिजनमा खेले । अहिले उनी श्रीलंकाली राष्ट्रिय टिमका सदस्य भएका छन् । बंगलादेश त अझै एक पाइला अगाडि छ । उसले त नाइजेरियाली मूलकै खेलाडीलाई आफ्नो बनाउने सुरसारमा छ । ‘यो राम्रो कुरा हो,’ अल्मुताइरीले भने, ‘विश्व फुटबलमा अहिले यस्तै चल्छ । कसैको शरीरमा कुनै देशको रगत बग्छ भने उसले खेल्न पाउनुपर्छ । नेपालमा पनि यो परम्परा सुरु हुनुपर्छ ।’ उनले इटालीमा खेलिरहेका एक नेपाली मूलका खेलाडीसँग सम्पर्कमा रहेको दाबी पनि गरे । सम्भवतः उनी विकास मेरागलिया हुन् । र, सबथोक तय कार्यक्रमअनुसार हुने हो भने उनी आउने सहिद स्मारक लिग ‘ए’ डिभिजनमा च्यासल क्लबका लागि खैल्दैछन् । आक्रमणप्रति विश्वास गर्ने अल्मुताइरीनेपाली टिम सम्हाल्ने निश्चित भएपछि प्रशिक्षक अल्मुताइरीले सबैभन्दा पहिले बोलेकै शब्दमा पर्छ, नेपालले अबदेखि रक्षात्मक फुटबल खेल्दैन, चाहे प्रतिद्वन्द्वी जत्तिकै बलियो किन नहोस् । त्यतिमात्र होइन, खेलमा अग्रता लिएको स्थिति वा पछाडि भए पनि खेल्ने आक्रामक फुटबल नै हो । सायद उनले यो रणनीतिमा नेपाली खेलाडीलाई धेरै हदसम्म अभ्यस्त पारेका छन् । त्यसैले त नेपालले खेल्दा अचेल गोल निस्कन थालेको छ । जबकि गोल नहुने समस्या नेपालको ‘खास रोग’ हो । अल्मुताइरीको नेतृत्वमा नेपालले ८ खेल खेलेको छ अहिलेसम्म । त्यसमध्ये तीनमा विजयी छ, चारमा पराजित र एकमा बराबरी । यी ८ खेलमध्ये नेपालले ६ खेलमा गोल गरेको छ । अझ पछिल्ला ४ खेलमा लगातार गोल गरेको छ । साफ च्याम्पियनसिप इतिहासमै नेपालले माल्दिभ्सलाई उसकै घरमा हराएको छ । अनि यो प्रतियोगिताकै इतिहासमा पहिलोपल्ट लगातार दुई सुरुआती खेल जितेको छ । यस्तोमा भन्नैपर्छ, यी प्रशिक्षकमा पक्कै केही छ । यिनी प्रायः विवादमा पनि परिरहन्छन् । बेला–बेला मिलाएर प्वाक्क–प्वाक्क बोलिरहन्छन् । फुर्सद पायो कि सामाजिक सञ्जालमा छाइहाल्छन् । तर, उनमा केही न केही विशेषता भएको हुनाले नै नेपाली टिम अहिले जीवन्त देखिएको छ । खेलाडी उनको गुनगान गर्न कन्जुस्याइँ गर्दैनन् । खेलाडीहरू भन्छन्, यसअघिका पारम्परिक प्रशिक्षकभन्दा उनी फरक छन् । खाली हामीलाई यस्ता प्रशिक्षकको बानी नभएको मात्र हो । तिनै खेलाडी अझ के पनि भन्छन् भने, अल्मुताइरीको नेतृत्वमा नेपालले अझ राम्रो गर्ने सम्भावना पूरापूर छ ।