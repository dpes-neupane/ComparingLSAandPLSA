काठमाडौँ — गणेशमान सिंह फाउन्डेशन र वीर गणेशमान सिंह स्पोर्ट्स कमिटीले वीर गणेशमान सिंह राष्ट्रिय टेनिस प्रतियोगिता गर्ने भएका छन् । कात्तिक ९ देखि १६ सम्म सातदोबाटोस्थित टेनिस कोर्टमा हुनेछ । नेपाली राजनीतिका लौह पुरुष वीर गणेशमान सिंहको समग्र जीवन सन्देशलाई खेलकुदमार्फत नयाँ पुस्तामाझ पुर्‍याउन विभिन्न खेलका प्रतियोगिता गर्ने उद्देश्यअनुरुप टेनिस गरिएको बिहीबार पत्रकार सम्मेलनमा प्रतियोगिता संयोजक भाष्करमान सिंहले जानकारी गराए । यसअघि एथलेटिक्स र बक्सिङ प्रतियोगिता भएका थिए । नेपाल लन टेनिस संघको प्राविधिक सहयोगमा हुने प्रतियोगितामा पुरुष तथा महिलाको एकल र युगल, पुरुष ३५, ४५ र ५५ वर्षमाथि एकल र युगल तथा ६५ वर्षमाथि एकल र जुनियरतर्फ यू–८, ९, १०, १२, यू–१४ र खुला छात्रछात्राको विधामा करिब ४ सय खेलाडीको सहभागिता जनाइएको छ । प्रतियोगिताको लागत करिब २० लाख रुपैयाँ रहेको छ । पुरुष र महिला एकलतर्फ पहिलो तीन स्थान प्राप्त गर्नेले ८० हजार, ४० हजार र २० हजार, युगलतर्फ शीर्ष तीनले क्रमशः ४० हजार, २० हजार र १० हजार रुपैयाँ पुरस्कार प्राप्त गर्नेछन् । पुरुष एकल ३५ वर्षमाथि पहिलो तीन स्थानका विजेताले क्रमशः ४०, २०, १० हजार, युगलतर्फ २५, १५, १० हजार, ४५ वर्षमाथि एकलतर्फ ३०, १५, ५, युगलतर्फ २०, १०, १० हजार, ५५ वर्षमाथि एकलले २० हजार, १० हजार र ५ हजार तथा युगलतर्फ १५ हजार, ७ हजार ५ सय र १० हजार, ६५ वर्षमाथि एकलले १५ हजार, ७ हजार ५ सय र ५ हजार प्राप्त गर्नेछन् । जुनियर विधाका विजेतालाई गिफ्ट ह्याम्पर प्रदान गरिनेछ ।