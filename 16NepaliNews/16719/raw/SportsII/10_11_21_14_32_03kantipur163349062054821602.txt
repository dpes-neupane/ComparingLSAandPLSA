काठमाडौँ — कोरोना भाइरस महामारीका कारण स्थगित भएको ‘कुमारी बैंक काठमाडौं टिम च्याम्पियनसिप’ कर्पोरेट ब्याडमिन्टन प्रतियोगिता पुस ६ देखि ९ सम्म हुने भएको छ । यसअघि जेठमा तोकिए पनि महामारीको कारण स्थगित गरिएको थियो । आयोजक काठमाडौं ब्याडमिन्टन एकेडेमी (केबीए) ले सोमबार जारी गरेको विज्ञप्तिअनुसार त्रिपुरेश्वरस्थित राखेप कभर्डहलमा प्रतियोगिता सञ्चालन गर्न लागिएको हो । कुल आठ लाख रुपैयाँ पुरस्कारको प्रतियोगितामा पाँच स्पर्धा समावेश गरिएको केबीएका सचिव दीपक थापाले बताए । कुमारी बैंकको मुख्य प्रायोजन रहेको प्रतियोगितामा पुरुष र महिलाका शीर्ष वरीयताका खेलाडीसँगै कर्पोरेटका कर्मचारी र पदाधिकारीले ‘टिम गेम’ को रूपमा प्रतिस्पर्धा गर्नेछन् । गत पुस १७ मा स्थापित केबीएले उत्कृष्ट खेलाडी उत्पादन गर्ने लक्ष्यअनुसार नै देशकै मुख्य प्रतियोगिताको रूपमा काठमाडौं टिम च्याम्पियनसिप कर्पोरेट ब्याडमिन्टन प्रतियोगिता गर्ने योजना बनाएको छ । उसले राष्ट्रिय तथा अन्तर्राष्ट्रिय क्षेत्रमा उत्कृष्ट खेलाडी उत्पादन गर्ने उद्देश्यले व्यावसायिक रूपमै युवा खेलाडीलाई नियमित प्रशिक्षण दिइरहेको छ ।