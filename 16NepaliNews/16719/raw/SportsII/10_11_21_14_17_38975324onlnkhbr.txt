
१४ असार, काठमाडौं । आयोजक ब्राजिलसँग बराबरी खेल्दै इक्वेडर कोपा अमेरिका फुटबलको क्वाटरफाइनलमा प्रवेश गरेको छ ।
यसअघि नै लगातार तीन खेल जित्दै क्वाटरफाइनलमा स्थान पक्का गरिसकेको घरेलु टोली ब्राजिलले नेमारसहित मुख्य खेलाडीलाई आराम दिँदा इक्वेडरसँग बराबरीमा रोकिएको हो ।
पेड्रो लुडोभिको ओलम्पिक स्टेडियममा सोमबार बिहान भएको खेलमा ब्राजिलले इक्वेडरसँग १-१ को बराबरी खेलेको हो ।
खेलमा ब्राजिलले अग्रता लिएपनि इक्वेडरले बराबरी गोल फर्कायो । ३७ औं मिनेटमा इडर मिलिटाओले एभरटनको फ्रिकिका प्राप्त बलमा हेडर गोल गर्दै ब्राजिललाई अग्रता दिलाएका थिए ।
तर ५३ औं मिनेटमा इक्वेडरका एन्जल मिनाले बराबरी गोल फर्काए । उनले इनर भ्यालेन्सियाको पासमा गोल गरे ।
यस बराबरीपछि ब्राजिलले ४ खेलबाट १० अंक जोड्दै समूह ‘बी’ को वजेता बन्दै क्वाटरफाइनलमा प्रवेश गरेको छ । समूहमा तेस्रो बराबरी खेलेको इक्वेडर चौथो स्थानमा रहँदै क्वाटरफाइनल पुग्‍यो ।
इक्वेडरले ४ खेल खेल्दा ३ खेल बराबरी र एक हारबाटबाट ३ अंक जोडेको थियो ।
