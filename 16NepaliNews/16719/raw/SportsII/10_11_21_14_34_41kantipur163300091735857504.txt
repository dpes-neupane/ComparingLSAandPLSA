मकवानपुर — हेटौंडा उपमहानगरपालिकाले अखिल नेपाल फुटबल संघ (एन्फा)का पूर्वअध्यक्ष गणेश थापासँग एकेडेमी सञ्चालनका लागि गरेको सम्झौता रद्द गरेको छ ।उपमहानगरपालिकाले थापा सम्बद्ध नेपाल स्पोर्टस् अर्गनाइजेसनसँग २५ लाख रुपैयाँको सम्झौता गरेको थियो । थापाले सम्झौताको विषय सामाजिक सञ्जालमार्फत जानकारी गराएका थिए । सम्झौताको विषयमा उपमहानगरपालिका विवादमा मुछिएसँगै उपमहानगरले सम्झौता रद्द गरेको हो । ‘हामीले खेलाडी उत्पादन गर्ने भनेका कारण बजेट विनियोजन गरेका थियौं । तर, उहाँ प्रतिबन्धित हुनुहुन्छ भन्ने थाह थिएन । हामीले सम्झौता रद्द गरिसकेका छौं ।’, मेयर हरिबोल महतले बिहीबार आकस्मिक बैठक बसेर सम्झौता रद्द गरिएको जानकारी दिए ।एन्फा अध्यक्ष हुँदा आर्थिक अनियमितता आरोपमा दोषी ठहर गर्दै विश्व फुटबल महासंघ (फिफा)ले थापामाथि १० वर्षको प्रबिन्ध लगाएको थियो । थापालाई फुटबलको कुनै पनि गतिविधिमा संलग्न हुन नपाउने गरी प्रतिबन्ध लगाइएको थियो । फिफाले २०७२ कात्तिक ३० गते थापालाई १० वर्षसम्म राष्ट्रिय तथा अन्तर्राष्ट्रिय फुटबल गतिविधिमा संलग्न हुन नपाउने गरी प्रतिबन्ध लगाएको थियो । प्रतिबन्ध फुकुवा हुन अझै ४ वर्ष बाँकी छ ।हेटौंडा उपमहानगरपालिकाका प्रमुख प्रशासकीय अधिकृत शिवराज चौलागाईं र थापाबीच सम्झौता पत्रमा हस्ताक्षर गरेका थिए । थापाले यस विषयमा विस्तृतमा पत्रकार सम्मेलन गरेर जानकारी गराउने बताएका थिए । थापाले हेटौंडा उपमहानगरपालिकाको प्रमुख प्रशासकीय अधिकृत चौलागाईंसँग सम्झौतापत्र सहितको फोटो राख्दै उपमहानगरको मेयर महतलाई धन्यवादसमेत दिएका छन् । तर, आर्थिक अनियमितता आरोपमा फिफाबाट प्रतिबन्धित थापासँग स्थानीय सरकारले स्पोर्टस एकेडेमी सञ्चालनको लागि सम्झौता गरेको भन्दै उपमहानगरको भूमिकामाथि खेलकुद क्षेत्रका व्यक्तिहरुले प्रश्न उठाएका थिए ।प्रमुख प्रशासकीय अधिकृत चौलागाईंले फुटबलको व्यावसायिक विकासका लागि सम्झौता गरिएको भए पनि प्रतिबन्धको विषयमा आफूलाई जानकारी नभएकोलेण सम्झौता गरिएको बताए । 