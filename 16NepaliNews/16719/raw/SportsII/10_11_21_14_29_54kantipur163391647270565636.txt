काठमाडौँ — किशोर भट्टराईको नयाँ परिचय एभरेस्ट प्रिमियर लिग (ईपीएल) क्रिकेटको उपाधि जितेको चितवन टाइगर्सका मालिक हुन् । खेलकुदमा उनको नामका पछाडि लामै विश्लेषण छन् । उनले ‘ए’ डिभिजन फुटबलदेखि क्रिकेट, ब्याडमिन्टन खेले । करातेका पूर्वराष्ट्रिय खेलाडी र पूर्वप्रशिक्षक पनि हुन् । तीन वर्षदेखि ईपीएलमा प्रतिस्पर्धा गर्दै शनिबार पोखरा राइनोजलाई पराजित गरी पहिलो पटक चितवन च्याम्पियन बनेको थियो । त्यही सफलताको सेरोफेरोमा रहेर कान्तिपुरका लागि विनोद पाण्डेले गरेको कुराकानीको सारसंक्षेप :ईपीएल जितेपछि कतिको उत्साहित हुनुहुन्छ ?उत्साहितभन्दा पनि दुःख गरेको प्रतिफल मीठो भइरहेको अनुभव गरिरहेको छु । कोभिड संक्रमणका कारण बजारमा अलि बढी नै कसरत गर्नुपरेको थियो, दुःख यही नै थियो । प्रमुख प्रायोजकहरूलाई कसरी सन्तुष्टि दिने र सँगसँगै क्रिकेटलाई अझ व्यावसायिक हिसाबमा कसरी लाने, खेलाडीको मनोबल कसरी बढाउने, अलिकति आर्थिक बोझ पहिलादेखि नै बढी भएकाले प्रायः सबै फ्रेन्चाइजीहरू घाटामा गइरहेको अवस्थामा यसपालि अलिक गाह्रो नै थियो ।सबै फ्रेन्चाइजीहरू एकजुट, दृढ निर्णयका कारण सफल हुनकना लागि दौडिरहेका थिए, सफलताचाहिँ हामीले चुम्यौं । मलाई जहाँसम्म लाग्छ छवटै फ्रेन्चाइज टोलीहरूको अथक् प्रयास र ईपीएल टिमको जुन दिशानिर्देश थियो त्यसलाई सकारात्मक हिसाबमा लिएर अगाडि बढ्दा प्रतियोगिता पनि भव्य रूपमा सम्पन्न भयो । यसले प्रायोजकहरूको पनि मनोबल बढेकाले अर्को पटकका लागि सजिलो होला जस्तो छ । त्यसका लागि ६ महिना अगाडिदेखि नै तयार गर्ने जाँगर आइरहेको छ । तपाईं मार्केटिङ क्षेत्रमै भएका कारण टिम ब्रान्डिङ गर्न सजिलो भयो होला नि ?नेपालमा क्रिकेटभन्दा फुटबल अगाडि पाइरहेका छौं । क्रिकेटले फुटबललाई पछ्याइरहेको छ । हामी एकदिवसीय अन्तर्राष्ट्रिय मान्यता प्राप्त टोली हौं, टेस्ट राष्ट्र बन्ने गन्तव्यतिर अगाडि बढिरहेका छौं । एकपटक अझ विश्वकप खेल्ने हो भने क्रिकेटलाई ब्रान्डिङ गर्न थप सजिलो हुन्छ जस्तो लागिरहेको छ । ईपीएल यसपटक १ सय ४० भन्दा बढी देशमा टेलिभिजन र डिजिटल प्लेटमार्फत प्रसारण भएको थियो । त्यसकारण अन्तर्राष्ट्रिय प्रायोजकमा अब मेरो लक्ष्य हुन्छ ।नेपालको बजार सानो छ र यहाँको प्रायोजनको रकम पनि अपुग हुन्छ जस्तो लाग्छ । त्यही भएर अन्तर्राष्ट्रिय बजारमा मार्केटिङ गर्ने हाम्रो योजना छ । ब्रान्ड भ्याल्यु नगरेसम्म जति मार्केटिङ गरे पनि त्यसको असर पर्दैन । ब्रान्ड भ्याल्यु बढ्दै गएपछि कुनै पनि प्लेटफर्ममा होस् मान्छेले चितवन टाइगर्स खोज्नेबित्तिकै पायो भने सबैको मोह बढ्दै जान्छ । हामीभन्दा अगाडि अझ ईपीएल आउनुपर्छ । ईपीएल व्यवस्थापनले पनि यसलाई अझ ठूलो बनाउन केही सुधार गरेर जानुपर्छ । म त अझ ईपीएललाई नेपाल प्रिमियर लिग (एनपीएल) बनाऊँ भन्छु । एनपीएलको ठूलो बजार छ । हामीले यसलाई सकारात्मक हिसाबमा सोच्नुपर्छ । यो पटक टिम कसरी संयोजन गर्नुभएको थियो ?धेरै साथीभाइले निकै मिहिनेत गर्नुभएको थियो । सल्लाहकारहरूको पनि यसमा विशेष भूमिका छ । ३–३ वटा प्रशिक्षक राखियो । खेलाडी छनोट पनि सही भयो । घाइते खेलाडीहरूलाई चाँडै नै छाड्यौं र नयाँ खेलाडीलाई मौका दियौं । राजेश पुलामी, गौतम केसीलाई लिनुका अलावा भीम सार्कीलाई समयमै आर्मी प्रशिक्षण सेन्टरबाट ल्याउन सफल भयौं र खेलाडीहरूले प्रशिक्षणको राम्रो समय पाए । प्रशिक्षकहरूले फिटनेसलाई पहिलो प्राथमिकतामा राख्दै, दिल्लीका प्रशिक्षक पुरु सिंहबाट प्राविधिक र प्रमुख प्रशिक्षक श्यामसन जंग थापाबाट मानसिक प्रशिक्षण पाएकाले खेलाडीहरू फिट भए ।विदेशी खेलाडीहरूको योगदान हाम्रो टिममा ठूलो छ । मोहम्मद साहजाद, करिम जन्नत, सेकुगे प्रसन्न र वीरनद्वीप सिंहको आगमनले टिमको सन्तुलन धेरै राम्रो भयो । टिम सन्तुलनले पनि पचास प्रतिशत उपाधि जित्ने काम गर्‍यो जस्तो लाग्छ । त्यसका साथै सोमपालको मनमा आफ्नो कप्तानीमा एउटा ट्रफी उचाल्ने इख थियो, त्यो पनि पूरा भएकाले म निकै खुसी छु । प्रतियोगिता सुरु हुनुअघि चितवन टाइगर्सलाई सबैले कमजोर नै आँकेको जस्तो देखिन्थ्यो नि ?त्यसमा म एकदमै खुसी थिएँ, म आफैं खेलकुद पृष्ठभूमिबाट आएको हुनाले कुनै पनि सफलतालाई प्राथमिकतामा राख्छु । आजको दिनमा सफलता पाउन त्यति सजिलो पनि छैन । विभिन्न किसिमका बाधा, अड्चनहरू पार गरेर आउनुपर्‍यो, त्यसले माहोल अलिक फरक बनायो । केही खेलाडीले नखेल्ने निर्णय गरे पनि त्यसले ईपीएललाई खासै असर गरेको देखिनँ मैले । हामीले टिम संयोजन गर्दा प्रवृत्ति विकास गरिसकेका थियौं, यो पटक जित्नैपर्छ भनेर । यो हामीले दुई वर्ष अगाडिदेखि नै सुरु गरेका थियौं, यो नै हाम्रो सफलताको मन्त्र थियो ।व्यक्तिगत रूपमा तपाईंलाई प्रतियोगिता सुरु हुनुअघि उपाधि जितिन्छ जस्तो लागेको थियो ?ट्वान्टी–२० मा केही भन्ने स्थिति हुँदैन । तर टिम र खेलाडीका साथै व्यवस्थापनको एउटै उद्देश्य जित्नेभन्दा पनि शीर्ष दुईमा कसरी पुग्ने भन्ने थियो । तर हामीले जब सुरुको चारवटै खेल जित्यौं, हामीभन्दा खेलाडीको मनोबल उच्च देखिन लाग्यो । पाँच खेलाडीलाई डेब्यु गर्न दियौं । १८ जनाको हाम्रो टोलीका १३ जना ब्याटिङ गर्न सक्थे, नौ जना बलिङ गर्न सक्थे । त्यही भएर एउटा के महसुस भइरहेको थियो भने सुरुको म्याचदेखि नै अरू टिम कागजमा बलियो र हामी मैदानमा बलियो देखें । खेलाडीहरूको जुन मिहिनेत छँदै थियो, अरू टिम बलियो भनेर आइरहँदा खेलाडीहरूलाई केही गर्नुपर्छ भनेर एउटा इख थियो त्यो पनि काम लाग्यो । अब फेरि ईपीएल नै भयो भने नयाँ अक्सन जानुपर्छ, एनपीएल हुने भयो भने नयाँ ढंगमा जानुपर्छ, त्यसलाई कसरी लिनुभएको छ ? हामीले त ईपीएललाई नै बढी प्राथमिकता दिनुपर्छ किनभने ईपीएल एउटा ‘ब्रान्ड नेम’ भइसक्यो । श्रीलंकामा पनि लंका प्रिमियर लिग हुन्छ, अफगानिस्तानमा पनि अर्कै हुन्छ । त्यसकारण नेपालमा पनि एनपीएल नै भनेर अर्काको नक्कल गर्नुभन्दा एभरेस्ट प्रिमियर लिग नै हाम्रो राष्ट्रिय लिग हो भनेर लग्दाखेरि अझ प्रभावकारी हुन सक्छ । व्यावसायिक पहिचानको हिसाबमा मात्र हेरिरहेको अवस्थामा राष्ट्रिय टिमको महत्त्वलाई पनि याद गर्नुपर्छ । चितवन टाइगर्सबाटै खेलेर कमलसिंह ऐरी, शाहव आलम राष्ट्रिय टोलीमा परिसकेका छन्, जोन सिम्पसन विगतमा हाम्रो टिमबाटै खेलेर गएपछि इंग्ल्यान्डको टोलीमा परेका थिए ।यसपटक ईपीएलको प्रदर्शन हेर्ने हो भने भीम सार्की र दिलीप नाथले पनि राष्ट्रिय टोलीमा पुनरागमन गर्न सक्छन् । दिलीप लामो समयपछि अहिले पूरा फर्ममा छन् । विकेट किपिङमा पनि उनले पाएको अवसरमा राम्रो गरेका छन् । उनीहरू दुई जना पनि राष्ट्रिय टोलीमा फेरि पुग्न सके भने ईपीएलको ठूलै उपलब्धि हुन्छ जस्तो लाग्छ । खेलाडीहरूलाई कतिको सन्तुष्ट राख्नुभएको छ ?खेलाडीहरू जहाँसम्म मलाई लाग्छ ८० प्रतिशत सन्तुष्ट छन् । कहिले पनि खेलाडीलाई शतप्रतिशत सन्तुष्ट गराउन सकिँदैन । नेपालको सन्दर्भमा विकसित राष्ट्र र एसोसिएट क्रिकेट राष्ट्र भएको हिसाबले खेलाडीहरूमा अझै त्यो किसिमको व्यावसायिकपन आइसकेको छैन । तस्बिरहरु : हेमन्त श्रेष्ठ/कान्तिपुरईपीएलमै त्यो किसिमको व्यावसायिकपन अझै आउन बाँकी छ । ईपीएल आफैंले अर्को वर्षदेखि खेलाडीहरूको व्यक्तित्व विकास, अनुभूति र प्रवृत्तिका लागि अक्सनभन्दा अगाडि काम गर्नुपर्ने देखिन्छ । खालि खेलाडीको सूची अक्सनमा राखेरमात्र हुन्छ जस्तो मलाई लाग्दैन । प्रशिक्षकमा पनि स्वदेशी र विदेशीको संयोजन भयो भने अझ राम्रो हुने देखें मैले यसपटक । मैले आफैं पनि भोगेको हो यो । धेरैजसो व्यक्तिगत सम्बन्धमा ईपीएलमा काम भइरहेको हुँदा यसलाई कसरी व्यावसायिक हिसाबमा लान सकिन्छ त्यतातिर ईपीएल र सबै फ्रेन्चाइजीले ध्यान दिनुपर्ने आवश्यकता छ । यसले भोलिको दिनमा ईपीएललाई अझ ठूलो बनाउनेछ । 