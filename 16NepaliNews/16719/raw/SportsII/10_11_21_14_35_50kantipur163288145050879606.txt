शारजहाँ — सुनिल नारिनले १० बलमा निर्णायक साबित २१ रन बनाएपछि कोलकाता नाइट राइडर्सले मंगलबार इन्डियन प्रिमियर लिगमा दिल्ली क्यापिटल्सलाई ३ विकेटले पराजित गरेको छ ।यो जितपछि कोलकाताको प्लेअफ खेल्ने सम्भावना जीवन्त बनेको छ । जितनिम्ति १ सय २८ रन पछ्याइरहेको कोलकाता एक समय ५ विकेट गुमाएर ९६ रनको स्थितिमा थियो । तर नारिनले कागिसो रबाडाको १६ औं ओभरमा २१ रन बनाए । उनी जितसम्म पुग्नु ६ रनअगाडि आउट भए । नितिश राणाले १० बल बाँकी छँदै आफ्नो टिमलाई जितसम्म पुर्‍याए । नितिशले अविजित ३६ रन बनाए । दिल्लीका अवेश खानले तीन विकेट लिएका थिए । दिल्लीले भने ९ विकेटमा १ सय २७ रन बनाएको थियो । त्यसमा कप्तान ऋषभ पन्त र स्टिभ स्मिथ दुवैले ३९ तथा शिखर धवनले २४ रन बनाए । यो जितपछि ८ टिमको प्रतियोगितामा कोलकाता (१०) चौथो स्थानमा रह्यो ।