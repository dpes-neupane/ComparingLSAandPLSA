
१२ कात्तिक, काठमाडौं । इन्डियन प्रिमियर लिग (आईपीएल) को अर्को संस्करणमा पुराना ८ फ्रेन्चाइजले ४ खेलाडी मात्र रिटेन गर्न पाउने भएका छन् ।
अर्को सिजनका लागि आईपीएलमा दुई नयाँ टिम थपिएका छन् र मेगा अक्सन हुँदैछ ।
त्यसअघि सीमित संख्यामा खेलाडी रिटेन गर्ने प्रावधान रहनेछ । जसमा यसअघि खेल्दै आएका ८ टिमले ४ खेलाडीसम्म रिटेन गर्न पाउँछन् ।
यस्तै नयाँ थपिएका फ्रेन्चाइज टिमले भने अक्सनअघि ३ खेलाडी छनोट गर्न पाउने छन् ।
इएसपीएनक्रिकइन्फोका अनुसार ८ टिमले ४ खेलाडी रिटेन गर्दा बढीमा ३ भारतीय खेलाडी राख्न पाउनेछ वा २ स्वदेशी र २ विदेशी खेलाडी राख्न पाउनेछ ।
थपिएका दुई नयाँ टोली लखनउ र अहमेदाबादको हकमा सुरुमा छानिने खेलाडीमा दुई स्वदेशी र एक विदेशी हुनुपर्नेछ ।
यस पटक राइट टु म्याच (आरटीएम) प्रयोग गर्न पाइनेछैन । यसअघि आरटीएमबाट फ्रेन्चाइजले आफ्नो खेलाडीलाई अर्को टिमले लिएमा समेत टिममै फर्काउन पाउँथ्यो ।
यस्तै क्रिकइन्फोका अनुसार यस पटक अक्सनमा खर्च समेत बढेर ९० करोड हुनेछ । यसअघि एक टिमले ८५ करोड भारु खर्च गर्न पाउँथे ।
