क्लबका लागि साडियो मानेले १ सयौँ गोल पूरा गर्दा लिभरपुलले क्रिस्टल प्यालेसलाई पराजित गर्दै प्रिमियर लिगको नयाँ सिजनमा अपराजित यात्रालाई कायम राखेको छ । शनिबार राति भएको खेलमा लिभरपुल ३–० गोलले विजयी बनेको हो ।पहिलो हाफको ४३ औँ मिनेटमा मानेले गोल गर्दै लिभरपुललाई अग्रता दिलाएका थिए । माने लिभरपुलका लागि सबै प्रतियोगितामा १ सय गोल गर्ने १८ औँ खेलाडी हुन् । दोस्रो हाफमा मोहमद शलाहले लिभरपुलको अग्रता दोब्बर बनाए भने खेल सकिन लाग्दा नाबी किएटाले तेस्रो गोल थपे । जीतसँगै लिभरपुल ५ खेलबाट १३ अंकसहित लिगको शीर्ष स्थानमा उक्लिएको छ । उता, साबिक विजेता म्यानचेस्टर सिटी भने आफ्नै घरेलु मैदानमा साउथह्याम्पटनसँग बराबरीमा रोकिएको छ । निकै निरस खेल प्रदर्शन गरेको सिटीले खेलको ९० मिनेटसम्म विपक्षीको पोष्टमा प्रहार गर्न सकेको थिएन ।दोस्रो हाफमा एडम आर्मस्ट्रङलाई लडाए पछि पाहुना टोलीले पेनाल्टी पाउनुका साथै कायल वाकरले रातो कार्डसमेत पाएका थिए । तर, भिडियो एसिस्टेन्ट रेफ्रीले दुवै निर्णय उल्टाइदिएको थियो । ५ खेलपछि सिटीको १० अङ्क रहेको छ । केही समयका लागि भए पनि सिटी लिगको दोस्रो स्थानमा उक्लिएको छ ।