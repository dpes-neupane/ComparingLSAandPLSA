शारजहाँ — अफगानिस्तानले सोमबार ट्वान्टी–२० विश्वकपको सुपर १२ को खेलमा स्कटल्यान्डमाथि ठूलो अन्तरको जित निकालेको छ । अफगानिस्तान १ सय ३० रनले विजयी भयो । पहिले ब्याटिङ गरेको अफगानिस्तानले ४ विकेट गुमाएर १ सय ९० रन बनाएको थियो ।जवाफमा स्कटल्यान्डले १०.२ ओभरमा सबै विकेट गुमाउनुअगाडि ६० रनमात्र बनाउन सक्यो । मुजिब उर रहमानले घातक बलिङ गर्दै २० रनमा ५ विकेट लिए । यस्तै रसिद खानले ९ रनमा ४ विकेट लिएर स्कटल्यान्डलाई सस्तोमै समेटेका थिए । स्कटल्यान्डले एक समय एक विकेटमा २८ रन बनाएको थियो । त्यसयता सस्तोमा बाँकी सबै विकेट गुमाएको थियो । प्रारम्भिक ब्याट्सम्यान जर्जी मुन्से एक्लैले २५ रन बनाए । यसअगाडि नजीबुल्लाह जाद्रानले ५९ रन बनाएपछि अफगानिस्तानले चुनौतीपूर्ण स्कोर खडा गरेको थियो । उनलाई हजरतुल्लाह जाजाइले उत्तिकै बलियो साथ दिए । उनले ४४ रन बनाए । रहमानुल्लाह गुरबाजले ४६ रन जोडे । सुपर १२ को चरणमा प्रवेश गर्न अगाडि छनोट चरणका सबै तीन खेल जितेको स्कटल्यान्ड अफगानिस्तानसँग भने फिक्का रह्यो । टिम ब्याट र बल दुवैमा कमजोर साबित भयो । समूह २ मा प्राप्त यस जितपछि अफगानिस्तानले अंकतालिकामा सुरुआती अग्रता लिएको छ ।