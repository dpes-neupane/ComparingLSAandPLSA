नयाँदिल्ली — टी-२० विश्वकपको पहिलो खेलमा भारतलाई पाकिस्तानले हराएपछि भारतीय खेलाडी मोहम्मद शामीमाथि सामाजिक सञ्जालमार्फत् आक्रमण गर्ने क्रम जारी छ ।खासगरी शामीको कमजोरीकै कारण भारतीय टिमले हार्नुपरेको भन्दै शामीको विरुद्धमा व्यापक टिप्पणी आए । गत आइतबार दुबइमा भएको खेलमा शामीकै ओभरमा पाकिस्तानले १५२ रन पूरा गरेको थियो । जहाँ ३.५ ओभरमा फास्ट बलर शामीले पाकिस्तानलाई विना विकेट ४३ रन दिएपछि उनी व्यापक आलोचित बनेका हुन् ।तर शामीलाई लक्षित गर्दै सामाजिक सञ्जालमा व्यापक हमला भएपछि उनको समर्थनमा मुस्लिम नेतासहित केही प्रभावशाली खेलाडीहरू उभिएका छन् । राहुल गान्धी, ओमर अब्दुल्लाह, असाद्दुद्दीन ओवैसी लगायत नेताहरुले शामीको पक्षमा सहानुभूति प्रकट गर्न थालेका हुन् ।भारतीय क्रिकेट टिममा शामी वाहेक पनि अरु खेलाडी हुने भएकाले शामीमाथि मात्रै दोष थोपर्नु जायज नभएको ती नेताहरुको भनाइ छ । शामीको पक्षमा केही नेताले ह्यासट्याग अभियानसमेत चलाए ।"मोहम्मद शाही, हामी तिम्रो पक्षमा छौँ । ती मान्छेहरु घृणाले भरिएका छन् । किनकि उनीहरु कसैलाई माया दिँदैनन् । उनीहरूलाई माफी देऊ," राहुल गान्धीले भनेका छन् । शामीविरुद्ध निरन्तर आलोचना आउन थालेपछि राहुल वाहेक अरु मुस्लिम नेताहरुले पनि शामीको पक्षमा आफू उभिएको प्रतिक्रिया दिएका छन् ।"आइतबारको खेलपछि सामाजिक सञ्जालमा मोहम्मद शामिलाई लक्षित गरिएको छ । उनीहरु मुस्लिम विरुद्ध अतिवाद र घृणा फैलाउँदैछन् । क्रिकेटमा तपाईँ जित्नुहुन्छ वा हार्नुहुन्छ । टिममा ११ खेलाडी हुन्छन् । तर दोषका लागि मुस्लिम खेलाडी मात्रै लक्षित हुन्छ । के भाजपा सरकारले यसको निन्दा गर्छ ?" अल इन्डिया माजिलिस ए इत्तेहादुल मुस्लिमीनका प्रमुख तथा मुस्लिम नेता असादुद्दीनले भने ।भारतको हारमा मोहम्मद शामीको पक्षमा नेताहरु वाहेक वीरेन्द्र सेहबाग, हरभजन सिंह, सचिन तेन्दुलकर लगायत पूर्वखेलाडी पनि शामीकै पक्षमा उभिएका छन् । तेन्दुलकरले भनेका छन्, 'जव हामीले टिम इन्डियाको समर्थन गर्छौँ तब हामीले भारतको प्रतिनिधित्व गर्ने सबै खेलाडीको पनि समर्थन गरेका हुन्छौँ । म शामी र भारतीय टिमको पक्षमा उभिनेछु ।"यस्तै शामीमाथि अनलाइन आक्रमण भएकोमा आपत्ति जनाउँदै सचिन तेन्दुलकरले आफू उनको पक्षमा उभिएको बताए । सचिनले शामीप्रति सद्भाव राख्दै उनी विश्वस्तरीय खेलाडी भएको तर आइतबार अरु खेलाडी झैँ उनको पनि 'दिन बिग्रेको' प्रतिक्रिया दिए । साथै सचिनले आफू शामी र टिम इन्डियाको पक्षमा उभिएको बताएका छन् । वीरेन्द्र सेहवागले भने अब अर्को खेलमा शामीले राम्रो प्रदर्शन गर्नसक्नेमा आशा व्यक्त गरेका छन् ।