नेपालगन्ज — अर्को महिना हुने सातौं धारा नेपालगन्ज म्याराथनमा चर्चित कलाकार राजेश हमालले पनि सहभागिता जनाउने भएका छन् । मंसिर ४ गते हुने म्याराथन सहभागीको हौसला बढाउन अभिनेता हमालको विशेष उपस्थिति रहने आयोजक नेपालगन्ज म्याराथन/क्रियटिभ ह्यान्ड्सले जनाएको छ ।युवापुस्ताको प्रेरणास्रोत हमालको उपस्थितिले प्रतिस्पर्धी खेलाडी र स्थानीय नेपालगन्जवासीको हौसला बढ्ने आयोजकको विश्वास छ । विश्वका ठूला सहरमा हुने सिटी म्याराथनका अवधारणामा यो म्याराथन हरेक वर्ष हुँदै आएको छ ।नेपालगन्ज म्याराथनका संस्थापक अध्यक्ष टीएस ठकुरी, राष्ट्रिय क्रिकेट टोलीका पूर्वकप्तान एलबी क्षेत्री, नेपाल म्याराथनका संस्थापक सदस्य जनक नेपाललगायतले बिहीबार अभिनेता हमाललाई काठमाडौंमा भेटेर म्याराथन सहभागिता सुनिश्चित गरेका थिए । हमालले आफू म्याराथन दौडमा उपस्थित हुन उत्साहित रहेको बताएका थिए ।केएल दुगड ग्रुपको उत्पादन धारा तेलको मुख्य प्रायोजनमा हुने प्रतियोगितामा आशीर्वाद पेन्ट्स, शिखर प्लाई, राष्ट्रिय वाणिज्य बैंक, फोन पेलगायतको सहयोग रहने आयोजकले जनाएको छ । गत वर्ष कोरोना महामारीका कारण भव्य गर्न नसकिए पनि यसपालि म्याराथनलाई उत्सवमय बनाउने लक्ष्य रहेको अध्यक्ष ठकुरीले बताए । यसपालि मुख्य म्याराथन (४२.१९५ किमि), हाफ म्याराथन (२१ किमि), १० किमि पुरुष खुला, ५ किमि महिला खुला, ५ किमि छात्र, ३ किमि छात्रा, किड्स रन (८ देखि १२ वर्ष), २ किलोमिटर कर्पोरेट रन, वाकाथन र ह्विलचेयर दौड गरी १० इभेन्ट प्रतिस्पर्धा हुनेछन् ।