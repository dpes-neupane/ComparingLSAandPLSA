पोखरा — रूपन्देहीको लुम्बिनी फुटसलमाथि फराकिलो जित निकाल्दै घरेलु टोली स्पोर्ट्स क्यासल ‘ए’ डिभिजन राष्टिय फुटसल लिगको शीर्षस्थानमा उक्लेको छ । पोखरा रंगशालास्थित कभर्डहलमा शनिबार क्यासलले १२–१ गोलमा एकपक्षीय जित निकाल्यो ।घरेलु समर्थकको साथ पाएको क्यासलले सन्तुलित आक्रामक खेल प्रस्तुत गरेको थियो । चोटले सताएको लुम्बिनीमाथि सुरुदेखि नै हाबी भएको क्यासलका दुई खेलाडीले ह्याट्रिक पूरा गरे । भेट्रान फुटबलर विजय गुरुङको प्रेरणामा रहेको क्यासलमा फुटसलका राष्ट्रिय टोलीको प्रशिक्षक भइसकेका विष्णु गुरुङले नेतृत्व लिएका छन् । चौथो खेलसम्म आउँदा स्पोर्टस क्यासलले हरेक खेलमा सुधारिएको प्रदर्शन गरिरहेको छ । बिहीबार उपाधि दाबेदार मानिएको ढुकु फुटसल हबमाथि ३–० ले पछि परेको स्थिति उल्टाउँदै ५–३ ले जितेपछि क्यासलको आत्मविश्वास बढेको छ । त्यो उनीहरूले शनिबार लुम्बिनीविरुद्ध पनि देखाए । तेस्रो चरणसम्म निकै नै आक्रामक प्रदर्शन गरिरहेका टिमहरूले अहिले रणनीतिक खेल खेल्न थालेका छन् । अन्तर्राष्ट्रिय नियमको अधिनमा रही वास्तविक रूपमा पहिलोपल्ट आयोजित प्रतियोगिताका सुरुआती खेलहरू आवश्यकताभन्दा धेरै आक्रामक थिए । धेरै फाउलहरू भइरहेको छ भने डरलाग्दो ट्याकल अत्यधिक हुँदा हरेक टिममा खेलाडीको चोट मुख्य समस्या बन्न थालेको थियो ।तर, शनिबारको दुवै खेल टेक्निकल र रणनीतिक देखियो । फाउल धेरै भएन भने कुनै चोटको समस्या पनि देखिएन । प्रतियोगितामा निकै नै विवादित बनेका रेफ्रीहरूलाई खेल नियन्त्रणमा लिन सहज भयो । त्यसैले त शनिबार दुवै खेलमा कुनै टिमले रेफ्रीप्रति आलोचनाको आवाज निकालेनन् ।शनिबार दोस्रो खेलमा लुम्बिनीविरुद्ध म्यान अफ द म्याच बनेका सुमित श्रेष्ठ र भेट्रान विजय गुरुङले ह्याट्रिक पूरा गरे । सुमितले ५, २३ र २५ औं मिनेटमा गोल गरे भने विजयले ६, ७ र ३७ औं मिनेटमा गोल गरेका थिए । किशोर गुरुङले १० र २८, सुरेन बुढामगरले २९, भीषण गुरुङले १३ र कप्तान क्षितिज गुरुङले ३९ औं मिनेटमा गोल गरे । लुम्बिनीका सुजन थापाले एक आत्मघाती गोल उपहार दिए । लुम्बिनीका भने २७ औं मिनेटमा रुपेन बराइलीले गरेको गोल सान्त्वनामा परिणत भयो । स्पोर्ट्स क्यासलका सहायक प्रशिक्षक अर्बिन गुरुङले सुरुदेखि चौथो खेलसम्म आउँदा टिमको एकता राम्रो भएको र खेलाडीले परिस्थितिअनुसार प्रदर्शन गर्न थालेकामा खुसी व्यक्त गरे । ‘यो खेलमा अपेक्षाअनुसार नै प्रदर्शन भयो । खेल सजिलो भयो । हामीले ठूलै जितको अपेक्षा गरेका थियौं,’ सहायक प्रशिक्षक गुरुङले थपे, ‘पछिल्लो खेलमा ढुकुमाथि जुन जित हासिल गर्‍यौं । त्यसले एउटा छुट्टै खालको उत्साह थपिएको छ ।’ उनले शीर्षस्थानमा पुगेपछि दबाबमा रहने र त्यसलाई चुनौतीका रूपमा लिएर अझ राम्रो प्रदर्शन गर्दै अगाडि बढ्ने बताए । स्पोर्ट्स क्यासलका क्यासलका खेलाडीलाई उत्साहित पार्दै पोखरेली समर्थक (दायाँ) । तस्बिर : केशव थापा/कान्तिपुरलुम्बिनीका प्रशिक्षक प्रज्वल श्रेष्ठले आफूले यति ठूलो अन्तरको हार अपेक्षा नगरेको बताए । ‘यो खेल सोचेजस्तो भएन । खेलाडीको फिटनेसमा कमी रह्यो । स्पिड र स्टामिनादेखि बलको तालमेलमै पनि हामीले कमजोर प्रदर्शन गर्‍यौं,’ उनले थपे, ‘लगातारको हारले दबाब भइरहेको छ । हाम्रो सम्भावना अझै सकिएको छैन । बाँकी पाँच खेलमा राम्रो प्रदर्शन गर्नुपर्छ ।’दिनको पहिलो खेलमा स्काइ गोल्सले धरानको फुटसल फाइभलाई ७–३ ले हराउँदै लयमा फर्केको संकेत गरेको छ । अघिल्ला तीनमध्ये २ खेल हारेको स्काइ गोल्सलाई यो जित शीर्ष चारको यात्रामा निकै नै महत्त्वपूर्ण थियो । अनुभवी खेलाडीको जमघट भए पनि अपेक्षाअनुसार प्रदर्शन गर्न नसकेकामा प्रशिक्षक रमेश सिन्केमान निराश थिए । फुटसल फाइभविरुद्ध दुई खेलाडीको उपस्थिति स्काइ गोल्सका लागि फाइदाजनक रह्यो । वैकल्पिक सूचीमा रहेका मिसन लामालाई टिममा समावेश गरिएको थियो । उनले पहिलो खेलमै २ गोल गरी टिमको जितमा निर्णायक प्रदर्शन गरे । त्यस्तै कक्षा १२ को परीक्षा सकेर दीपसेन ठकुरी पनि टिममा सामेल भएका छन् । ‘नयाँ दुई खेलाडीको प्रदर्शनले हामीलाई अझै सहज भयो । पूरै टिमले जितको विश्वाससहित पूर्ण टिमवर्क देखायो,’ उनले थपे, ‘यो खेलमा हामीले पूरा सेट नै सब्स्टिच्युट गरेर खेल्यौं । त्यसो हुँदा विपक्षीलाई पनि कन्फ्युज बनाउन सकिने र पूरै सेटले आराम पनि आउने भएकाले त्यो रणनीति अपनाएको हो ।’फुटसल फाइभका प्रशिक्षक विश्वास लामाचाहिँ फिनिसिङ राम्रो गर्न नसकेको दुःखी देखिए । उनले आफ्ना खेलाडीको प्रदर्शनबाट सन्तुष्टि व्यक्त गरे । ‘मेरा खेलाडीहरूले राम्रै खेलेका हुन् । तर हाम्रोभन्दा उनीहरूको खेल राम्रो भयो । खेल त प्रतिस्पर्धात्मक नै थियो । तर उनीहरूको फिनिसिङ राम्रो थियो,’ उनले थपे, ‘हामी फिनिसिङमा चुक्यौं । हामीले आक्रामक खेल्ने रणनीति बनाएका थियौं । त्यसलाई सुधार गर्नुपर्नेछ ।’स्काइका लागि मिसनले ९ र १५ औं मिनेटमा गोल गरेका हुन् । कप्तान निर्मल गुरुङले ११ र १२ औं मिनेटमा गोल गरे । श्रीकृष्ण श्रेष्ठ, अमित तामाङ र रोशन अधिकारीले १–१ गोल गरे । फाइभका कप्तान सन्दीप कार्कीले दुई गोल फर्काए । रञ्जित गुरुङले १ गोल गरे ।