काठमाडौँ — १३ औं सागकी स्वर्ण विजेता खेलाडी अनु अधिकारीले रुसको मस्कोमा हुने प्रिमियर लिग करातेमा प्रतिस्पर्धा गर्ने भएकी छन् । यो विश्व करातेको र्‍याङकिङ प्रतियोगिता हो । अक्टोबर १ देखि ३ सम्म हुने लिग प्रतियोगिता खेल्न अनु एक्लै मंगलबार त्यसतर्फ प्रस्थान गरेकी छन् ।विश्व च्याम्पियन, ओलम्पिक च्याम्पियनलगायतका खेलाडीको सहभागिता रहने उक्त प्रतियोगितामा अनुले ५५ केजीमुनिको तौलसमूहमा प्रतिस्पर्धा गर्नेछन् । प्रत्येक तौल समूहमा विश्वका ६४ जनाले मात्र प्रतिस्पर्धा गर्न पाउने प्रशिक्षक दीपक श्रेष्ठले जानकारी गराए । अनुको हाल विश्व कराते र्‍याङकिङको १६३ औं स्थानमा रहेकी छन् । यस लिगमा उच्च १० स्थान हासिल गर्ने खेलाडी ओलम्पिकका लागि स्वतः छनोट हुने अनुले बताइन् । यो लिग आउँदो ओलम्पिकका लागि सुरुआती चरणको प्रतियोगिता भएको हो ।प्रत्येक तौलमा विश्वका ६४ मात्र खेलाडीले भाग लिन पाउने यस विश्व र्‍याङकिङ प्रतियोगिता खेल्नका लागि विश्व कराते महासंघले आयोजना गर्ने विभिन्न सिरिज प्रतियोगिताको सहभागिता र जितका आधारमा प्राप्त अंकबाट शीर्ष ५० भित्र परेका खेलाडी स्वतः छनोट चरण पार गर्नेछन् । अरू बेला १ सय ५० भित्रका खेलाडीले मात्र सहभागिताका लागि नाम दर्ता गर्न पाउने भएता पनि यसपालि कोभिड–१९ का कारण विश्व कराते सिरिज नभएकाले कराते महासंघले २ सय र्‍याङकिङभित्रका खेलाडीले नाम दर्ता गर्न पाउने प्रावधान बनाएको थियो । त्यसैअनुरुप अनु रसिया लिगलाई छनोट हुन सफल भएको प्रशिक्षक श्रेष्ठले बताए । उनलाई राष्ट्रिय खेलकुद परिषद्का सदस्य–सचिव रमेशकुमार सिलवालले बिदाइ गरे । उनले यस प्रतियोगिताले नेपाली खेलाडीको स्तर मापन गर्ने र स्तरीय प्रदर्शन गर्न र प्रतियोगिताबाट नयाँ खेल कौशलता सिकेर आउन सुझाए । सुमन जर्मनी जानेचिम्निज ओपन अन्तर्राष्ट्रिय कराते च्याम्पियनसिपमा भाग लिन कराते खेलाडी सुमन तिमल्सिना बिहीबार जर्मनीको चिम्निज जाने भएका छन् । अक्टोबर २ मा हुने प्रतियोगितामा सुमनले पुरुष सिनियर कातामा प्रतिस्पर्धा गर्नेछन् । अफिसियलमा स्वछम गुरुङ छन् । टोलीको हवाई टिकट सागा एडभेञ्चर टुर्सले प्रायोजन गरिदिएको हो । 