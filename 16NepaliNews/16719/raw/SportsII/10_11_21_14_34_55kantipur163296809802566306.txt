काठमाडौँ — नेपाली राष्ट्रिय फुटबल टोलीको जिम्मेवारी पाएयता प्रशिक्षक अब्दुल्लाह अल्मुताइरीले दुई तथ्यमा बढी जोड दिएका छन् । पहिलो तथ्य हो, आक्रामक रणनीति । त्यो भनेको रक्षात्मक भएर नखेल्ने । जस्तै प्रतिद्वन्द्वी भए नि आक्रमणमै जोड दिने । दोस्रो तथ्य भनेको युवा टिमप्रतिको जोडे हो । उनी सकेसम्म युवा टिममा बढी विश्वास गर्छन् । त्यसको अर्थ उनको जोड युवा खेलाडीमै छ । जतिबेला नेपाली टोली साफ च्याम्पियनसिप २०२१ का लागि मैदानमा उत्रनेछ, त्यो युवा नै हुनेछ ।त्यसको अर्थ के हो भन्दा यसपल्ट साफ खेल्न लागेको २३ सदस्यीय टिममा १० खेलाडीसँग मात्र यसअघि साफ च्याम्पियनसिप खेलेको अनुभव छ । त्यो भनेको टोलीका सदस्यमा आधाभन्दा कम भयो । यस्तोमा १३ खेलाडीका लागि दक्षिण एसियाली फुटबलको सर्वोच्च र सर्वाधिक महत्त्वको प्रतियोगिता नयाँ अनुभव हुनेछ । नेपाली टोली जस्तै युवा भए तापनि दुई यस्ता खेलाडी छन्, जो अनुभवी र पुराना खेलाडी हुन् । उनीहरू हुन्, कप्तान किरण चेम्जोङ र रोहित चन्द ।साफ च्याम्पियनसिप खेलेको आधारमा किरणभन्दा पनि अनुभवी छन् रोहित । खासमा रोहितको नाममा नेपालका लागि सर्वाधिक साफ च्याम्पियनसिपका खेल खेलेको अनुभव छ । उनी प्रत्येकमा पहिलो रोजाइका खेलाडी भएका छन् । नेपालका लागि ६९ ‘क्याप’ जितिसकेका रोहितले सन् २००९ को साफ च्याम्पियनसिपमा पहिलोपल्ट खेलेका थिए । त्यसयता उनी लगातार खेलिरहेका छन् । यस्तोमा उनले साफ च्याम्पियनसिपका १७ खेल खेलिसकेका छन् । जुन आफैंमा कीर्तिमान हो ।उनको ठीक पछाडि किरण नै छन् । उनको अहिले ‘क्याप’ संख्या ७४ रहेको छ । उनी नेपालका लागि सर्वाधिक खेल खेल्ने खेलाडी हुन् । उनको ‘क्याप’ बढ्दै छ । यो अन्यका लागि छुन झन् झन् गाह्रो हुनेछ । रोहित पूर्वकप्तान विराज महर्जनपछि नेपालका लागि सबैभन्दा बढी खेल्ने आउटफिल्डका खेलाडी हुन् । किरण आफैंले भने पहिलोपल्ट सन् २०११ को साफ च्याम्पियनसिप खेलेका थिए । उनले साफमा १४ खेल खेलेका छन् ।त्यसपछि तीन खेलाडीको नाम आउने गर्छ, जसले सन् २०१५ को साफ च्याम्पियनसिप खेलेका थिए । उनीहरू हुन् अञ्जन विष्ट, नवयुग श्रेष्ठ र विशाल राई । त्यसमध्ये अञ्जनले ६, नवयुगले ५, विशालले ४ खेल खेलेका छन् । सन् २०१८ को पछिल्लो साफ च्याम्पियनसिपमा पहिलोपल्ट खेलेका खेलाडीमा अनन्त तामाङ, दिनेश राजवंशी, सुजल श्रेष्ठ, सुमन अर्याल र सुनील बल छन् । सुजल पुराना खेलाडी रहे पनि उनले साफ च्याम्पियनसिपमा मौका पाएको पछिल्लो संस्करणमै मात्र हो ।यस्तोमा यसपल्ट साफ च्याम्पियनसिपमा डेब्यु गर्नसक्ने अवसरबाट गुज्रिने खेलाडी हुन्, गोलरक्षकमा दीप कार्की र विशाल श्रेष्ठ । विशालले भर्खरै भारतविरुद्धको दोस्रो अन्तर्राष्ट्रिय खेलमा नेपालका लागि डेब्यु गरेका थिए । उनको ‘क्याप’ संख्या मात्र एक हो । दीप कार्कीले त नेपालका लागि खेल्ने अवसर पाएका छैनन् । साफ च्याम्पियनसिपका लागि घोषित टिममा बिना ‘क्याप’ का उनी एकमात्र खेलाडी हुन् । सम्भवतः उनको पर्खाइ पनि विशालकै जस्तो हुन बेर छैन ।पहिलोपल्ट साफ च्याम्पियनसिप खेल्न लागेका खेलाडीमा आशिष लामा, आयुश घलान, गौतम श्रेष्ठ, कमल थापा, मनीष डाँगी, नितिन थापा, पूजन उपरकोटी, सन्तोष तामाङ, सुमन लामा, सुरजज्यू ठकुरी र तेज तामाङ छन् । प्रशिक्षक अल्मुताइरीका लागि पनि यो साफ च्याम्पियनसिप पहिलो रहेको छ । उनी आएको एक वर्ष भएको छैन । उनको नेतृत्वमा खेल्न लागेको यो पहिलो ठूलो औपचारिक प्रतियोगिता हुनेछ । उपाधि जित्न सकेन भने यो उनको अन्तिम प्रतियोगिता पनि हुनेछ । किनभने उनले यस्तै घोषणा गरेका छन् ।