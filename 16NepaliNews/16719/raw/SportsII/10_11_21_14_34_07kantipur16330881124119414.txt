काठमाडौँ — चितवन टाइगर्स बजाज पल्सर एभरेष्ट प्रिमियर लिग (ईपीएल) क्रिकेटको प्लेअफमा स्थान निश्चित गर्ने पहिलो टोली बनेको छ । चितवनले पहिलो तीनै खेल जित्नेक्रममा शुक्रबार पोखरा राइनोजलाई ९ विकेटले पराजित गर्‍यो ।ओपनर मोहम्मद साहजादले सानदार अर्धशतक बनाएपछि चितवनले १ सय २४ रनको लक्ष्य १६.४ ओभरमै पूरा गर्‍यो । इशान पाण्डे दोस्रो ओभरमै शुन्यमा आउट भए पनि साहजाद र भिम सार्कीले दोस्रो विकेटमा १ सय २३ रनको साझेदारी गरी चितवनलाई विजय दिलाए ।साहजाद ६३ र भिम ५४ रन बनाई अविजित रहे । साहजादले ५२ बल खेली ७ चौका र २ छक्का तथा भिमले ४२ बल खेली ५ चौका र २ छक्का प्रहार गरे । यसअघि टस जितेर ब्याटिङ रोजेको पोखराले ७ विकेट गुमाई १ सय २३ रनमात्र बनाउन सकेको थियो ।पोखरालाई चितवनले सुरुआतदेखि नै दबाबमा राखेको थियो । रित गौतम २, सुनिल धमला शून्य, कप्तान विनोद भण्डारी ५, रिचर्ड लेभी २० र लोकेश बम ८ रनमा आउट भएपछि पोखरा नवौं ओभरमा ४२–५ को स्थितिमा पुगेको थियो ।असेला गुनारत्ने र विवेक यादवले छैटौं विकेटमा ५६ रनको साझेदारी गरेपछि मात्र पोखराको स्कोर हेर्न लायक बनेको थियो । गुनारत्नेले २६ बलमा १ चौकासहित २५ रन बनाए । विवेकले अविजित ५३ रन बनाए । उनले ४५ बल खेली ३ चौका र ३ छक्का प्रहार गरे । विक्रम सोब शून्यमा आउट भए भने केसरिक विलियम्स २ रनमा अविजित रहे ।साहव आलमले ४ ओभरमा १७ रनमात्र खर्चेर २ विकेट लिए भने कमलसिंह ऐरीले २ विकेट लिन ४ ओभरमा ४० रन खर्चे । कप्तान सोमपाल कामीले ४ ओभरमा १ मेडन राख्दै १२ रन खर्चेर १ विकेट लिए । 