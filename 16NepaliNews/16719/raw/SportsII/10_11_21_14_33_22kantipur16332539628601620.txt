माले (माल्दिभ्स) — नेपालले साफ च्याम्पियनसिप २०२१ को आफ्नो दोस्रो खेलमा सोमबार श्रीलंकाको सामना गर्दैछ । प्रतियोगिताको पहिलो खेलमा माल्दिभ्सलाई हराएर उत्साहित नेपाल श्रीलंकाविरुद्ध पनि जित निकाल्ने प्रयासमा हुनेछ । तर नेपाली टिमका मुख्य प्रशिक्षक अब्दुल्लाह अल्मुताइरी आफ्ना खेलाडीलाई सावधान गरेर संयमित भएर खेल्नु पर्ने बताउँछन् । नेसनल स्टेडियममा आयोजित प्रि–म्याच कन्फ्रेन्समा प्रशिक्षक अल्मुताइरीले भने, ‘श्रीलंकाविरुद्धको खेल अझ गाह्रो हुनेछ । हामीले कुनै पनि हालतमा श्रीलंकालाई सजिलो लिने छैनौं । खासमा नेपालले माल्दिभ्सविरुद्ध प्राप्त जितलाई बिर्सेर माल्दिभ्सविरुद्ध खेल्नेछ । हाम्रो लागि श्रीलंकाविरुद्धको खेल पहिलो प्रतिस्पर्धा जस्तै हुनेछ ।’श्रीलंका आफ्नो पहिलो खेलमा बंगलादेशको हातबाट पराजित भएको थियो र नेपालविरुद्ध खेलबाट प्रतियोगिताबाट पुर्नआगमन गर्ने लक्ष्यमा हुनेछ । अल्मुताइरीले थपे, ‘श्रीलंकाविरुद्धको खेलमा हामी जितसहित तीन अंक बटुल्न सक्यौं भने पनि पक्कै खुसी हुने छौं । तर यो सजिलो काम होइन् । हाम्रा खेलाडीले ९० मिनेट कडा संघर्ष गरेर खेल्नेछ ।’नेपाली कप्तान किरण लिम्बूले श्रीलंकाविरुद्धको खेल नेपाली फुटबल इतिहासमै पछिल्लो समयका खेलमध्ये सर्वाधिक महत्त्वपूर्ण हुने बताए । उनले भने, ‘नेपाल इतिहासकै सर्वाधिक महत्त्वपूर्ण खेल खेल्न गइरहेको छ र हामी त्यसमा जित निकाल्न चाहन्छौं ।’ श्रीलंकाली प्रशिक्षक आमिर एलगिचले आफ्नो टिमको तत्कालको लक्ष्य प्रतियोगितामा पुर्नआगन गर्न रहेको बताए ।उनले भने ‘श्रीलंका टिमलाई हामी पनि दक्षिण एसियाली फुटबलमा छौं भनेर देखाउनु छ । हामी पहिलो खेलमा पराजित रह्यौं । अब हाम्रो लक्ष्य नेपालविरुद्ध सकारात्मक नतिजा निकाल्न रहनेछ ।’ सोमबार नै दिनको पहिलो खेलमा भारत र बंगलादेश भिड्ने छन् । भारतको यो पहिलो खेल हुनेछ । 