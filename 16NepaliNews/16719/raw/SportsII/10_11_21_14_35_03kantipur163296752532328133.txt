काठमाडौँ — साबिक विजेता ललितपुर प्याट्रियट्सले बजाज पल्सर एभरेस्ट प्रिमियर लिग (ईपीएल) मा लगातार दोस्रो हार बेहोरेको छ । पोखरा राइनोजले मौसमबाट प्रभावित खेलमा बुधबार ललितपुरलाई ९ विकेटले हरायो । पहिलो खेलमा काठमाडौं किंग्स इलेभेनसँग ७ विकेटले पराजित ललितपुरलाई पछिल्लो हारले प्लेअफमा पुग्न कठिन बनाएको छ ।वर्षाका कारण लगातार चार खेल प्रभावित भएपछि बुधबार पहिलो खेल सम्भव भएको थियो । तर, कीर्तिपुरस्थित त्रिवि क्रिकेट मैदान भिजेर नसुकेका कारण ललितपुर र पोखराबीचको खेल ७–७ ओभरमा छोट्याइएको थियो । पोखराले टस जितेपछि ब्याटिङमा निम्त्याइएको ललितपुरले ६ विकेट गुमाई ५१ रनमात्र बनायो । दक्षिण अफ्रिकी ब्याट्सम्यान रिचर्ड लेभीले २२ बलमा ५ चौका र १ छक्कासहित अविजित ३८ रन बनाएपछि पोखराले ३ बलअगाडि लक्ष्य पूरा गर्‍यो । स्कोर बराबरीको अवस्थामा लेभीले पवन सर्राफलाई विजयी चौका प्रहार गरे । रित गौतम १४ बलमा १२ रन बनाई अजमतुल्लाह ओमारजाइको बलमा आउट भए । यसअघि प्लेयर अफ द म्याच नन्दन यादवले ३ र विक्रम सोबले २ विकेट लिँदै ललितपुरलाई सानो स्कोरमै रोक्न मदत गरे । विक्रमले कप्तान कुशल भुर्तेललाई ३ र ओमारजाइलाई १ रनमा आउट गरी पोखरालाई सानदार सुरुआत दिलाए । विक्रम र नन्दन दुवैले २–२ ओभरमा समान ११ रन खर्चिए । नन्दनले पवनलाई ५, नारायण जोशीलाई ११ र सन्दीप जोरालाई शून्यमा आउट गरे । ओपनर सन्डु विराक्कोडीले सर्वाधिक १९ रन बनाए । १६ बल खेलेर १ चौका र १ छक्का प्रहार गरेका उनलाई केसरिक विलियम्सले आउट गरे । ओसाडा फर्नान्डो १० रनमा अविजित रहे ।पोखराको ३ अंक भएको छ । टोली भैरहवा ग्लाडियटर्ससँगै समान अंक लिएर शीर्षस्थानमा छ । यी दुईबीच आइतबारको खेल वर्षाले अवरुद्ध बनाएपछि दुवैलाई १–१ अंक प्रदान गरिएको थियो । भैरहवाले दिनको दोस्रो खेलमा विराटनगर वारियर्सलाई ६ विकेटले हरायो । सन् २०१७ को संस्करण विजेता विराटनगरको यो दोस्रो हार हो । टस हारेर ब्याटिङमा आएको विराटनगर १७.४ ओभरमा ८९ रनमै अलआउट भयो । प्लेयर अफ द म्याच श्रीलंकाका अनुभवी बलर धम्मिका प्रसादले ३ ओभरमा १ मेडन राख्दै ६ रन खर्चेर ३ विकेट लिए । आरिफ शेखले ३ विकेट लिनेक्रममा ३ ओभरमा २३ रन खर्चे । अविनाश बोहराले ३.४ ओभरमा २३ रन खर्चेर २ तथा दुर्गेश गुप्ता र कृष्ण कार्कीले १–१ विकेट लिए । विराटनगरबाट दिलसान मुनाविराले २० बलमा २ चौका र १ छक्कासहित २५ रन बनाए । सुमित महर्जन १३, आसिफ शेख र अनिल शाह समान ११ रनमा आउट भए । वसन्त रेग्मी १० रनमा अविजित रहे । धम्मिका प्रसादले खेलको चौथो बलमै हेमराज चन्द्रपाललाई आउट गरेपछि विराटनगरको ब्याटिङ सम्हालिन सकेन् । कप्तान करण केसी र प्रतिश जिसी गोल्डेन डकआउट भए । उपुल थाराङ्गाले ३४ रन बनाउँदै भैरहवालाई १५.३ ओभरमा जिताए । अनिलको बलमा विजयी चौका प्रहार गरेका थाराङ्गाले ३५ बल खेल्दै कुल ४ चौका प्रहार गरे । उनीसँग अविजित कप्तान शरद भेषावकरले ६ रन बनाए । प्रदीप ऐरी २३ बलमा ३ चौका प्रहार गरी २२, तमिम इकवाल र रोहित पौडेल समान १२ तथा आरिफ शून्यमा आउट भए । विराटनगरका रामनरेश गिरीले २, वसन्त र करणले १–१ विकेट लिए । आजका खेल