मोनाकोका मिडफिल्डर सेस फाब्रिगासले लिग वानलाई पेरिस सेन्ट जर्माइन (पिएसजी) को वर्चश्व रहेको लिग नठान्न मेस्सीलाई चेतावनी दिएका छन् । यसपटकको लिग वान दौड जो कोहीले अपेक्षा गरेभन्दा कठिन हुने उनले बताए । मेस्सीले पिएसजीसँग सम्झौता गरेपछि फाब्रिगासको यस्तो प्रतिक्रिया आएको हो । कुनै समय फाब्रिगास र मेस्सी एकसाथ बार्सिलोनाबाट खेल्थे । उनीहरु बाल्यकालदेखिकै साथी हुन् । दुबैले बाल्यकालमा बार्सिलोनाको युथ टिमबाट एकसाथ खेलेका थिए । यसपटकको लिगमा पिएसजी निकै दबाबमा रहने फाब्रिगासले बताए । ‘जब पिएजीले लिग जित्दैन, तब सबैले यसलाई विध्वंशका रुपमा हेर्नेछन् किनकि उनीहरुले धेरै रकम खन्याएका छन्’ फाब्रिगासले भने,‘सबैले यसलाई एक टिमको वचश्र्व रहेको लिगका रुपमा हेरेका छन् । तर पछिल्लो पाँच वर्षका पिएसजीले तीनपटक लिग जित्दा मोनाको र लिल्लेले पनि एक–एकपटक जितेका छन् । यो प्रतिस्पर्धात्मक लिग हो, मानिसहरुले सोचेजस्तो सहज छैन । यो निकै अक्रामक, तिव्र र बलिया खेलाडीहरु भएको लिग हो । उनीहरु राम्रो रक्षा पनि गर्छन् ।’पिएसजीका प्रशिक्षक माउरिसियो पोचेटिन्होले सही खेलाडीलाई सही समयमा मैदान उतार्ने पनि उनले विश्वास व्यक्त गरे । ‘म ढुक्क छु, पोचेनिटन्होले उत्कृष्ट टोली रोज्छन्, उनलाई थाहा छ कि जित्नुपर्ने निकै ठूलो दबाब  छ । जब तपाई सुपर टिम बनाउनुहुन्छ । तब दबाब हुन्छ । किनकी उनीहरुले च्याम्पियन्स लिग जित्न चाहेको स्पष्ट छ ।’फाब्रिगासले थपे, ‘लियोनल मेस्सभन्दा राम्रो कोही छैन । सर्जियो रामोसभन्दा राम्रो डिफेन्डर कोही हुन सक्दैन । जर्जिनियो विज्नाल्डुम विश्वका उत्कृष्ट फिडफिल्डरमध्ये एक हुन् । अकरफ हाकिमी युरोपकै उत्कृष्ट राईट–ब्याक हुन् ।’ फाब्रिगास २०१९ देखि मोनाकोबाट खेलिरहेका छन् । उनले यस सिजनको लिगमा मोनाकोले पिएसजीले, लिल्ले, मार्सेली र लियोनको चुनौती सामना गर्ने बताए । #messi