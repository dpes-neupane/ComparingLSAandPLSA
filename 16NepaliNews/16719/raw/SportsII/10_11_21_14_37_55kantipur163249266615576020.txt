लण्डन — बेलायती युवराज्ञी क्याथरिन एलिजावेथ मिडलटनले हालै यूएस ओपन टेनिस विजेता एम्मा राडुकानुसँग टेनिस खेलेकी छन् । एम्माले यूएस ओपन टेनिस जितेपछि पहिलो पटक क्याथरिनसँग मैत्रीपूर्ण खेल खेलेकी हुन् ।नीलो टेनिस स्कर्टको पहिरनमा लण्डनस्थित नेस्नल टेनिस सेन्टरमा उत्साही बन्दै क्याथरिन उत्रिँदा बेलायती मिडियाले प्रमुख समाचार बनाएका छन् । बेलायत राजपरिवारकी सदस्य ३९ वर्षीया क्याथरिन खेलप्रेमी समेत हुन् । यसै महिनाको सुरुमा अमेरिकन ओपन टेनिसको ऐतिहासिक जित हात पारेर बेलायत फर्किएकी किशोरी एम्मालाई पहिलो पटक भेट गरेकी हुन् । १८ वर्षीया एम्मा ४४ वर्षपछि ग्रान्ड स्लाम जित्ने पहिलो बेलायती किशोरी हुन् ।क्याथरिन र एम्मा टेनिस ख्ल्नुअघि केहीबेर कुराकानी समेत गरेका थिए। उनीहरुको कुराकानी बीबीसीले समेत सार्वजनिक गर्दैछ । शुक्रबार एम्मालाई स्वागत गर्ने क्रममा टेनिस प्रेमी क्याथरिन पनि सहभागी भएकी हुन् । जबकि क्याथरिन आयोजक लन टेनिस एशोसिएसन (एलटिए) को संरक्षक समेत हुन् । एलटिए भावी पुस्ताका खेलाडी उत्पादन गर्ने थलो अर्थात् ४ देखि १८ वर्ष उमेर समूहका खेलाडीहरुको सिकाइ थलोको रुपमा चिनिन्छ । यसका साथै एलटिएले टेनिस खेलमा रमाइरहेका खेलाडीहरुलाई सहायता गर्दै आएको छ।ग्रान्ड स्लाम जितेर फर्किएकी एम्मालाई यही स्टेडियममा स्वागत गरिएको हो । यस क्रममा डचेस अफ क्याम्ब्रिज क्याथरिन सँगै म्याच खेलेकी हुन् । एम्मा बेलायत फर्किएपछि आफ्ना स्कुले साथीहरुलाई समेत भेटेर अन्तरक्रिया गरेकी छन् । गत फेब्रुअरीमा अर्थर एस स्टेडियममा भएको खेलमा प्रभावशाली टेनिस खेलाडी एम्माले ६-४- ६-३ को अन्तरमा जित हासिल गरेकी थिइन् । २०१८ मा एलटिएमा आबद्ध एम्मा हाल यसको दूत समेत हुन् ।बेलायत राज परिवारले विज्ञप्ति जारी गर्दै क्याथरिनले सबै पृष्ठभूमिबाट आएका नयाँ खेलाडीहरुलाई हौसला प्रदान गर्न क्याथरिन टेनिस कोर्टमा उपस्थित भएको जनाएको छ । क्याथरिनले यसअघि एम्माले ग्रान्ड स्लाम जितेपछि उनको जितले आश्चर्यचकित बनेको भन्दै बधाई दिएकी थिइन् । साथै एम्माको जितले आफूहरुलाई गर्व महसुस भएको भन्दै खुसी व्यक्त गरेकी थिइन् ।