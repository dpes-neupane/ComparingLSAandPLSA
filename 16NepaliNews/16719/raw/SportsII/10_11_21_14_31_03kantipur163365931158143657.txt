काठमाडौँ — भारतीय एक कम्पनीलाई आयोजना जिम्मेवारी दिएर विवादास्पद बनेको नेपाल प्रिमियर लिग (एनपीएल) ट्वान्टी–२० क्रिकेटलाई नेपाल क्रिकेट संघ (क्यान) ले रद्द गर्दै खारेजी प्रकृया अगाडि बढाउने निर्णय गरेको छ ।क्यानले केन्द्रीय समिति हुँदै मंसिरमा वार्षिक साधारणसभामार्फत एनपीएल आयोजनाको लाइसेन्स भारतीय कम्पनी सेभेन थ्री स्पोर्ट्स (एसथ्री) लाई दिने र स्वामित्व आफ्नो हुने निर्णय गरेको थियो । त्यसवापत एसथ्रीले नेपालमा १० वर्ष एनपीएल आयोजना गर्ने र क्यानलाई यो अवधिको ४२ करोड शुल्क पाउने सम्झौता थियो । एनपीएल आयोजना गरेवापत पहिलो वर्ष २ करोड ५० लाख, दोस्रो वर्ष २ करोड, तेस्रो वर्ष २ करोड ५० लाख हुँदै १० वर्षका लागि ४२ करोड रकम तोकिएको थियो । दसौं तथा अन्तिम वर्ष एसथ्रीले एनपीएल गरेवापत क्यानलाई ७ करोड ५० लाख दिनुपर्ने ड्राफ्ट अर्थात प्रारम्भिक सम्झौतामा उल्लेख थियो । सम्झौताअनुसार एसथ्रीले प्रत्येक वर्ष जुनियर प्रिमियर लिगको दस संस्करण पनि आयोजना गरिदिने जनाएको थियो ।बुधबार र बिहीबार गरी दुई दिन बसेको क्यान बैठकले एनपीएल आयोजनाले नयाँ मोड लिएको छ । ‘भारतीय कम्पनी सेभेन थ्री स्पोर्ट्ससँगको सहकार्यमा नेपाल क्रिकेट संघले नेपाल टी–२० लिग आयोजना गर्ने गरी गरेको सम्झौता कार्यान्वयन गर्न नेपाल सरकारले हालसम्म पनि अनुमति प्रदान नगरेको साथै उक्त कम्पनीले सरकारको अनुमतिपूर्व गर्नुपर्ने सम्झौताअनुरुपका कार्य सम्पन्न गर्न नसकेको हुँदा उक्त सम्झौता रद्द गर्ने गरी प्रक्रिया अघि बढाउने निर्णय गरेको छ,’ बैठकपछि अध्यक्ष चतुरबहादुर चन्दद्वारा हस्ताक्षरित क्यानको विज्ञप्तिमा जनाएको छ । पारदर्शिता नअपनाइएको, नेपाली कम्पनीहरूलाई विश्वास नगरिएको, क्यान आफै आयोजना गर्न अगाडि नसरेको जस्ता विषयलाई लिएर भारतीय कम्पनीलाई आयोजना गर्न दिँदा चर्को आलोचना भएको थियो । आयोजनाको जिम्मेवारी लिएको सेभेन थ्री स्पोटर््स पछिल्लो समय क्यानको निरन्तर पत्राचारका बावजुद पनि सम्पर्कमा नआएपछि नेपाली क्रिकेटको सर्वोच्च निकाय सम्झौता रद्दको स्थितिमा पुगेको जनाइएको छ । मल्ललाई जिम्मेवारीक्यानले केन्द्रीय सदस्य प्रशान्तविक्रम मल्ललाई कार्यबाहक सचिवको जिम्मेवारी दिने निर्णय गरेको छ । उपाध्यक्ष राजुबाबु श्रेष्ठ र सचिव अशोकनाथ प्याकुर्‍यालले असोज १३ मा राजीनामा दिएका थिए । बैठकले दुवैप्रति नेपाल क्रिकेट विकासका लागि दिएको योगदानको कदर गर्दै धन्यबाद दिएर मल्ललाई कार्यबाहक सचिव बनाउने निर्णय गरेको थियो । क्यानले मंसिर २९सम्म वार्षिक साधारणसभा गरिसक्ने निर्णय गरेको छ ।साथै क्यानले राष्ट्रिय पुरुष टोलीको प्रशिक्षकका नियुक्तिका लागि एक साताभित्र १५ दिनको समयसीमा राखेर आवेदन माग गर्ने निर्णय गरेको छ । यूएईमा हुने आईसीसी महिला ट्वान्टी–२० विश्वकप एसियाली छनोटका लागि नेपाली महिला राष्ट्रिय क्रिकेट टोलीको बन्द प्रशिक्षण कात्तिक ३ देखि सुरु गर्ने निर्णय गरिएको छ । संघले कालीकोट, सल्यान, दैलेख र रुकुम पश्चिमलाई सदस्यको मान्यता दिएको छ । कर्णाली प्रदेशमा प्रदेशमातहत न्युनतम ४ जिल्ला हुनुपर्ने वैधानिक व्यवस्थाबमोजिम यी जिल्लालाई मान्यता प्रदान गरिएको क्यानले जनाएको छ ।