काठमाडौँ — अहिले सबैले बार्सिलोनाको खराबीबारे मात्र सोचिरहेका छन् । मानौ बार्सिलोना धराशायी हुन लागेको छ । स्पेनी ला लिगामा बार्सिलोनाले भर्खरै लेभान्टेलाई तीन गोलले हराएको छ र त्यस खेलमा अन्सु फाटी फेरि मैदानमा देखापरे । त्यति मात्र होइनले उनले गोल पनि गरे । प्रशिक्षक रोनाल्ड कोमनका लागि यो खुसीको उपलब्धि भयो ।यसबीच एउटा यस्तो तथ्यांक बाहिर आएको छ, जसले कम्तीमा बार्सिलोना समर्थकलाई खुसी तुल्याउने छ । त्यस अनुसार बार्सिलोनाले पोहोर सिजनको तुलनामा यसपल्ट राम्रो सुरुआत लिएको छ । पोहोर सिजन त बार्सिलोनासँग जादुयी लियोनल मेसी थिए । तर पनि उनको सुरुआत कमजोर थियो ।तर बार्सिलोनाले अहिले मेसीबिना खेलिरहेको छ । गत सिजन बार्सिलोनाले आठ खेलपछि बल्लतल्ल १२ अंक बटुलेको थियो । तर यसपल्ट लेभान्टेलाई हराएपछि बार्सिलोनाको ठ्याक्कै १२ अंक भएको छ र यसका लागि उसले खालि छ खेल मात्र खेलेको छ । त्यति मात्र होइन्, बार्सिलोनाले यसपल्ट बढी गोल पनि गरेको छ ।ठ्याक्कै यही स्थितिमा बार्सिलोनाले गत सिजन १० गोल मात्र गरेको थियो । यसपल्ट ११ गोल गरिसकेको छ । यो यस्तो तथ्यांक हो, जसले बार्सिलोना समर्थकलाई गम्भीर भएर सोच्न बाध्य पार्छ । आखिरमा बार्सिलोनाका लागि सबथोक खराब मात्र पनि भएको छैन । सायद डिफेन्स केही कमजोर देखिएको छ, त्यसैले यसपल्ट छ गोल खाइसकेको छ, पोहोरकोभन्दा एक बढी ।–मार्काको सहयोगमा । 