टोक्यो ओलम्पिक २०२० मा जहाँ खेलको दुनियाँमा हरेक दिन विभिन्न प्रकारको उतार चढाव देख्न पाइन्छ, त्यहाँ खिलाडीको नीजि जीवनसँग सम्बन्धित विभिन्न गोप्य कुरा पनि सार्वजनिक भइरहेका छन् । यस्तै एउटा घटना सार्वजनिक भएको छ । पोल्याण्डकी एक महिला खिलाडीले पदक जित्ने बित्तिकै आफू लेस्बियन भएको घोषणा गरेकी छिन् ।पोल्याण्डकी खिलाडी कातारजाइना जिलम्यान ओलम्पिक रोवर हुन् । उनले आफ्नो समूहसँग मिलेर रजत पदक जित्न सफल भइन् र त्यसपछि मिडियासँगको कुराकानीमा उनले आफ्नी प्रेमिकालाई उनको समर्थन गरेकोमा धन्यवाद दिँदै आफू समलिङ्गी भएको बताइन् ।जिलम्यानले आफूले पहिला पनि यौनिकताबारे केही अन्तरवार्तामा पहिला पनि बताइसकेको तर सार्वजनिक रुपमा यसबारे खासै चर्चा नभएको बताइन् । यद्यपि, ओलम्पिक गेम्सजस्तो प्लेटफर्ममा कुरा गरेपछि जिलम्यान निकै चर्चामा आएकी छिन् । जिलम्यानले आफू एलजीबीटीक्यू समुदायका मानिसहरुको समर्थनमा भएको बताइन् ।जिलम्यानले उक्त अन्तरवार्तामा भनिन्, ‘मलाई लाग्छ कि म यसो गरेर धेरैको मद्दत गर्न सक्छु । मैले ‘स्पोर्टस् अगेन्स्ट होमोफोबिया’ लेखिएको टीशर्टसहित एउटा तस्बिर पोस्ट गरेकी थिएँ र सार्वजनिक व्यक्ति भएका कारण एउटा टीशर्टमार्फत् मात्रै पनि मैले आफ्नो सन्देश हज्जारौं लाखौं मानिसहरुलाई दिन सफल भएँ ।’उनले भनिन्, ‘मलाई थुप्रै किशोरीहरुको मेसेज आएको छ । एक युवती जो रोविङ स्पोर्ट्सलाई आफ्नो करियर बनाउन चाहन्छिन्, उनले मलाई आफ्नो घरको कठिन परिस्थितिबारे जानकारी दिइन् र उनले मलाई मेरो एटीट्युडका कारण नै आफूलाई असाध्यै प्रेरणा मिलेको बताइन् । यस्तै एउटा मेसेज हज्जारौं ट्रोल्स र घृणायुक्त कमेन्टलाई इग्नोर गर्नका लागि पर्याप्त हुन्छ ।’स्मरण रहोस्, जिलम्यान पोल्याण्डकी हुन् । यो देशमा पछिल्लो केही समयमा लैङ्गिक तथा यौनिक अल्पसंख्यक समुदायमाथि निकै आक्रमण देखिएको छ र यीमध्ये थुप्रै हमलामा सरकारको पनि समर्थन प्राप्त छ । यस्तोमा जिलम्यानका लागि आफ्नो यौनिकताबारे कुरा गर्नु थप बढी चुनौतीपूर्ण थियो ।