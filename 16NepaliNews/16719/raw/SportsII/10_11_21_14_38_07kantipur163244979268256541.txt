पोखरा — पोखरामा जारी ‘ए’ डिभिजन राष्ट्रिय फुटसल लिगमा बिहीबार दुवै घरेलु टोलीले जित पाएका छन् । दिनको अर्को खेलमा रूपन्देहीको लुम्बिनी फुटसल र फुटसल फाइभ धरानबीचको खेल गोलरहित बन्यो । पोखरा रंगशालास्थित कभर्डहलमा स्पोर्टस क्यासल र ढुकु फुटसल हबबीचको खेल अहिलेसम्मकै रोमाञ्चक खेल बन्यो । जहाँ ३–० ले पछि परेको स्थिति उल्टाएर क्यासलले ५–३ ले खेल जित्यो । सामान्यतः फुटसलमा गोलसंख्यामा ध्यान दिइँदैन । तर पहिलो हाफमा आरामदायी अग्रता बनाएको टोलीको पतनबाट चाहिँ स्वयं ढुकु टिमले नै विश्वास गर्न सकिरहेको थिएन । सयौं संख्यामा उपस्थित घरेलु दर्शकलाई खुसी तुल्याउँदै दोस्रो हाफमा लगातार गोल गर्न सकेको क्यासलले यो लय कायम राख्ने हो भने शीर्ष चारभित्रको यात्रा सहज हुनेछ ।उपाधि दाबेदार मानिएको ढुकुका प्रशिक्षक राज महर्जनले हारको कारण खेलाडीको चोटलाई दिए । ढुकुका चार मुख्य खेलाडी घाइते छन् । बिहीबारको खेलमा गोलरक्षक तथा कप्तान सुमितकुमार आले र पेम्बा नोर्बु लामा पनि चोटग्रस्त भए । विशाल सिलवाल र अमित लामा यसअघि नै घाइते थिए । ‘पहिलो हाफमा हामीले टिमगेम खेलिरहेका थियौं । आवश्यक समयमा गोल पनि निस्किएको थियो । तर त्यसैबीच गोलकिपरसहित दुईजना घाइते भए । अरू २ जना यसअघिकै खेलमा घाइते भइसकेका थिए,’ प्रशिक्षक महर्जनले भने, ‘दोस्रो हाफमा कम अनुभवी खेलाडीले दर्शकको दबाब थेग्न सकेनन् । लगातार गोल खाँदा उनीहरू आत्तिए । यति धेरै समर्थकको अगाडि कहिल्यै खेलेका थिएनौं । यो खेल हार्नुमा घरेलु दर्शक पनि मुख्य कारण हो ।’स्पोर्टस क्यासलका सहायक प्रशिक्षक अर्बिन गुरुङले विपक्षी टोलीलाई कमजोर आँक्दा पहिलो हाफमा पछि परेको स्वीकारे । दोस्रो हाफमा आफूले सिकाएको रणनीति प्रयोग गरेकामा उनले आफ्ना खेलाडीलाई धन्यवादसमेत दिए । ‘उनीहरूका केही मुख्य खेलाडीहरू थिएनन् । त्यसलाई नै प्रयोग गर्ने रणनीति बनाएका थियौं । पहिलो हाफमा पछि परे पनि दोस्रो हाफमा सुधारिएको प्रदर्शन गर्न सकेकामा यो जितको श्रेय खेलाडीलाई जान्छ,’ गुरुङले भने, ‘सबै टोली दाबेदार नै छन् । हामीले सबैसँग समान किसिमको प्रदर्शन गर्नुपर्छ ।’ ढुकुका विक्रान्त नरसिंह राणाले १० मिनेटमै गोल गरी अग्रता दिलाए । त्यसको दुई मिनेटपछि उर्केन शेर्पाले गोल थप्दै २–० को अग्रतामा बनाए । पहिलो हाफको अन्तिम मिनेटमा विक्रान्तले व्यक्तिगत दोस्रो गोल गर्दा ढुकु ३–० ले अगाडि रह्यो । दोस्रो हाफ पूर्ण रूपमा स्पोर्टस क्यासलको नियन्त्रणमा पुग्यो । २२ औं मिनेटमा योगेश गुरुङ, २७ औं मिनेटमा खिमराज गुरुङ र २९ औं मिनेटमा सुमित श्रेष्ठले गोल गरेपछि खेल बराबरीमा आयो । ३२ औं मिनेटमा खिमराजले व्यक्तिगत दोस्रो गोल गर्दा क्यासलको अग्रता बन्यो । दिपेश घलेले ३६ औं मिनेटमा टोलीका लागि पाँचौं गोल गरे । ३ खेलबाट ७ अंक जोडेको स्पोर्टस क्यासल अंकतालिकाको दोस्रो स्थानमा पुगेको छ । क्यासलको यो दोस्रो जित हो । ढुकुको भने ३ खेलमा४ अंक छ । शीर्षस्थानमा धरानको राइजिङ युथ छ । टोलीले तीनै खेलमा शतप्रतिशत नतिजा निकालेको छ । लिगचरणमा शीर्ष चारभित्र रहने टोली क्वालिफायरमा प्रवेश गर्नेछ । बिहीबार पहिलो खेलमा अर्को पोखरेली टोली सविन मेमोरियलले पनि काठमाडौंको स्काइ गोल्समाथि पुनरागमन जित निकालेको हो । १–० ले पछि परेको स्थितिबाट पुनरागमन गर्दै सविनले ३–२ को प्रतिस्पर्धात्मक जित पायो ।दोस्रो मिनेटमै आशिष सुनामको गोलबाट स्काइले अग्रता बनायो । घरेलु समर्थकको भरपूर साथ पाएको सविनले एक मिनेट नबित्दै बराबरी गोल फर्कायो । टोलीका अविनाश तामाङले गोल गरे । १३ औं मिनेटमा वरदान ताङ्वे लामाले गोल गरेपछि पहिलो हाफको खेल सविनले २–१ ले टुंग्यायो । दोस्रो हाफको दुई मिनेटपछि नै अविनाशले व्यक्तिगत दोस्रो गोल थपेर सविन मेमोरियललाई ३–१ ले अघि बढाए । ३० औं मिनेटमा आशिषले व्यक्तिगत दोस्रो गोल गरी अन्तर घटाए पनि स्कारलाई जित दिलाउन सकेनन् । स्काइका प्रशिक्षक रमेश सिन्केमानले रेफ्रीको लापरवाहीपूर्ण निर्णयले पराजित हुनुपरेको आरोप लगाए । ‘यो खेल कठिन र हाम्रा लागि महत्त्वपूर्ण थियो । रेफ्रीहरूलाई पनि राम्रो गर्ने दबाब होला तर उहाँहरूले निर्णय लिँदा निष्पक्ष हुनुपर्छ । ह्यान्डबल, फाउल र कार्डको प्रयोगमा रेफ्रीको हेलचेक्र्याईं प्रस्ट देखियो । हामी रेफ्रीविरुद्ध उजुरी गर्छौं,’ उनले कान्तिपुरसँग भने, ‘हाम्रो टोली अझै सन्तुलित हुँदै छ । वान टु वान पासमा समस्या छ । बल पोलमा प्रहार भइरहँदा अभागी बनेका छौं । दोस्रो खेल हारेपछि दबाब बढ्दो छ । बाँकी खेलमा हामीलाई जितको विकल्प छैन ।’सविन मेमोरियलका प्रशिक्षक राजेन्द्र तामाङ भने रणनीति सफल भएकामा खुसी देखिए । ‘विपक्षी टोलीमा अनुभवी खेलाडी बाहुल्य छ । उनीहरू लामो समयदेखि फुटसल खेलिरहेका छन् । हामीले सुरुमा दबाब महसुस गरेका थियौं । तर हामीले जुन रणनीति लिएका थियौं त्यसमा खेलाडीहरूको शतप्रतिशत योगदान रह्यो । युवा खेलाडीले सुरुदेखि अन्त्यसम्म जोसिलो प्रदर्शन गरे ।’ लुम्बिनी फुटसल र फुटसल फाइभबीच भएको दिनको तेस्रो खेल गोलरहित बराबरीमा टुंगियो । जारी प्रतियोगितामा एउटै गोल हुन नसकेको यो पहिलो खेल हो । खेलमा अधिकांश समय फुटसल फाइभले नियन्त्रणमा राख्यो । धेरै प्रहार गरे पनि गोल हुन नसक्नुलाई फुटसल फाइभका प्रशिक्षक विश्वास लामाले दुर्भाग्य भने । ‘यो खेलमा हामी अभागी रह्यौं । म यो नतिजाबाट खुसी छैन । हामीले जित्नैपर्ने खेल थियो । विपक्षी टोलीले पनि राम्रो खेल्यो,’ प्रशिक्षक लामाले भने, ‘महत्त्वपूर्ण कुरा के भने हामी अहिलेसम्म हारेका छैनौं । दुई बराबरी खेलेका छौं । खेलमा दबाब त भइहाल्छ तर खेलाडीहरूमा आत्मबल र जोस मरेको छैन ।’लुम्बिनीका प्रशिक्षक प्रज्वल श्रेष्ठ भने टिमको नतिजाबाट खुसी देखिए । ‘जुन टिमलाई हामीले रोक्यौं यो टोली उपाधि दाबेदार टोली हो । उसलाई बराबरीमा रोक्न सक्दा हामी पनि कमजोर रहेनछौं भन्ने आत्विश्वास बढेको छ,’ प्रशिक्षक श्रेष्ठले भने, ‘दुवै टोलीले आक्रामक रूपमा उस्तै खेल खेलेको हो । हाम्रो टोली चोटको समस्याबाट गुज्रिए पनि हामीले आफ्नो लय कायम राख्न सकेका छौं ।’ लुम्बिनीका कप्तान अञ्जन थापाले प्रतियोगिता गुमाउने भएका छन् । सविन मेमोरियलसँगको अघिल्लो खेलमा घुँडामा चोट लागेका उनले प्रतियोगिता गुमाएपछि उनको स्थानमा पोखरेली खेलाडी अजय श्रेष्ठलाई अनुबन्ध गरेको छ । उनी सहारा क्लबका खेलाडी हुन् ।