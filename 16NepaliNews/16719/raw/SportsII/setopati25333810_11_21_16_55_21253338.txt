
आसन्न सहिद स्मारक ए डिभिजन लिगका लागि च्यासल युथ क्लबले सोमबार दुई खेलाडीसँग सम्झौता गरेको छ। 
तेस्रो पटक ए डिभिजन लिग खेल्न लागेको च्यासलले कात्तिक २९ गतदेखि सुरू हुने लिगका लागि नेपाली राष्ट्रिय यू-२३ टिमका कप्तान तथा गोलरक्षक अर्पण कार्की र साफ कोटामा भारतीय खेलाडी शेम मार्टनसँग सम्झौता गरेको हो।
अर्पण नेपालको उमेर समूहमा सफल कप्तान मध्येका एक हुन्। नेपालले २०१७ मा भुटानमा भएको यु-१८ साफको उपाधि उचल्दा उनी टिमको कप्तान थिए।
उनी नेपालमा २०१९ मा भएको दक्षिण एसियाली खेलकुदका स्वर्ण पदक विजेता पनि हुन्।
यस्तै उनीसँग माल्दिभ्सको जेजे स्पोर्ट्स र भुटानको पारो एफसीबाट त्यहाँको लिग खेलेको अनुभव छ। उनले नेपाल पुलिस क्लबबाट घरेलु  लिग खेलेका छन्।
भारतको पहिलो डिभिजनको आइ-लिग च्याम्पियन रहेका मार्टनलाई च्यासलले चेन्नई सिटी फुटबल क्लबबाट भित्र्याएको हो।
२६ वर्षीय मार्टनसँग एएफसी कपको अनुभव रहेको छ।
यसअघि च्यासलले लिगका लागि इटालीको यू-१६ राष्ट्रिय टिमबाट खेलिसकेका नेपाली मूलका खेलाडी विकास मेराग्लियालाई भित्र्याएको थियो।
