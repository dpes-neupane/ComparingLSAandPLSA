अबुधाबी — भारत आक्रामक भएर मैदानमा उत्रनु नै ट्वान्टी–२० विश्वकपमा अफगानिस्तानमाथि प्राप्त जितको कारण रहेको प्रारम्भिक ब्याटर रोहित शर्माले बिहीबार दाबी गरेका छन् । उनको अर्धशतकीय प्रदर्शनको मदतले भारतले बुधबार अफगानिस्तानलाई सजिलै ६६ रनले हराएको थियो । उनले ७४ रन बनाए र पहिलो विकेटमा केएल राहुलसँग मिलेर १ सय ४० रनको ठोस साझेदारी गरे ।राहुलले ६९ रनको योगदान दिए र भारतले पहिले ब्याटिङ गर्दै ठुलो जित आवश्यक भएको खेलमा २ सय १० रनको स्कोर खडा गरेको थियो । प्रतियोगिताका सुरुआती दुई खेल गुमाएको भारतले अफगानिस्तानलाई १४४–७ को स्कोरमा सीमित राख्यो र आफ्नो सेमिफाइनल पुग्ने झिनो समीकरण जीवन्त राख्न सफल भयो । ‘सबैलाई थाहा थियो, भारतले यो खेल पनि गुमाउने छ भने प्रतियोगिताबाट बाहिरिने छ,’ रोहितले भने, ‘त्यसैले हामीले जित्नकै लागि मात्र खेल्यौं । जति बेला यस्तो स्थिति हुन्छ, कुनै पनि टिमले डर विना आक्रामक भएर खेल्नु पर्ने हुन्छ । अनि यस्तो बेला अन्यत्र स्थिति के भइरहेकोछ, त्यसमा पनि बढी ध्यान दिनु हुन्न । मेरो विचारमा आजको खेलका लागि सबै भारतीय खेलाडी नै फरक प्रकारले प्रस्तुत भए । यस्तै खेल हामीले यसअघिका दुई खेलमा पनि खेलेको भए, स्थिति बेग्लै हुने थियो । जति बेला हामी आक्रामक भएर खेल्यौं, नतिजा आजकै जस्तो हुन्छ ।’रोहितले यसअघिका दुई खेलमा शून्य र १४ रन मात्र बनाएका थिए । तर उनले अफगानी बलिङ आक्रमणविरुद्ध खुलेर आठ चौका तथा तीन छक्का प्रहार गरे र यसका लागि खालि ४७ बलको मात्र सामना गरे । हिटम्यान उपनामले चर्चित रोहितले आफ्नो २३ औं ट्वान्टी ट्वान्टी अर्धशतक पनि पूरा गरे । उनले अफगानी अनुभवी स्पिनर रसिद खानको बलमा दुई ठूला छक्का पनि प्रहार गरे । राहुलले पनि ४८ बलको आफ्नो खेलमा आक्रमक नै रहे ।भारतका लागि स्पिनर रविचन्द्रन आश्विन फेरि टिममा फर्के र उनले १४ रन मात्र खर्चेर दुई विकेट लिए । सन् २०१७ यता पहिलोपल्ट भारतका लागि सेतो बलमा खेलिरहेका आश्विन अगाडि अफगानी ब्याट्सम्यान खुलेर खेल्न असफल रहे । भारतीय टिमका उपकप्तान समेत रहेका रोहितले माने, ‘हामी पक्कै पनि राम्रो टिम हौं । मेरो विचारमा पाकिस्तान र न्युजिल्यान्डविरुद्ध हाम्रो लागि खराव दिन सावित भएको मात्र हो, आजको खेलले हामी कस्तो छौं, त्यो देखाएको छ ।’