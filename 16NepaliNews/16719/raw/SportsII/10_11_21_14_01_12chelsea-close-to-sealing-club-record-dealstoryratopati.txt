 चेल्सी रोमेलु लुकाकुलाई क्लब रेकर्ड ९.७५ करोड पाउन्डमा पुनः अनुबन्ध गर्ने नजिक पुगेको छ । २८ वर्षीय बेल्जियन खेलाडीले यसअघि आफू इटालियन च्याम्पियन इन्टर मिलानमा नै खुसी रहेको बताए पनि यो हप्ता भने उनले क्लबलाई राम्रो अफर आए चेल्सी जाने बताएका थिए ।गत बिहीबार मात्र म्यानचेस्टर सिटीले बेलायती रेकर्ड १० करोड पाउन्डमा एस्टन भिल्लाका मिडफिल्डर ज्याक ग्रिलिसलाई अनुबन्ध गरेको थियो ।लुकाकुलाई अनुबन्ध गर्नेबारे अझै करारका केही बुँदाहरूमा छलफल चलिरहेको बताइएको छ । यही यो सफल भए लुकाकु सन् २०११ पछि पुनः चेल्सीमा फर्किनेछन् । उनले त्यतिबेला चेल्सीमा तीन वर्ष बिताए पनि यसमध्ये दुई वर्ष उनी वेस्ट ब्रोम र एभर्टनमा लोनमा थिए । सन् २०१४ मा उनी चेल्सी छाडेर एभर्टन पुगेका थिए । सन् २०१७ मा उनी चेल्सीसँग अनुबन्ध गर्ने नजिक पुगेका उनले त्यतिबेला म्यानचेस्टर युनाइटेडसँग करार गरेका थिए ।लुकाकुले इन्टरका लागि दुई सिजनमा ७६ खेलमा ४७ गोल गरेका छन् । गत सिजन उनले इन्टरलाई सन् २०१० पछि पहिलो पटक लिग उपाधि दिलाउन महत्त्वपूर्ण भूमिका खेलेका थिए ।