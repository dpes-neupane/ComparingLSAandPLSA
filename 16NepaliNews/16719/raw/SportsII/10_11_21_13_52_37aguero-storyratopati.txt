शनिबार अलाभेसविरुद्धको खेलका दौरान क्याम्प नोउमा एकाएक मौनता छायो । सर्जियो अगुएरो छातिमा समस्या देखियो । म्यानचेस्टर सिटीका पूर्वस्टार र बार्सिलोनाबीचको सम्बन्ध यस घटनाले अनिश्चित बनाइदिएको छ । शनिबार सास फेर्न गाह्रो हुने र छाति दुख्ने भएपछि मैदान छाडेका अगुएरोमा उपचारका क्रममा कार्डियाक अरेथमिया पहिचान भएको छ । एम्बुलेन्स पुग्दासम्म उनी खतरामुक्त भइसकेका थिए । र, स्थानीय अस्पतालमा उनको उपचार भयो । यसका बाबजुद उनले भविष्यमा फुटबललाई निरन्तरता दिन सक्छन् वा सक्दैनन् भन्ने प्रश्न पेचिलो बनेको छ ।यस घटनाले हामीलाई २०२० को क्रिष्ट्रियन इरिक्सनको संझना गराइदियो । यद्यपी, यी दुई घटना फरक हुन् । इरिक्सनलाई कार्डियाक एरेस्ट भएको थियो र उनको उपचार पनि भयो । उनको शरीरमा पेसमेकर जडान गरिएको छ, जसकारण उनी इटालिन सिरि ए क्लब इन्टर मिलानमा आफ्नो करियर सुचारु गर्न असमर्थ छन् ।अगुएरोको समस्या इरिक्सनको जस्तो गम्भिर र खतरापूर्ण थिएन, तर यो हृदयमा देखिएको भित्री समस्याको संकेत भने हो । यसका बाबजुद पनि अगुएरोको क्लब र उनको परिवारले यस विषयमा केही बोलेको छैन । अर्जेन्टिनी कार्डियोलोजीस्ट नोर्बेटो डिब्यागका अनुसार २४ घण्टाभित्र अरेथमियाको अध्ययन गर्न सकिन्छ । भेन्ट्रिकुलर भएको अवस्था निकै कठिन हुन्छ किनकी यतिबेला हृदयको संरचनामा क्षति पुगेको हुन्छ । एटरियल अरेथमिया केही सहज हुन्छ, जसको औषधीमार्फत उपचार गर्न सकिन्छ ।’उनले थपे,‘अगुएरोबारे हामीसँग विस्तृत जानकारी छैन । तर, उनले कहिले खेल्नेछन् भन्ने कुरा अरेथमिया पहिचान भएको समयमा निर्भर रहन्छ ।’ यही घटनाले अगुएरोलाई फुटबलबाट सन्यास लिन बाध्य बनाउँछ भनेर शंका गर्नु निकै हतारो हुनेछ । किनकी, शनिबार अगुएरोमा कुन खालको अरेथमिया देखिएको थियो भन्ने अहिलेसम्म स्पष्ट छैन । अहिलेसम्म अगुएरो अस्पतालबाट डिस्चार्ज समेत भइसकेका छैनन् ।