
४ भदौ, काठमाडौं । ललितपुरको ए डिभिजन लिग क्लब च्यासल युथ क्लबले फुटबल एकेडेमी सञ्चालन गर्ने भएको छ । युवा फुटबल विकासका लागि च्यासलले एकेडेमी सञ्चालन गर्न शुक्रबार कीर्तिपुरको पुष्प सदन बोर्डिङ स्कुलसँग सम्झौता गरेको छ ।
च्यासल युथ क्लब, अखिल नेपाल फुटबल संघ (एन्फा) र कीर्तिपुरस्थित पुष्पसदन बोर्डिङ हाई स्कुलबीचको सहकार्यमा फुटबल एकेडेमी स्थापना हुने च्यासलले विज्ञप्तिमार्फत जनाएको छ ।
एकेडेमी सञ्चालनका लागि च्यासल युथ क्लबका अध्यक्ष रमेश व्यञ्जनकार र पुष्पसदन बोर्डिङ हाईस्कुलको तर्फबाट प्रिन्सिपल रामधन राईले सम्झौता पत्रमा हस्ताक्षर गरे । एन्फाका उपाध्यक्ष तथा ग्रासरुट तथा युवा संयोजक उपेन्द्रमान सिंहले एन्फाबाट सम्झौतामा हस्ताक्षर गरे ।
अखिल नेपाल फुटबल संघको तर्फबाट अध्यक्ष कर्मा छिरिङ शेर्पाको पनि उपस्थिति रहेको थियो । सम्झौतापछि एकेडेमी च्यासल पुष्पसदन युथ फुटबल एकेडेमीको नामबाट सञ्चालन हुनेछ ।
क्लबका ७ खेलाडी र स्कुलका ७ जना गरी १४ जना खेलाडी पहिलो वर्ष एकेडेमीमा सामेल हुनेछन् भने क्लबले दोस्रो वर्षमा अन्य सात जना खेलाडीहरु थप्दै कुल २१ खेलाडीलाई प्रशिक्षण दिनेछ ।
यससँगै च्यासल एकेडेमी सञ्चालन गर्ने विभाग बाहिरका छैटौं र  समग्रमा नवौं क्लब बनेको छ । ए डिभिजन लिगमा १४ क्लब छन् ।
यसअघि विभागीय क्लब त्रिभुवन आर्मी फुटबल क्लब, एपीएफ, पुलिस क्लब,  मनाङ मस्र्याङ्दी क्लब, संकटा क्लब, न्युरोट टिम (एनआरटी), मछिन्द्र फुटबल क्लब र सातदोबाटो युथ क्लबले एकेडेमी सञ्चालनका लागि सम्झौता गरिसकेका छन् ।
