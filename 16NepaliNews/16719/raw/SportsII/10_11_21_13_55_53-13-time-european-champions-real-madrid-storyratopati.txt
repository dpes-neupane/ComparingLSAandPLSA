 च्याम्पियन्स लिगको इतिहासकै आश्चर्यचकित पार्ने नतिजाहरू मध्ये एक मंगलबार देखिएको छ । १३ पटकको विजेता रियल म्याड्रिड प्रतियोगिताकै सबैभन्दा कम अनुभव भएको टोली सेरिफ टिरासपोलसँग आफ्नै घरेलु मैदानमा पराजित भएको हो ।सबास्टियन थिलले खेलको अन्तिम मिनेटमा गोल गर्दै मोल्डोभियन च्याम्पियनलाई स्यान्टियागो बर्नेबाउमा चर्चित २–१ को जीत दिलाएका हुन् । खेलमा जासुरबेक याकसीबोएभले टिरासपोललाई २५ औँ मिनेटमा अग्रता दिलाएका थिए । दोस्रो हाफमा करिम बेन्जेमाले पेनाल्टीमार्फत खेल बराबरी गरे । तर, खेलको अन्त्यमा थिलले उत्कृष्ट गोल गर्दै टोलीलाई ऐतिहासिक जीत दिलाए ।खेलमा नियन्त्रण भने रियलले बनाएको थियो । ७६ प्रतिशत बललाई नियन्त्रणमा राखेको रियलले ३१ पटक विपक्षीको पोष्टमा प्रहार गर्दा लक्ष्यमा ११ पटक परेको थियो । रियलका प्रशिक्षक कार्लो एन्चेलोटीले आफ्नो टोली जीतको हकदार भएको बताउँदै आफू थोरै दुःखी भएको बताए ।समूह डीको अन्य खेलमा इन्टर मिलान र शाख्तार डोनेस्कले गोलरहित बराबरी खेले । अङ्क तालिकामा टिरासपोल ६ अङ्कसहित शीर्ष स्थानमा रहेको छ । रियलको ३ अङ्क रहेको छ भने इन्टर मिलान र शाख्तारको १–१ अङ्क छ ।  #real madrid#रियाल म्याड्रिड