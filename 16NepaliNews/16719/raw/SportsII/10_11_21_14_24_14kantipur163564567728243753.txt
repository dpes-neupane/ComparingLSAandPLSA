दोलखा — पहिलो संस्करणको राष्ट्रिय हाइअल्टिच्युड रिङ रेस्लिङ प्रतियोगिताको हेभिवेट च्याम्पियन सिन्धुपाल्चोकका रमेश लामा (चट्टान) भएका छन् । समुद्री सतहभन्दा २३ सय मिटर उचाइमा रहेको दोलखाका भ्यु टावर मैदानमा भएको रेस्लिङमा नुवाकोटे टाइगरलाई हराएर उनले हेभिवेट बेल्ट जितेका हुन् ।शनिबार उनले १ लाख ५० हजार रुपैयाँ पुरस्कार पाए । नेपाल रिङ रेस्लिङ संघको आयोजनामा भएको प्रतियोगितामा १३ रेस्लरले ६ विधामा प्रतिस्पर्धा गरेका थिए । स्पर्धाका लागि खुला चौरमा रिङ बनाइएको थियो । रिङ बेटलको उपाधि साइनले जिते । यो विधामा उनले १२ रेस्लरलाई पछि पारे । लाइटवेटको उपाधि काठमाडौंका सिसम मणि (सिजे वान) ले जितेका छन् । उनले सबैभन्दा कान्छा योङ सेडीलाई हराए । सबै विधाका विजेताले नगद पुरस्कार पाए ।हेभिवेट च्याम्पियन भएका रमेश लामा ।हिमाली जिल्लामा पहिलो पटक भएको रेस्लिङ हेर्न करिब ४ हजार दर्शक भ्यु टावर पुगेका थिए । संघकी महासचिव सुवर्णा श्रेष्ठले कोभिड–१९ का कारण अन्तर्राष्ट्रिय प्रतियोगिता गर्न सम्भव नभएपछि हाइअल्टिच्युटमा राष्ट्रिय खेलाडीको सहभागिता प्रतियोगिता गरिएको बताइन् । दोस्रो संस्करणमा विदेशी रेस्लरसहित अन्तर्राष्ट्रियस्तरको प्रतियोगिता गरिने उनको दाबी छ । 