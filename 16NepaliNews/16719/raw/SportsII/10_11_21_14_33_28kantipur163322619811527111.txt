पोखरा — रूपन्देहीको लुम्बिनी फुटसल र झरना स्पोर्ट्स क्लब ‘ए’ डिभिजन राष्ट्रिय फुटसल लिगबाट रेलिगेसनमा परेका छन् । पोखरा रंगशालास्थित कभर्डहलमा जारी लिगअन्तर्गत शनिबार धरानको राइजिङ युथ क्लबसँग ६–५ गोलले पराजित भएपछि लुम्बिनीको पनि रेलिगेसन निश्चित भएको हो । झरना शुक्रबार नै रेलिगेसनमा पर्ने निश्चित भइसकेको थियो ।राइजिङविरुद्ध अग्रता बनाएर पनि पराजित हुनुपरेको लुम्बिनीको ८ खेलबाट ४ अंक छ । अन्तिम खेल जिते पनि टोलीले रेलिगेसन जोगाउन सक्ने छैन । झरना भने आठौं चरणसम्म जितविहीन छ । प्रतियोगिताको शीर्ष चारभित्रै पर्ने लक्ष्य राखेको लुम्बिनीले लिगको आफ्नो पहिलो खेल जितेर सुखद सुरुआत गरेको थियो । त्यसयता टोलीले कुनै पनि खेल जित्न सकेन । फुटसल फाइभलाई बराबरीमा रोकेको थियो ।बुटवलका प्रशिक्षक प्रज्वल श्रेष्ठले पहिलोपल्ट वास्तविक फुटसलमा प्रतियोगिताबाट धेरै कुरा सिक्न पाइएको बताए । तर एन्फाले रेलिगेसन नहुने भनेर झुक्याएको उनको आरोप थियो । उनले ‘बी’ डिभिजनमा सहभागी हुनेबारे सोचेर मात्र निर्णय गर्ने बताए । ‘फिटनेस भन्ने कुरा धेरै महत्त्वपूर्ण हुने रहेछ । हामीले ‘ए’ डिभिजनमा पहिलोपल्ट खेल्दा धेरै टोलीको व्यवस्थापन राम्रो रहेन । रेफ्रीको कमजोर निर्णय पनि धेरै खेलको नतिजा असर गरेको छ,’ प्रशिक्षक श्रेष्ठले भने, ‘हामी अब ‘बी’ डिभिजन खेल्न आउने सम्भावना कम छ । किनभने एन्फाले सुरुमा रेलिगेसन हुँदैन भनेर झुक्यायो । छनोट भइसकेपछि अन्तिम समयमा मात्र रेलिगेसनको कुरा भएपछि हामीले बलियो टोली बनाउन पाएनौं ।रूपन्देहीको तिलोत्तमास्थित लुम्बिनी फुटसलका सञ्चालकसमेत रहेका प्रशिक्षक श्रेष्ठले यो प्रतियोगिता फुटसल व्यवसाय गरिरहेकालाई खेलकुदसँग जोड्ने राम्रो अवसरका रूपमा स्थापित हुन सकेकामा खुसी व्यक्त गरे । ‘यस्तो प्रतियोगिताले फुटसल विकासका लागि धेरै नै सहयोग गर्नेछ । फुटसलका खेलाडीले पनि फुटबलरले जत्ति नै पहिचान पाउनेछन्,’ उनले थपे ।हेमन्त गुरुङले चौथो मिनेट, रफी महर्जन र सुजन थापाले क्रमशः १४ र १५ औं मिनेटमा गोल गर्दा लुम्बिनीले ३–० को अग्रता लियो । तर, पहिलो हाफको अन्तिम ५ मिनेटमा ४ गोल गरी राइजिङ खेलमा नियन्त्रण जमायो । १६ औं मिनेटमा मिलन राई र सुदीप गुरूङले गोल गरे भने बिकु तामाङले १९ औं र दोर्जे तामाङले पहिलो हाफको अन्तिम मिनेटमा गोल गरे ।२२ औं मिनेटमा लुम्बिनीका रुपेन बराइलीले बराबरी गोल फर्काए । रेवस मास्केले २७ र हेमन्त थापामगरले ३० औं मिनेटमा गोल गरेपछि राइजिङले २ गोलको अग्रता बनायो । ३४ औं मिनेटमा देवाशिष शर्माले गोल गरे पनि जितलाई पर्याप्त भएन । लुम्बिनीमाथि रोमाञ्चक पुनरागमन जितसहित धराने क्लब राइजिङ युथले प्लेअफ स्थान लगभग सुरक्षित गरेको छ । ८ खेलबाट १६ अंकसहित दोस्रो स्थानमा पुगेको राइजिङको प्लेअफ यात्रामा सविन मेमोरियल क्लबको नतिजाले प्रभाव पार्नेछ । दुई खेल बाँकीमा सविनले दुवै खेलमा जित पाएको अवस्थामा गोलअन्तर निर्णायक हुनेछ । अहिले राइजिङ गोलअन्तरमा अगाडि छ । यी दुई टोलीले लिग चरणमा बराबरी खेलेका थिए । राइजिङका प्रशिक्षक युवेन्द्र गुरुङले कठिन जितपछि प्लेअफको यात्रामा सहजता भएको भन्दै खुसी व्यक्त गरे । ‘यो जितले हामीलाई शीर्ष चारमा पुग्न सजिलो भएको छ । अझै अरू टोलीको नतिजामा भर पर्नुपर्ने हुन्छ । अरू टोलीको नतिजा हेरेर अझै माथिल्लो पोजिसन लिने प्रयास गर्नेछौं,’ उनले भने, हामीले उनीहरूको रणनीति नबुझ्दा पछि परेका थियौं । पछि खेलाडीहरूले सम्हालिएर खेले । अघिल्लो खेलमा रातो कार्ड पाएका कारण हाम्रो मुख्य गोलरक्षक थिएनन् । त्यसैले हामीले धेरै गोल खाएका हौं ।’स्पोर्ट्स क्यासल अपराजितधरानको फुटसल फाइभमाथि पुनरागमन जितसहित शीर्षस्थानको स्पोर्टस क्यासलले लिगमा अपराजित यात्रा आठौं खेलसम्म कायम राखेको छ । जितपछि यो टिम शीर्षस्थानमै रहेर प्लेअप खेल्न पाउने भएको छ । क्यासलको ८ खेलबाट २२ अंक भएको छ । टोलीले ७ खेलमा जित पाएको छ । एकमात्र बराबरी उसले शंखमूल फुटसलसँग खेलेको थियो । क्यासलका सहायक प्रशिक्षक अर्बिन गुरुङले खेलाडीको चोटका कारण समस्यामा परेको टिमलाई बोनस जितले राहत मिलेको बताए । उनले आफ्ना नयाँ खेलाडी सुरेन बुढामगर र फोनिस कार्कीको खुलेर तारिफ गरे । ठूलो समस्या नभएकाले प्लेअफसम्म सबै खेलाडीहरू चोटमुक्त भइसक्ने उनको भनाइ छ । अन्त्यतिर खेल तनावग्रस्त बनेको थियो । फुटसल फाइभका गोलरक्षक धिरज तामाङले बक्सबाहिर निस्केर ट्याकल गरेपछि रातो कार्ड पाए । त्यसपछि रेफ्रीसँग विवाद गर्न पुगेका प्रशिक्षक विश्वास लामाले पनि रातो कार्ड पाए । खेलमा अन्तिम सिठी बजिसकेपछि विवाद गर्न पुगेका म्यानेजर जीवन आलेमगर र सब्स्टिच्युट खेलाडी सुजन खड्काले पनि रातो कार्ड पाए ।‘घरेलु टोलीसँग खेल्दा अग्रता जोगाउन सकेनौं । उनीहरूले पाएको अवसर सदुपयोग गरे । खेल प्रतिस्पर्धात्मक नै थियो,’ उनले थपे, ‘ठूलो खेलमा रेफ्रीको निर्णय चित्तबुझ्दो छैन । अन्तिम समयतिर रेफ्रीले फाउल दिएन त्यही काउन्टरमा हामीले गोल खायौं । यो ‘ए’ डिभिजन खेल हो तर रेफ्रीले टोल कपजस्तो गरी खेलाएका छन् ।’८ खेलबाट १४ अंक भएको फुटसल फाइभका लागि प्रभातफेरीसँगको अन्तिम खेल जित्नैपर्नेछ । त्यो खेल जितेमा टोलीले सिधै प्लेअफमा स्थान बनाउने छ । हारेको अवस्थामा अरू टोलीको नतिजामा भर पर्नुपर्छ । फुटसल फाइभबाट पहिलो मिनेटमै किरण चौधरीले गोल गरेपछि घरेलु टोली सुरुमै पछि परेको थियो । सुरेन बुढामगरले क्यासलबाट दसौं मिनेटमा बराबरी गोल गरे । २४ औं मिनेटमा किरणले व्यक्तिगत दोस्रो गोल गरी पुनः टिमलाई अग्रता दिलाए । तर अन्तिम तीन मिनेटमा दुई गोल गरी क्यासलले अपराजित यात्रा कायम राख्यो ३७ औं मिनेटमा सुमित श्रेष्ठ र ४० औं मिनेटमा कप्तना अञ्जन देवकोटाले गोल गरेका थिए ।