
काठमाडौं । दोस्रो मैत्रीपूर्ण खेलमा आइतबार भारतले नेपाललाई २-१ ले हराएपछि भारतीय कप्तान सुनिल क्षेत्रीले समर्थक अघि खेल्दा मज्जा भएको बताएका छन् ।
दशरथ रंगशालमा भएको खेलमा सुनिलले भारतका लागि दोस्रो गोल गरेका थिए भने पहिलो गोलका लागि असिस्ट गरेका थिए । खेलपछि भारतीय फुटबल संघ एआईएफएसँग कुरा गर्दै सुनिलले समर्थकअघि खेल्दा मज्जा भएको बताए । ‘राम्रो फिल भयो । पहिलो कुरा धेरै फ्यानहरु थिए । पछिल्लो डेढ-दुई वर्ष हामीले विनादर्शक फुटबल खेल्यौँ । धेरै सकर्थक देख्दा खुशी लाग्यो । यद्यपि समर्थक अर्को पक्षका थिए । तर स्टेडियममा दर्शक आएर खेल हेर्नु आश्चर्य जस्तै भयो र राम्रो लाग्यो ।’
सरकारले दर्शक प्रवेश अनुमत दिएपछि अखिल नेपाल फुटबल संघ एन्फाले बिहीबार र आइतबारको दुवै खेलमा पाँच हजारभन्दा बढी टिकट बिक्री गर्न अनुमति पाएको थियो । दुवे खेलमा दर्शकले रंगशालमा पुगेर नेपाली टिमलाई समर्थन गरे । आइतबार पूर्वप्रधानमन्त्री केपी ओली पनि खेल हेर्न पुगेका थिए । यस्तै गृहमन्त्री बालकृष्ण खाँण पनि गेम हेर्न रंगशाला पुगेका थिए ।
सुनिलले नेपालले राम्रो डिफेण्ड गरेकोले खेल त्यति सजिलो नभएको बताएका छन् । भारतले दोस्रो गोल गर्दा सुनिलले नेपालले फ्रिकिक हानेको बल आफ्नै पेनाल्टी बक्सबाट कलेक्ट गर्दै अगाडि बढाएका थिए । त्यसपछि अनिरुड्ढ थापाले दिएको पासमा सुनिलले करिब मध्यभागबाटै बल एक्लै अघि बढाउँदै सोलो इफोर्टमै गोल गरे ।
उनले धेरै मिहिनेत गरेर खेल्नुपर्ने बताए ।
सुनिलले खेल जित्नु राम्रो रहेको र युवा खेलाडीहरुको आगमन भएकोले यो जितले आगामी खेलमा सहयोग पुग्ने बताए ।
