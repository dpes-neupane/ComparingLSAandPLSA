भर्खरै मात्र १० करोड पाउन्डमा एस्टन भिल्लाबाट म्यानचेस्टर सिटीमा आबद्ध भएका इंलिस मिडफिल्डर ज्याक ग्रेयलिसले टोलीमा आफुजस्तो अन्य खेलाडी नरहेको बताएका छन् । उनले सिटीमा आफूले नयाँ कौशल देखाउने बताए । पेप गार्डीओलाको टोलीबाट आफुले केही फरक प्रदर्शन गर्ने उनको विश्वास छ । गत बिहीबार ग्रेयलिसले सिटीसँग सम्झौता गरेका थिए, जसअनुसार उनी बेलायतका कुनै पनि क्लबले अहिलेसम्मकै महंगो रकम खर्चिएर किनेका खेलाडी बने । सिटीमा केभिन डि ब्रुयाने, फिल फोडेन, रियाद महरेज, रहिम स्ट्रलिङजस्ता स्टार खेलाडी छन् । यसका बाबजुद अन्य खेलाडीभन्दा फरक प्रदर्शन गर्नेमा ग्रेयलिस विश्वस्त छन् । ‘म यस टोलीका अन्य हरेक खेलाडीभन्दा फरक छु,’ ग्रेयलिसलाई सार्वजनिक गर्नका लागि आयोजित पत्रकार सम्मेलनमा उनले भने,‘रहिम र विंगरहरु पछाडि जानसक्छन् । रियाद ड्रिब्लर हुन् । फिलसँग केही न केही सबै चिज छ । मलाई जे कुराका लागि प्रशिक्षकले यहाँ ल्याएका छन्, त्यो राम्रोसँग गर्नसक्छु भन्ने लाग्छ । चाहे मलाई विंगर, नम्बर ८, नम्बर १० वा फल्स ९ कै रुपमा प्रयोग गरियोस्, म धेरै गर्नसक्छु  ।’उनले प्रशिक्षक गार्डीओलाको पनि प्रशंसा गरे । गार्डीओलाले आफुलाई अर्कै स्तरमा पु¥याउनसक्ने विश्वास रहेको उनले बताए । 