काठमाडौँ — पोखरामा जारी ए डिभिजन राष्ट्रिय फुटसल लिगको दोस्रो दिन आइतबार रुपन्देहीका दुई क्लबबीचको प्रतिस्पर्धामा लुम्बिनी फुटसल विजयी भएको छ ।पोखरा रंगशालास्थित कभर्डहलमा भएको दिनको पहिलो खेलमा लुम्बिनीले झरना स्पोर्ट्सलाई ६–२ गोल अन्तरले पराजित गरेको हो ।खेलको सुरुआतदेखि नै प्रभाव कायम गरेको लुम्बिनीले पाँचौं मिनेटमा कप्तान फिक्सो अन्जन थापाको गोलमार्फत अग्रता बनाएको थियो । त्यसको अर्को मिनेटमै फिक्सो रफी महर्जनले गोल गरी पहिलो हाफमा २–० को अग्रता दिलाए ।दोस्रो हाफमा लुम्बिनीले ४ गोल थप्यो । दोस्रो हाफको पहिलो मिनेटमै अला रुपेन बराइलीले गोल गरी ३–० को अग्रता बनाए ।२७ औं मिनेटमा झरनाका पिभोट मोहनबहादुर थापामगरले टिमका लागि पहिलो गोल गरे । तर ३१ औं मिनेटमा गेली शेर्पाले गोल गरेपछि लुम्बिनीले ४–१ को अग्रता लियो ।३४औं मिनेटमा लुम्बिनीका अला रोजल दाहाल र ३६ औं मिनेटमा झरनाका पिभोट अमित गुरुङले गोल गरेपछि खेल ५–२ को स्थितिमा पुग्यो । रुपेनले व्यक्तिगत दोस्रो गोलका रुपमा ३८ औं मिनेटमा निर्णायक गोल गरे ।आजै अन्य खेलहरुमा धरानको फुटसल फाइभ र काठमाडौंको शंखमूलबीच प्रतिस्पर्धा भइरहेको छ भने अन्तिम खेलमा काठमाडौंको ढुकु फुटसल र पोखराको सवीन मेमोरियलबीच खेल हुनेछ । आजको खेलसँगै लिगको पहिलो चरणका खेलहरु समाप्त हुनेछन् । 