काठमाडौँ — नेपाली फुटबलको एक कालखण्डका महत्त्वपूर्ण पात्र होल्गर ओभरमनको शनिबार निधन भएको छ । उपेन्द्रमानसिंह र हरि खड्कालगायत नेपाली फुटबलका प्रमुख खेलाडीको विकासमा ठोस भूमिका खेलेका ओभरमनको जर्मनीको फ्रायन्कफर्टमा निधन भएको हो । अखिल नेपाल फुटबल संघ (एन्फा) का उपाध्यक्षसमेत रहेका उपेन्द्रमान सिंहले उनको निधनको पुष्टि गरेका छन् । ओभरमन ८५ वर्षका थिए र पछिल्लो समय उनी कोभिड–१९ बाट संक्रमित भएका थिए ।उनको निकट रहेका पूर्वखेलाडी राजीव नेपालीका अनुसार कोभिडबाट संक्रमित भएयता उनको स्वास्थ्यमा सुधार आएको थियो । तर शनिबार स्वास्थ्य स्थितिमा थप जटिलता आएपछि उनको निधन भएको थियो । ओभरमनले नेपालमा सञ्चालन गरिरहेका कार्यक्रममा प्रमुख समन्वयको भूमिका खेलिरहेका नेपालीले आइतबारबाट त्यसबारे जानकारी प्राप्त गरेका थिए ।ओभरमनकी श्रीमतीले जर्मनीबाट उनलाई त्यसबारे जानकारी दिएकी थिइन् । सन् १९८९ तिर नेपाल आएका फुटबलविज्ञ ओभरमनले एक दशकजति समय नेपालमा बिताए । नेपालमा ग्रास रुट फुटबलको अवधारणा पहिलोपल्ट विकास गर्ने र त्यसलाई लागूसमेत गरेका ओभरमनकै नेतृत्वमा त्यस समयको एक पुस्ताको विकास भएको थियो । एन्फा उपाध्यक्ष तथा नेपाली राष्ट्रिय टिमका पूर्वकप्तानसमेत रहेका सिंहले ओभरमन नेपाली फुटबललाई असाध्यै माया गर्ने व्यक्ति रहेको र उनी नेपाली फुटबलको विकासमा महत्त्वपूर्ण व्यक्तित्व रहेको बताए ।पछिल्लो पटक काठमाडौं आउने क्रममा कान्तिपुरसँग ओभरमनले नेपाल आफ्ना लागि दोस्रो घर रहेको बताएका थिए । सन् नब्बेको दशकमा नेपाली फुटबलका प्राविधिक निर्देशक रहेका ओभरमनले एक पुस्ताका खेलाडीको विकासमा निर्णायक भूमिका खेल्दै तिनलाई जर्मनीमा लगेर विशेष प्रशिक्षणसमेत गराएका थिए । नेपालले सन् १९९३ मा बंगलादेशको ढाकामा भएको दक्षिण एसियाली खेलकुदको फुटबलमा स्वर्ण जित्दा उनी पर्दापछाडिका प्रमुख व्यक्ति हुन् ।राजु शाक्यको नेतृत्वमा रहेको टिमको प्रशिक्षक धनबहादुर बस्नेत रहे पनि त्यस टिमको तयारी र निर्माणमा ओभरमनको ठूलो योगदान थियो । कुराकानीका क्रममा ओभरमनले नेपालले फाइनलमा भारतलाई हराएर स्वर्ण पदक जित्नु आफ्नो जीवनको सबैभन्दा सम्झनालायक र गर्व गर्न योग्य क्षण रहेको बताएका थिए । नेपाल छाडेयता उनी आफ्ना खेलाडीसँग लगातार सम्पर्कमा रहे र नेपाली फुटबलको विकासमा कुनै न कुनै रूपमा सहयोग गरिरहे ।