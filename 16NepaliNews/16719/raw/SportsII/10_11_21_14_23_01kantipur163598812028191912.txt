दुबई — मार्टिन गुप्टिलको ९३ रन मद्दतमा न्युजिल्यान्डले ट्वान्टी–२० विश्वकपमा बुधबार स्कटल्यान्डलाई १६ रन हराएको छ । गुप्टिल अन्तर्राष्ट्रिय ट्वान्टी–२० क्रिकेटमा ३ हजार रन पूरा गर्ने दोस्रो ब्याट्सम्यान भएका छन् ।पहिले ब्याटिङ गरेको न्युजिल्यान्डले ५ विकेटमा १ सय ७२ रन बनाएपछि त्यसको जवाफमा स्कटल्यान्डले ५ विकेटकै क्षतिमा सम्मानजनक १ सय ५६ रन बनाएको थियो । न्युजिल्यान्डले सुपर १२ चरणका तीन खेलमा दोस्रो जित निकालेपछि टोलीको सेमिफाइनल सम्भावना जीवन्त रह्यो । प्रतियोगिताको समूह टु बाट पाकिस्तानले सेमिफाइनल यात्रा तय गरिसकेको छ । अन्तिम चारमा पुग्ने दोस्रो टिमका लागि न्युजिल्यान्ड, अफगानिस्तान र भारतबीच प्रतिस्पर्धा हुनेछ ।पहिले ब्याटिङ निम्तो पाएको न्युजिल्यान्डका ३५ वर्षीय प्रारम्भिक ब्याटर गुप्टिलले ग्लेन फिलिप्ससँग चौथो विकेटमा १ सय ५ रनको साझेदारी गरे । गुप्टिलले ५६ बलमा ६ चौका र ७ छक्का प्रहार गरे । उनले एलास्डर इभान्सको बलमा छक्का प्रहार गर्ने क्रममा ३ हजार रन पूरा गरे । ट्वान्टी–२० मा यो उपलब्धि भारतका कप्तान विराट कोहली पाएका थिए । फिलिप्सले ३७ बलमा ३३ रन बनाए । उनी ब्राड ह्विलको बलमा आउट भए । उनले नै १९ औं ओभरमा गुप्टिललाई पनि आउट पारे । सुरुआती दुई बलमा दुई विकेट लिएका ह्विलले आफ्नो चार ओभरमा ४० रन खर्चे । सफायन सरिफले १३ रन बनाएका ड्यारिल मिचेललाई आउट गरेलगत्तै चार बलपछि न्युजिल्यान्डका कप्तान केन विलियम्सनलाई शून्यमा पेभेलियन पठाए । गुप्टिलले आफ्नो १८ औं अर्धशतक प्रहार गर्नु अगाडि न्युजिल्यान्ड ३ विकेट गुमाएर ७० रनको स्थितिमा थियो । उनले अर्धशतकका लागि ३५ बलमात्र उपयोग गरे । आफ्नो १ सय ५० औं खेल खेले । स्कटिस बलरमध्ये सरिफ सबैभन्दा सफल रहे । उनले २८ रन खर्चेर २ विकेट लिए । जवाफमा स्कटल्यान्डले सुरुआती १० ओभरमा २ विकेट गुमाएर ९६ रन बनाई बलियो जवाफ फर्कायो । म्याथ्यु क्रसले उपयोगी २७ रन बनाए । उनले एक समय एडम मिल्नेलाई ५ बलमा ५ चौका पनि प्रहार गरेका थिए । त्यसपछि म्याथ्यु लिस्कले २० बलमा ४२ रन बनाएर स्कटल्यान्डको चुनौती कायम राखे । उनले तीन चौका र तीनै छक्का प्रहार गरे । तर खेलको अन्त्यमा अनुभवी न्युजिल्यान्ड नै अगाडि रह्यो । ट्रेन्ट बोल्टले २९ रनमा २ विकेट लिए । टिम साउथीले २४ रनमा १ विकेट लिए । मिचेल सान्टनरले ४ ओभरमा २३ रन दिए पनि कुनै विकेट लिन सकेनन् ।