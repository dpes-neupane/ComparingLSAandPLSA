काठमाडौँ — त्रिभुवन आर्मी भेट्रान्स, खुमलटार भेट्रान्स, झापा भेट्रान्स र सानो गौचरन नाइट किङ क्लब शुक्रबार मेयर कप भेट्रान्स फुटबल प्रतियोगिताको सेमिफाइनलमा पुगेका छन् ।दशरथ रंगशालामा शुक्रबार क्वाटरफाइनलका आर्मीले भनिमण्डल भेट्रान्सलाई ३–० ले पराजित गर्दा राजु तामाङले छैटौं मिनेटमा गोल गरेर अग्रता दिलाए । विकर्ण श्रेष्ठले ३६ औं मिनेट र हरि महतोले ४९ औं मिनेटमा गोल गरेपछि आर्मी अन्तिम चारमा पुग्न सफल भयो । हरि म्यान अफ द म्याच चुनिए ।खुमलटारले फ्रेन्ड्स भेट्रान्सलाई ५–० ले हरायो । यो जितमा रितेश खड्काले दुई गोल गरे । उनले पाँचौं मिनेटमा गोल गरी पहिलो हाफमा टिमलाई अग्रता दिलाए । खुमलटारले बाँकी चार गोल अन्तिम १० मिनेटमा गरेको थियो । भगवान थापाले ५१, निमा लामाले ५५, टासी छिरिङले ५७ औं र रितेशले नै अन्तिम मिनेटमा गोल गरेका थिए ।चितवन भेट्रान्समाथि ३–० को जित निकाल्दै झापा अन्तिम चारमा पुग्यो । झापाका २१ औं मिनेटमा अंकुरकुमार खड्गी र रमेश गुरुङले २९ औं मिनेटमा गोल गरे । दोस्रो हाफमा नरेन्द्रमणि लिम्बुले दुई गोल थपे । उनले ३२ र ३९ औं मिनेटमा गोल गरे ।उपाधि दाबेदार पोखरा भेट्रान्सले अग्रता जोगाउन नसक्दा एसएनकेसीसँग ४–१ को हार बेहोर्‍यो । पोखराका मनोजकुमार गुरुङले १२ औं मिनेटमा गोल गरी अग्रता दिलाए । २९ औं मिनेटमा दिनेश व्यञ्जनकारले बराबरी गोल फर्काए । दोस्रो हाफमा एसएनकेसीले ३ गोल थप्यो । बालगोपाल साहुखलले ४१, सुरेन्द्र तामाङले ५५ र राजेश शाहीले खेलको इन्ज्युरी समयमा गोल गरे ।सेमिफाइनलमा आर्मी र झापा तथा खुमलटार र एसएनकेसीबीच प्रतिस्पर्धा हुनेछन् । दुवै खेल आइतबार हुनेछ ।