पेरिस — नोभाक जोकोभिचले कडा संघर्ष गर्दै पेरिस मास्टर्समा हंगेरीका मार्टोन फुसोभिक्सलाई पराजित गरेर कोर्टमा पुनरागमन गरेका छन् ।विश्व नम्बर एक जोकोभिचले ६–२, ४–६, ६–३ को जित हात पारे । ३४ वर्षीय उनी ‘क्यालेन्डर ग्रान्ड स्लाम’ को अवसरमा गत सेप्टेम्बरमा भएको युएस ओपनको फाइनलमा रुसका डानिल मेडभेडेभविरुद्ध पराजित भएपछि पहिलोपल्ट सिंगल्सतर्फ कोर्टमा फर्किएका हुन् ।‘यो निकै कडा संघर्ष रह्यो र मेरा लागि पहिलो खेल राम्रो रह्यो,’ सर्बियाली स्टारले भने, ‘मैले केही अपेक्षा गरेको थिइनँ । तर, मलाई थाह थियो कि प्रतिस्पर्धा सजिलो हुने छैन ।’जोकोभिचले पुरुषतर्फ कीर्तिमान सातौंपल्ट शीर्ष वरीयतामा रहेर सन् २०२२ टुंग्याउने लक्ष्य बनाएका छन् । उनले तेस्रो चरणमा एड्रियन मानारिनो वा गेल मोन्फिल्सविरुद्ध खेल्नेछन् । २० पल्टको ग्रान्ड स्लाम च्याम्पियनले न्युयोर्कमा मेडभेडेभविरुद्धको हारपछि बिदा लम्ब्याएका थिए । एउटै सिजन चारवटै ग्रान्ड स्लाम जित्न ५० वर्षयताको पहिलो खेलाडी बन्ने सपना तुहिएपछि उनले आँसु बगाउनुपरेको थियो ।लगभग दुई महिना प्रतिस्पर्धात्मक खेल नखेले पनि जोकोभिचले ४० औं वरीयताका फुसोभिक्सविरुद्ध उत्कृष्ट सुरुआत गरेका थिए । तर, फुसोभिक्सले संघर्ष गर्दै दोस्रो सेट जिते । उनको सर्भिस र खेलले जोकोभिचलाई समस्यामा पारेको थियो । तेस्रो सेटमा जोकोभिचले सर्भिस ब्रेक गर्दै ४–२ ले अघि बढेपछि फुसोभिक्सको चुनौती समाप्त भयो र शीर्ष वरीयताका खेलाडीले जितको खुसीयाली मनाए ।