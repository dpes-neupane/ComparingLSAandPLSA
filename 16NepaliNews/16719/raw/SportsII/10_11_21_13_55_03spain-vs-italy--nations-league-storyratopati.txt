इटालीको विश्व कीर्तिमानी ३७ खेलको अपराजित यात्रामा पूर्णविराम लागेको छ । सान सिरोमा स्पेनले १० खेलाडीमा सीमित इटालीलाई २–१ गोलले हराउँदै यूईएफए नेसन्स लिगको फाइनलमा स्थान बनाउन सफल भएको हो । योसँगै यूरो २०२० को सेमिफाइनलमा इटालीसँग बेहोरेको हारको बदला लिन पनि स्पेन सफल भएको छ ।म्यानचेस्टर सिटीका फरान टोरेसले खेलको १७ औँ मिनेटमा गोल गर्दै स्पेनलाई अग्रता दिलाएका थिए । खेलको ४२ औँ मिनेटमा लियोनार्डो बोनुचीले दोस्रो पहेँलो कार्ड पाउँदै मैदान छाड्न बाध्य भएपछि इटाली १० खेलाडीमा सीमित बन्यो । यसको फाइदा उठाउँदै पहिलो हाफको इन्जुरी समयमा टोरेसले अर्को गोल थपे ।खेलको ८३ औँ मिनेटमा काउन्टर अट्याकमा लोरेन्जो पेलेग्रिनीले इटालीका एक गोल फर्काए पनि उक्त गोल सान्त्वना गोल मात्र बन्न पुग्यो । इटालीले सन् १९९९ पछि आफ्नो घरेलु मैदानमा कुनै प्रतिस्पर्धात्मक खेल हारेको यो पहिलो पटक हो । स्पेनले अब बेल्जियम र फ्रान्सबीचको विजेतासँग फाइनल भिड्नेछ ।इटालीविरुद्धको खेलमा लुइस एनरिकेले १७ वर्षीय बार्सिलोनाका मिडफिल्डर ग्याबीलाई खेलाएका थिए । उनी स्पेनका लागि खेल्ने सबैभन्दा युवा खेलाडी बनेका छन् ।#UEFA NATIONS LEAGUE