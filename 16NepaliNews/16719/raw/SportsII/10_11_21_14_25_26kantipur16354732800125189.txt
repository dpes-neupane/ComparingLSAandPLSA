म्याड्रिड — १४ महिनाको कठिन कार्यकालपछि रोनाल्ड कोम्यानलाई बार्सिलोनाको प्रशिक्षकबाट बर्खास्त गरिएको छ । उनको स्थानमा क्लबका महान् मिडफिल्डर जाभी हर्नान्डेज प्रबल दाबेदारका रूपमा देखिएका छन् ।बुधबार राति रायो भालेकानोसँग १–० ले पराजित भएसँगै स्पेनिस महारथी बार्सिलोना ला लिगाको नवौं स्थानमा खुम्चिएको छ । ५८ वर्षीय डच प्रशिक्षक तत्कालै बर्खास्तगीमा परेका हुन् । बार्सिलोनाले आफ्नो पछिल्लो ७ खेलमा २ मात्र जित हासिल गरेको छ । यो सूचीमा गत आइतबार नोउ क्याम्पमा रियल म्याड्रिडसँग ‘एल क्लासिको’ हार पनि समावेश छ ।सिजनमा कमजोर सुरुआतले बार्सिलोनालाई च्याम्पियन्स लिग छनोटमा समेत कठिन हुने भविष्यवाणी सुरु भएको छ । यस्तो भयो भने आर्थिक मन्दीसँग जुधिरहेको बार्सिलोनाको अवस्था झनै कठिन हुनेछ ।जाभी अहिले कतारको शीर्ष डिभिजन क्लब अल सादलाई प्रशिक्षणमा दिलाउन व्यस्त छन् । बार्सिलोनाको स्वर्णिम पुस्ताका खेलाडी भएका कारण समर्थकको मनमा बस्न सफल उनलाई कोम्यानको उत्तराधिकारी मान्न थालिएको छ । ४१ वर्षीय जाभीले बार्सिलोनाले यसअघि नै प्रयोग गरिसकेको आकर्षक खेलशैली (टिकीटाका) लाई परिस्कृत रूपमा विकास गर्नसक्ने व्यक्तित्वमा समर्थकले रोजेका छन् । यो शैली पेप ग्वार्डिओलाले सुरुआत गरेका थिए ।अर्जेन्टिनी लिग च्याम्पियन क्लब रिभर प्लेटका प्रशिक्षक मार्सेलो गालार्डो र डच क्लब अयाक्सका प्रशिक्षक एरिक टेन हाङ पनि बार्सिलोनासँग जोडिएका छन् । तर, उनीहरू सिजनको बीचमा आफ्नो वर्तमान जिम्मेवारी छाड्न इच्छुक नहुन सक्छन् । बार्सिलोना ‘बी’ टोलीका प्रशिक्षक सेर्गी बार्जुआनले अन्तरिम रूपमा पहिलो टोलीको प्रशिक्षण सम्हाल्नेछन् । बार्सिलोनाले अर्को अन्तर्राष्ट्रिय विश्रामअघि डेपोर्टिभो अलाभेस, च्याम्पियन्स लिगमा डिनामो किभ र ला लिगामै सेल्टा भिगोसँग प्रतिस्पर्धा गर्नेछ ।स्पेनको स्थानीय समयअनुसार बुधबार मध्यरात बार्सिलोनाले वक्तव्यमार्फत आफ्ना प्रशिक्षकलाई जिम्मेवारीमुक्त गर्ने निर्णय सार्वजनिक गरेको हो । यसअघि एभरटन र नेदरल्यान्ड्स राष्ट्रिय टोलीको प्रशिक्षण सम्हालिसकेका कोम्यान यो सिजनको सुरुदेखि नै चर्को दबाबमा थिए । ‘रायो भालेकानोसँग पराजित भएपछि अध्यक्ष योहान लापोर्टाले क्लबको निर्णय कोम्यानलाई जानकारी गराएका छन्,’ वक्तव्यमा भनिएको छ, ‘कोम्यानले बिहीबार मैदानमा प्रशिक्षणका क्रममा टिमका खेलाडीसँग बिदा लिनेछन् ।’कोम्यानले क्याटलन क्लबमा खेलाडीका रूपमा ६ वर्ष बिताएका हुन् । सन् १९९२ को युरोपियन कपको फाइनलमा साम्पाडोरियामाथि विजयी गोल गरेका उनलाई क्लबका महान् खेलाडीसमेत मानिन्छ । उनलाई बार्सिलोनाका निवर्तमान अध्यक्ष जोसेप मारिया बेर्टोमेउले अगस्ट २०२० मा प्रशिक्षक नियुक्ति गरेका हुन् । पहिलो सिजनमा उनले केही सफलताको स्वाद लिए । बार्सिलोनाले कोपा डेल रे जित्यो । क्लबसँग असन्तुष्ट सुपर स्टार लियोनल मेसीलाई मनाउन सफल रहे ।तर, ला लिगामा निराशाजनक अन्त्य र च्याम्पियन्स लिगको अन्तिम १६ मा पीएसजीसँगको हारपछि ठूला र निर्णायक खेललाई नियन्त्रणमा राख्न सक्ने कोम्यानको क्षमतामै शंका हुन थाल्यो । यो आलोचना यही साता रियल म्याड्रिडविरुद्धको खेलबाट पुनः जागृत भयो । लापोर्टा गत मार्चमा बार्सिलोना अध्यक्षमा पुनः निर्वाचित भए । लापोर्टाले नै कोम्यानलाई प्रशिक्षकका रूपमा निरन्तरताको अनुमति दिए । तर, यी दुईबीच कहिल्यै पनि पूर्ण विश्वास भने रहेन ।लापोर्टाले यो सिजन सुरु हुनुअघि नै प्रशिक्षक प्रतिस्थापनका लागि दुई साताको समय रहेको जानकारी गराएका थिए । तर, त्यसबीच कुनै प्रशिक्षक भेटिएन वा खोजिएन । बार्सिलोनाको खराब आर्थिक स्थिति पनि त्यसको एउटा कारण हुनसक्ने विश्लेषण गरिएको छ ।क्लब १.३५ विलियन ऋणमा छ । त्यसैको फलस्वरुप अगस्टमा क्लबका महान् खेलाडी मेसीको अनुबन्ध नवीकरण गर्न असफल बार्सिलोनाले उनको पीएसजी प्रस्थान टुलुटुलु हेर्नुपरेको थियो ।उचित प्रतिस्थापनबिना अर्का स्ट्राइकर एन्टोइन ग्रिजम्यानले पनि क्लब छाडे । सर्जियो अगुइरो र मेम्फिस डिपेलाई फ्री ट्रान्सफरबाट बार्सिलोना भित्र्याएको क्याटलन क्लबले सेभियाबाट ल्युक डी जोङलाई लोनमा अनुबन्ध गरेको छ । ‘हालका वर्षहरूमा क्लबहरूले हरेक नयाँ सिजनमा टिम बलियो बनाउँदै लगेका छन् । तर हामीले त्यस्तो गरेका छैनौं,’ भालेकानोसँगको हारपछि कोम्यानले भनेका छन् । पेड्री, गाभी, निको गोन्जालेज, सेर्गिनो डेस्ट र रोनाल्ड अरुजोजस्ता खेलाडीले कोम्यानको विश्वासबाट फाइदा पाएका छन् । तर, अधिक स्थापित खेलाडीले भने आफ्नो बिग्रँदो लयको सामना गरिरहनुपरेको छ । कोम्यानको खेलशैलीको पनि आलोचना भइरहेको थियो । त्यो केही दिनयता ह्वात्तै बढेको छ । अहिले बार्सिलोना बोर्ड उनको ४–३–३ खेलशैलीबाट आजित भएको बताइन्छ । तर, त्योभन्दा पनि नतिजा नै प्रमुख कारण हो । च्याम्पियन्स लिगमा बायर्न म्युनिक र बेन्फिकासँगको समान ३–० को हार तथा ला लिगामा एट्लेटिको म्याड्रिड र रियलसँगको हारले उनको बहिर्गमनको ढोका खेलेको हो । च्याम्पियन्स लिगको समूह चरणबाटै बाहिरिने र ला लिगामा पनि शीर्ष चारभित्र पर्न नसक्ने जोखिमबीच लापोर्टाले यो कदम उठाएका हुन् ।