तेस्रो संस्करणको एभरेष्ट प्रिमियर लिग (ईपीएल) टी–२० क्रिकेट प्रतियोगिताको ट्रफी बिहीबार काठमाडौंमा सार्वजनिक गरिएको छ । यो प्रतियोगिता मंसिर २२ गतेदेखि काठमाडौंमा सुरु हुँदैछ । सहभागी ६ टिमका कप्तानहरूको उपस्थितिमा बिहीबार ट्रफी सार्वजनिक गरिएको हो ।प्रतियोगितामा पारस खड्काले विराटनगर वारियर्स, शरद भेसवाकरले भैरहवा ग्लाडीएटर्स, राष्ट्रिय टिमका कप्तान ज्ञानेन्द्र मल्लले ललितपुर प्याट्रीयट्स, सोमपाल कामीले  काठमाडौं किंग्स ११, पृथु बास्कोटाले चितवन टाईगर्स र कायल कोट्जरले पोखरा राइनोजको कप्तानी गर्दैछन् । उनीहरुले  बिहीबार संयुक्त रुपमा ट्रफी सार्वजनिक गरेका हुन् । प्रतियोगितालाई हंशराज हुलासचन्द एन्ड कम्पनी प्रालि अन्तर्गतको बजाजले प्रायोजन गर्दैछ । ट्रफी सार्वजनिक कार्यक्रममै हुलासचन्द एन्ड कम्पनी र ईपिएलबीच प्रायोजन सम्झौता भयो । ईपिएलका अध्यक्ष आमिर अख्तर र हंशराज हुलासचन्द एन्ड कम्पनीका अध्यक्ष शेखर गोल्छाले प्रायोजन सम्झौतामा हस्ताक्षर गरेका हुन् ।विदेशका चर्चित खेलाडीहरु सहभागी हुने भएकाले पनि ईपिएल चर्चामा छ । भर्खरै मात्र पाकिस्तानका अन्तर्राष्ट्रिय खेलाडी डिनिश अजिजलाई फ्रेन्चाइज क्लब चितवन टाइगर्सले अनुबन्ध गरेको छ । त्यसअघि काठमाडौं किंग्स ११ ले पाकिस्तानका पूर्वकप्तान साहिद अफ्रिदीलाई आफ्नो टिममा आबद्ध गरिसकेको छ ।  