 चेल्सीका स्ट्राइकर रोमेलु लुकाकुले स्टाम्फोर्ड ब्रिजमा गोल गर्नु आफ्नो बच्चैदेखिको सपना रहेको बताएका छन् । शनिबार एस्टन भिल्लाविरुद्ध दुई गोल गरेपछि उनले सो कुरा बताएका हुन् । बेल्जियन स्ट्राइकरले माटेयो कोभासिचको गोलको अघि र पछि गोल गर्दै थोमस टुकलको टोलीलाई प्रिमियर लिग सिजनमा अपराजित राख्न मद्दत गरे ।‘११ वर्षको हुँदादेखि नै यो मेरो सपना थियो,’ लुकाकुले खेलपछि भने, ‘मेरो करियरमा उतारचढाव आए तर पछिल्लो तीन वर्षमा मैले एकरुपता पाएको छु । अनुभव र मिहिनेतसँगै म जहिले कडा परिश्रम गरिरहेको हुन्छु ।’‘हामीले राम्रो शुरुवात गरेका छौँ । तर, हामीले अझै काम गर्नुछ । हामीलाई थाहा छ यो सिजन निकै प्रतिस्पर्धात्मक हुनेछ । धेरै टोलीहरू उपाधिका लागि लडिरहेका छन् ।’भिल्लाविरुद्धको ३–० को जीतपछि चेल्सी प्रिमियर लिगको इतिहासमा ६ सय जीत हासिल गर्ने मात्र दोस्रो टोली बनेको छ । चेल्सीअघि म्यानचेस्टर युनाइटेड मात्र रहेको छ । ४ खेलपछि प्रिमियर लिगको तालिकामा चेल्सी र शीर्ष स्थानमा रहेको युनाइटेडको समान १० अङ्क रहेको छ ।