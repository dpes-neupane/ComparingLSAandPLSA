शारजहाँ — डिफेन्डिङ च्याम्पियन वेस्ट इन्डिजले अन्तिम बलसम्म चलेको रोमाञ्चक प्रतिस्पर्धामा बंगलादेशलाई ३ रनले हराउँदै शुक्रबार ट्वान्टी–२० विश्वकपमा उपाधि रक्षाको आशा कायमै राखेको छ ।बंगलादेशलाई २० औं ओभरमा आन्द्रे रसेलको बलिङमा जितका लागि १३ रन आवश्यक थियो । तर, शारजहाँमा १३९/५ मै सीमित भएपछि बंगलादेशले सुपर १२ मा लगातार तेस्रो हार बेहोर्‍यो । यससँगै बंगलादेशको उपाधि जित्ने सम्भावना लगभग समाप्त भएको छ ।ड्वाइने ब्राभोले लिटोन दासको विकेट लिएपछि बंगलादेशलाई ठूलो झट्का लागेको थियो । उनले टिमका लागि सर्वाधिक ४४ रन जोडे । उनी १९ औं ओभरको अन्तिम बलमा आउट भए ।यसअघि निकोलस पूरनले २२ बलमा ४० रन जोडेपछि वेस्ट इन्डिजले आफ्नो इनिङ्समा १४२/७ बनाएको थियो । रोस्टोन चेजले ट्वान्टी–२० डेब्युमा ३९ रन बनाए । उनले पूरनसँग पाँचौं विकेटमा ५७ रनको साझेदारी गरे । यही साझेदारीले वेस्ट इन्डिजलाई अन्तिम ओभरतिर बलियो बनाएको हो ।जवाफमा बंगलादेशको सुरुआत पनि राम्रो भएन । प्रारम्भिक ब्याटसम्यानद्वय सकिब अल हसन र मोहम्मद नइमको वेस्ट इन्डिजका बलरहरूले कडा परीक्षा लिए । रसेलले सकिबलाई ९ रनमै पेभेलियन फर्काइदिए । त्यसअघि नै उनी क्याचआउट हुनबाट जोगिएका थिए । अर्को ओभरमा होल्डरले नइमलाई बोल्ड गरेर बंगलादेशमाथि दबाब सिर्जना गरिदिए । सौम्य सरकारलाई गुमाएपछि बंगलादेश ६०/३ को अवस्थामा पुग्यो ।वेस्ट इन्डिजले अघिल्लो दुवै खेल हारेको थियो ।