काठमाडौँ — ढुन्डुल नामग्यालले नेपाल टुरिजम कप गल्फको कर्पोरेट इभेन्ट जितेका छन् । बुधबार १० ह्यान्डिक्याप लिएर खेलेका उनले ४१ स्टेबलफोर्ड स्कोर बनाउँदै उपाधि जितेका हुन् । नरेन्द्र गुरुङ ३८ अंकसाथ दोस्रो भए भने वाङचेन ढोन्डुपले ग्रस उपाधि जिते । वाङचेनले बोगी फ्री राउन्डमा ४ बर्डिज गर्दै ४० स्कोर गरेका थिए । उनले सर्वाधिक बर्डिजको उपाधि पनि पाए । सुष्मा कोइराला ३३ स्टेबलफोर्ड अंक जोड्दै महिलातर्फ विजेता बनिन् । कश्मिरा शाह ३० अंकसाथ उपविजेता भइन् । टीजी श्रेष्ठ ३४ अंकसहित सिनियरतर्फ विजेता र गोकर्ण गल्फ क्लबका अध्यक्ष सुहृद घिमिरे ३३ अंकसहित उपविजेता रहे । टासी डोङले लङगेस्ट ड्राइभ र सुरेन्द्र फुयालले क्लोजेस्ट टु द पिनको उपाधि जिते । अघिल्लो दिन आर्मी अफिसर्स गल्फ क्लबले स्पर्धाको क्लब च्याम्पियनसिप जितेको थियो ।नेपाल गल्फ संघले विश्व पर्यटन दिवसको अवसरमा आयोजना गरेको तीनदिने प्रतियोगितामा कर्पोरेटका ८० खेलाडी सहभागी थिए । विजयी खेलाडीलाई राष्ट्रिय खेलकुद परिषद्का सदस्यसचिव रमेशकुमार सिलवाल, सदस्य गोविन्द भट्टराई, नेपाल टुरिजम बोर्डका प्रमुख कार्यकारी अधिकृत धनन्जय रेग्मी, नेपाल गल्फ संघका अध्यक्ष टासी घले, गोकर्ण गल्फ क्लबका अध्यक्ष सुहृद घिमिरे, क्याप्टेन जोसेफ नाथन, कतार राजदूतावासका डीसीएम खालिद अब्दुल्लाह अल इब्राहिमले पुरस्कृत गरे । 