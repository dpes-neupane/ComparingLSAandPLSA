काठमाडौँ — शुक्रबार साँझ निधन भएका पूर्वखेल नेतृत्वकर्ता रुक्मशम्शेर राणाको शनिबार पशुपति आर्यघाटमा अन्त्येष्टि गरिएको छ । नेपाली खेलकुदमा लामो समय फरक–फरक संस्थामा नेतृत्व गरेका राणाको ८५ वर्षको उमेरमा निधन भएको थियो । मिर्गौला प्रत्यारोपणपछि उनी नियमित डायलाइसिस गराउँदै आएका थिए । प्रजातन्त्र स्थापनापछि नेपाली खेलकुदको सर्वोच्च निकाय राष्ट्रिय खेलकुद परिषद् (राखेप), नेपाल ओलम्पिक कमिटी (एनओसी) तथा चार खेल संघको अध्यक्ष बनेका राणा नेपालमा लामो समयसम्म ओलम्पिक कमिटीको विवाद हुँदा नेतृत्वमा थिए । अन्त्येष्टिअघि बत्तीसपुतलीस्थित निजी निवासमा राखेपका सदस्यसचिव रमेशकुमार सिलवालले राखेपको झन्डा र एनओसी अध्यक्ष जीवनराम श्रेष्ठले ओलम्पिक झन्डा ओढाएर श्रद्धाञ्जली अर्पण गरेका थिए । राणा एनओसीका मानार्थ अध्यक्षसमेत हुन् । एनओसीले शनिबारै शोक वक्तव्य जारी गरी राणाको निधनबाट नेपाली ओलम्पिक अभियानमा ठूलो क्षति पुगेको जनाएको छ । वक्तव्यमा ओलम्पिक काउन्सिल अफ एसियाका मिडिया कमिटीका पूर्वअध्यक्ष तथा ओसीए मेरिट अवार्डबाट सम्मानित राणाको निधनबाट एक सहकर्मी गुमाउनुपरेको जनाइएको छ । उनको सम्मानमा तीन दिन नेपाल ओलम्पिक कमिटीको झन्डा आधा झुकाइने निर्णय भएको छ । २०४९ सालपछि दुई कार्यकाल ओलम्पिक कमिटीको महासचिव बनेका राणा २०५५ सालपछि दुई कार्यकाल अध्यक्ष पदमा रहे । उनलाई ध्रुवबहादुर प्रधानले प्रतिस्थापन गरेका हुन् । राखेपले आफ्ना पूर्वसदस्यसचिवको निधनमा दुःख व्यक्त गर्दै मृतआत्माप्रति चिरशान्तिको कामना गर्दै शोकसन्तप्त परिवारजनमा समवेदना जनाएको छ । राणाको निधनमा राखेपले आइतबार ४ बजे राखेप परिसरमा शोकसभा गर्ने भएको छ । राणा २०५०–०५१ सम्म पहिलो कार्यकाल र २०५४–०५५ सम्म दोस्रो कार्यकाल राखेप सदस्यसचिवको जिम्मेवारीमा थिए । नेपालले २०५६ सालमा आयोजना गरेको आठौं दक्षिण एसियाली खेलकुदमा उनले तयारी समितिका महासचिव भएर काम गरेका थिए । राखेप सदस्यसचिवको दोस्रो कार्यकालमा उनी दक्षिण एसियाली खेलकुद महासंघको महासचिवसमेत बनेका थिए । २०५० देखि २०६६ सालसम्म राणा नेपाल तेक्वान्दो संघको अध्यक्ष भएका थिए । त्यसबीचमा उनी एसियन तेक्वान्दो महासंघको उपाध्यक्षसम्म बने । २०५१ सालमा एक वर्ष उनले अखिल नेपाल फुटबल संघको अध्यक्षको जिम्मेवारी सम्हालेका लिए । २०५५ देखि २०६३ सम्म उनी नेपाल एमेच्योर एथलेटिक्स संघको अध्यक्ष पनि भए । ओलम्पिक कमिटीमा अध्यक्ष भएकै समयमा उनी नेपाल स्की संघको पनि अध्यक्ष रहे । अघिल्लो वर्ष जारी भएको राष्ट्रिय खेलकुद ऐनमा भने एक व्यक्ति एकभन्दा बढी खेल संघको पदाधिकारी हुन नपाउने व्यवस्था गरिएको छ । नेपाली कांग्रेसका संस्थापक नेता सुवर्ण शम्शेरका कान्छा छोरा उनले भारतका लागि नेपाली राजदूत भएर सन् २०११ देखि २०१३ सम्म कार्यभार सम्हालेका थिए । उनी प्रजातन्त्र पुनःस्थापनापछि राष्ट्रियसभा सदस्य पनि भए । उनी डाबर नेपालका प्रबन्ध निर्देशकसमेत थिए । राणाका श्रीमती र एक छोरी छन् ।