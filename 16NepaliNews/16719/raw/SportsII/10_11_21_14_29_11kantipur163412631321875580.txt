काठमाडौँ — साफ च्याम्पियनसिप २०२१ अन्तर्गत बुधबारको खेलमा नेपालविरुद्ध बंगलादेशले पहिलो हाफमा १-० को अग्रता बनाएको छ । बंगलादेशका लागि खेलको ९औं मिनेटमा सुमन रेजाले गोल गर्दै अग्रता दिलाएका हुन् ।बुधबारको खेलमा जित अथवा बराबरीको नतिजाबाट नेपालले फाइनलको यात्रा तय गर्नेछ । बंगलादेशलाई भने फाइनल यात्रा तय गर्नका लागि जित्नै पर्ने दबाब रहेको छ । साफ च्याम्पियनसिपको इतिहासमा नेपाल र बंगलादेशबीच अहिलेसम्म सात खेल भएकोमा त्यसमध्ये नेपाल तीनमा विजयी रहेको छ भने चार खेल बंगलादेशको पक्षमा रहेको छ । त्यसमध्ये पछिल्ला तीन खेलमा नेपाल लगातार विजयी रहेको छ । समग्रमा नेपाल र बंगलादेशबीच अहिलेसम्म २३ खेल भएका छन् । त्यसमध्ये नेपालमा सातमा विजयी रहेको छ भने चार खेल बराबरीमा टुंगेका छन् । बाँकी १२ खेलमा भने बंगलादेशले जित निकालेको छ । यी दुई टिमबीचका पहिला पाँच खेलमा नेपाल दुईमा विजयी रहेको छ । यस्तै दुई खेल बराबरीमा टुंगेको छ भने एक खेलमा बंगलादेशले सफलता चुमेको छ ।