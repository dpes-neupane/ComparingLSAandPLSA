नेपाल र भारतबीच दशरथ रंगशालामा आज साँझ पाँच बजेर ३० मिनेट जाँदा मैत्रिपूर्ण खेल हुँदैछ । साफ च्याम्पियनसिप फुटबल प्रतियोगिताको तयारीका लागि दुबै टिमले मैत्रिपूर्ण खेल खेल्न लागेका हुन् । दुई टोलीबीच दोस्रो मैत्रिपूर्ण खेल आइतबार दशरथ रंगशालामै हुनेछ ।साफ च्याम्पियनसिप ३ अक्टुबरदेखि १३ अक्टुबरसम्म माल्दिभ्सको राजधानी मालेमा आयोजना हुँदैछ । र, यसपटकको साफ च्याम्पियनसिपमा केवल पाँच टिमले मात्रै सहभागिता जनाउनेछन् । नेपाल र भारतबाहेक बंगलादेश, आयोजक माल्दिभ्स र श्रीलंकाले मात्रै प्रतियोगितामा सहभागिता जनाउनेछन् । पाकिस्तान र भूटानले भने यस संस्करणको साफमा सहभागिता जनाउने छैनन् ।के भन्छन् प्रशिक्षक ?मैत्रिपूर्ण खेलका लागि नेपाल आउन पाउँदा खुसी लागेको भारतका प्रशिक्षक इगोर स्टिम्याकले बताए । उनले आगामी महिना हुने साफ च्याम्पियनसिपका लागि यी दुई मैत्रिपूर्ण खेल महत्वपूर्ण हुने बताए । ‘मलाई लाग्छ यो खेल तयारीका लागि निकै महत्वपूर्ण हुनेछ,’ उनले भने ।भारतले पछिल्लोपटक २०२२ को फिफा विश्वकप तथा २०२३ को एशियन कप संयुक्त छनोटका क्रममा अफगानिस्तानविरुद्ध गत जुन १५ मा खेलेको थियो । त्यसयता, अन्र्तराष्ट्रिय फुटबलमा भारत फेरि फर्कन लागेको हो । ‘मलाई लाग्छ पानी पर्नेछैन र हामीले राम्रोसँग खेल्न पाउनेछौं,’स्टिम्याकले भने ।उनले नेपाली टोलीले पछिल्लो समय राम्रो खेलिरहेको बताए । ‘युवा खेलाडीले भरिएको नेपालले अन्तर्राष्ट्रिय फुटबलमा राम्रो गरिरहेको छ, हामीले यसलाई नियालेका छौं,’ उनले भने ।भारतका कप्तान सुनिल क्षेत्रीले कोभिड १९ संक्रमणका कारण कठिन बनेको समयमा पनि नेपालमा फुटबल खेल्न आमन्त्रण गरेकोमा नेपाल सरकारलाई धन्यवाद दिए । ‘हामीले विश्वको अवस्थालाई बुझेका छौं । यहाँ निकै राम्रो आतिथ्यता पायौं । यसमा निकै खुसी छौं,’ उनले भने ।नेपालका कप्तान किरण चेम्जोङले भारतविरुद्ध सामुहिक भावनाका साथ खेल्ने बताए । ‘हामी सामुहिक भावनामा विश्वास गर्छौंं,’ किरणले भने,‘हामीसँग गडफादरजस्ता प्रशिक्षक छन् । उहाँ सधैं खेलाडीमा उर्जा भर्नुहुन्छ ।’नेपालका प्रशिक्षक अब्दूल्लाह अल्मुताइरीले  खेलाडीको मानसिकतामा परिवर्तन ल्याउन आफुले निकै ठूलो मेहनत गरेको बताए । ‘म मानिसहरुलाई खुसी पार्नमात्र होइन । उनीहरुलाई गौरवान्वित पार्न चाहन्छु । हामीले विगत दुई महिनादेखि तयारी गरिरहेका छौं र टोली धेरै युवा खेलाडीहरु छन्,’ उनले भने,‘हाम्रो लक्ष्य माल्दिभ्समा साफ च्याम्पियनसिप जित्ने हो र अन्ततः २०२३ मा चीनमा हुने एशियन कपमा छनोट हुने हो ।’हेड टु हेडनेपाल र भारतबीच अहिलेसम्म अन्तर्राष्ट्रिय फुटबलमा १९ पटक भेट भएको छ । त्यसमध्ये १३ पटक भारतले जितेको छ । चार खेल बराबरीमा टुंगिएको छ भने दुई खेल नेपालले जितेको छ । नेपालले १९९३ को दक्षिण एशियाली खेलकुदको फाइनल खेल र २०१३ मा काठमाडौंमै भएको साफ च्याम्पियनसिपको समूह चरणको खेलमा भारतलाई हराएको थियो । ढाकामा भएको दक्षिण एशियाली खेलकुदको फाइनलमा दुई–दुई गोलको बराबरीपछि नेपालले टाइब्रेकरमा बाजी मारेको थियो । काठमाडौंमा २०१३ साफ च्याम्पियनसिपमा नेपालले भारतलाई २–१ ले हराएको थियो । अनिल गुरुङ र जुमानु राईले नेपालबाट एक–एक गोल गरेका थिए ।