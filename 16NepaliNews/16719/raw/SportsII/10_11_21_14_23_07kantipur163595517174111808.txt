लन्डन — प्रशिक्षक उनाइ इमरेले प्रिमियर लिग क्लब न्युकासल युनाइटेडको प्रस्ताव अस्वीकार गर्दै भिल्लारियलमै बस्ने निर्णय गरेका छन् ।आर्सनलका पूर्वव्यवस्थापक इमरेलाई न्युकासलले मंगलबार स्टिभ ब्रुसको स्थानमा पहिलो रोजाइमा राख्दै नयाँ प्रशिक्षक बन्ने प्रस्ताव राखेको थियो । न्युकासलले एक साताभित्रै स्पेनी प्रशिक्षकलाई पाउने आस गरेको थियो । तर, इमरेको निर्णयपछि न्युकासलले फेरि व्यवस्थापक खोजीलाई निरन्तरता दिनुपर्ने भएको छ । अब उनको विकल्पमा एडी होवे र पाउलो फोन्सेका हुन सक्छन् ।स्पेनी फुटबल विज्ञ बलागका अनुसार इमरेले क्लबको अनिश्चित रणनीति र कमजोर योजनाका कारण प्रस्तव अस्वीकार गरेका हुन् । इमरेको टिमले निकै दबाबका बाबजुद मंगलबार च्याम्पियन्स लिगको प्रतिस्पर्धामा योङ ब्वाइजलाई २–० ले हराएको थियो । यसअघि टोटेनहमका नयाँ प्रशिक्षक एन्टोनियो कोन्टे, बार्सिलोनाका लिजेन्ड जाभी र जर्मनीका पूर्वव्यवस्थापक जोचिम लोले पनि न्युकासलको प्रस्ताव अस्वीकार गरेको बताइएको छ ।इमरेको नेतृत्वमा गत सिजन भिलारियलले फाइनलमा म्यानचेस्टर युनाइटेडलाई पराजित गर्दै युरोपा लिग उपाधि जितेको थियो । भिल्लारियल पुग्नुअघि उनले १८ महिना आर्सनल सम्हालेका थिए । आर्सनलले उनलाई नोभेम्बर २०१९ मा बर्खास्त गरेको थियो । उनले सेभियामा सन् २०१३–१६ मा रहँदा लगातार तीनपल्ट युरोपा लिग जितेका थिए । त्यसपछि पेरिस सेन्ट जर्मेन पुगेका उनले त्यहाँ लिग वान र फ्रेन्च कप (२ पल्ट) को उपाधि हात पारेका थिए ।यो सिजनको ला लिगामा भिल्लारियल ११ खेलमा २ जितमात्रै निकालेर १३ औं स्थानमा छ । तर, योङ ब्वाइजमाथिको जितले च्याम्पियन्स लिगको समूह ‘एफ’ को शीर्षस्थानमा रहेको म्यानचेस्टर युनाइटेडसँग अंक बराबरी गरेपछि उसलाई उत्साहित बनाउने अपेक्षा गरिएको छ । योसँगै भिल्लारियलले अन्तिम १६ मा पुग्ने सम्भावना बलियो बनाएको छ ।