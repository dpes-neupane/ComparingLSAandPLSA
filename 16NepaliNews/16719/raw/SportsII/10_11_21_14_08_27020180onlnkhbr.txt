
१३ असोज, काठमाडौं । एभरेष्ट प्रिमियर लिगमा (ईपीएल) वर्षाका कारण स्थगित भएका तीन खेल नयाँ मितिमा हुने भएको छ । आयोजक ईपीएल प्रालिले बुधबार नयाँ खेलतालिका प्रकाशित गरी यसअघि स्थगित भएका खेललाई पनि समावेश गरेको छ ।
वर्षाका कारण मैदान भिजेकोले सोमबार तय भएको काठमाडौं किंग्स ११ र विराटनगर वारियर्स तथा भैरहवा ग्लाडिएटर्स र चितवन राइनोज बीद्बको खेल स्थगित भएको थियो ।
यस्तै मंगलबार पनि काठमाडौं र पोखरा राइनोजबीच तय भएको खेल मैदान खेल्न लायक नभएकोले स्थगित भएको थियो ।
अब यो तीनवटै खेल लिग चरणको अन्तिम दुई दिनमा खेलाइनेछ । नयाँ खेलतालिका अनुसार काठमाडौं र विराटनगरबीचको खेल आगामी आइतबार अर्थात असोज १७ गते हुनेछ । यस्तै चितवन र भैरहवा तथा काठमाडौं र पोखराबीचको खेल असोज १८ गते सोमबार हुनेछ ।
लिग चरणको सबै खेल सकिएपछि एक दिन विदा राखिएको छ । त्यसपछि लगातार चार दिन प्लेअफ चरणका खेलहरु हुनेछ । फाइनल खेल असोज २३ गते नै हुनेछ । फाइनल अघि रिजर्भ डे भने राखिएको छैन ।
यसअघि लिग चरणका खेललगत्तै प्लेअफ खेलहरु राखिएको थियो भने फाइनल अघि रिजर्भ डे राखिएको थियो । तर अब नयाँ तालिका आएपछि फाइनलअघि रिजर्भ डे छैन ।
हेर्नुहोस् तालिका

