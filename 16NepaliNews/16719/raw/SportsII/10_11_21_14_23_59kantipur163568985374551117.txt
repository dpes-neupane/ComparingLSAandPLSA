विराटनगर — धनकुटाको राजारानी फुटबल क्लब मोरङको चौथो बेलबारी गोल्डकप फुटबल प्रतियोगिताको सेमिफाइनल प्रवेश गरेको छ । आइतबार भएको अन्तिम क्वाटरफाइनल खेलमा धनकुटाले आयोजक डाँगीहाट युथ क्लबको चुनौती २–१ गोलले पन्छाउँदै अन्तिम चारको यात्रा तय गरेको हो ।धनकुटाका बुद्ध चेम्जोङ, कर्ण लिम्बु र योगेश गुरुङसहित तीनजना नाइजरियन खेलाडी मैदानमा उत्रिएका थिए । १० औं मिनेटमा विदेशी खेलाडी ग्लोरीले गोल गर्दै धनकुटालाई अग्रता दिलाए । उनले कर्ण लिम्बुको पासलाई सदुपयोग गर्दै टिमका लागि खाता खोलेका थिए ।खेलको ३१ औं मिनेटमा आयोजकका सन्तोष न्यौपानेले गोल गर्दै खेललाई बराबरीमा ल्याए । उनले मैदानको मध्यभागबाट बललाई एक्लै विपक्ष डि एरियामा पुर्‍याएर डिफेन्सलाई वीट गर्दै उत्कृष्ट गोल गर्दै टिमलाई खेलमा फर्काए । अतिरिक्त समयको दोस्रो मिनेटमा धनकुटाका लागि योगेश गुरुङले निर्णायक गोल गरे । उनले मैदानको मध्यभागबाट बललाई बढाउँदै वान भर्सेस वानमा उत्कृष्ट गोल गरे । विजयी टिमका बुद्ध जेम्जुङ म्यान अफ द म्याच बन्दै ५ हजार ५ सय रुपैयाँ प्राप्त गरे ।सोमबार हिमालयन शेर्पा क्लब काठमाडौ र रोलिङ फुटबल क्लब झापाबीच पहिलो सेमिफाइनल खेल हुने छ ।