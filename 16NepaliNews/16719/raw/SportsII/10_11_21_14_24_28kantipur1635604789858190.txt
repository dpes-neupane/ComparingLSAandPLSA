नेपालगन्ज — बाँकेमा पहिलोपटक भइरहेको पालिकास्तरीय महिला भलिबल प्रतियोगितामा शनिबारको खेलपछि कोहलपुर नगरपालिका, नेपालगन्ज उपमहानगर, बैजनाथ र राप्तीसोनारी गाउँपालिका सेमिफाइनलमा पुगेका छन् ।बैजनाथ गाउँपालिकाले जानकी गाउँपालिकाविरुद्ध २५–७, २५–१२ को सोझो सेटमा हरायो । कोहलपुरले डुडुवालाई २५–९, २५–१२ ले हरायो । राप्तीसोनारी र खजुराबीचको खेलमा २५–१६, २५–१० ले राप्तीसोनारी विजयी भयो । बैजनाथविरुद्ध नेपालगन्जले २५–१९, २५–१८ को नतिजा निकाल्यो । कोहलपुरले अर्को खेलमा खजुरालाई २५–११, २५–६ ले हराएको थियो । नरैनापुरले जानकीविरुद्ध २५–२३, २३–२५, २५–१२ को कठिन जित प्राप्त गरेको छ । राप्तीसोनारीले डुडुवामाथि २५–८, २५–१३ को जित निकाल्यो । दिनको अन्तिम खेलमा नेपालगन्जले नरैनापुरलाई २५–१२, २५–११ को सोझो सेटमा पराजित गर्‍यो ।जिल्ला खेलकुद विकास समिति बाँकेले खजुरा–२ स्थित शुक्र स्टेडियममा यो प्रतियोगिता आयोजना गरेको हो । जिल्लामा महिला भलिबल खेलाडी उत्पादन गर्ने उद्देश्यले प्रतियोगिता गरिएको आयोजकले जनाएको छ ।