काठमाडौँ — पाकिस्तानी भेट्रान स्टार शाहिद अफ्रिदीले आफ्नो परम्परालाई निरन्तरता दिँदै शनिबार सुरु हुने बजाज पल्सर एभरेस्ट प्रिमियर लिग (ईपीएल) मा १० नम्बर जर्सी नै लगाउने भएका छन् ।अफ्रिदीले पाकिस्तानबाट खेल्दा प्रायः १० नम्बर जर्सी नै लगाउने गरेका थिए । ईपीएलमा पनि त्यसलाई निरन्तरता दिने भएका छन् । विस्फोटक ब्याटिङ र बलिङका लागि प्रख्यात अफ्रिदीले ईपीएलमा दुई खेलमात्र खेल्नेछन् । पहिलो खेलमा उनको टोली काठमाडौं किंग्स इलेभेनले शनिबार साविक विजेता ललितपुर प्याट्रियट्सविरुद्ध खेल्दै छ । त्यसपछि सोमबार अफ्रिदी विराटनगर वारियर्सविरुद्ध उत्रनेछन् । तस्बिरहरू : अंगद ढकाल/कान्तिपुर‘इमान्दार भएर भन्दा अन्तिम दुई दिन मैले नेपालमा आएर निकै रमाइलो अनुभूति गरिरहेको छु । मैले दुई खेलमात्र खेल्ने छु, यही क्रममा नेपाल र पाकिस्तानको सम्बन्ध अझ दरिलो बनाउने प्रयास गर्नेछु,’ काठमाडौं किंग्सको टिम सार्वजनिक कार्यक्रममा उनले दुई खेलमात्र खेल्नुको कारणबारे भने, ‘म निकै व्यस्त छु, ५ दिनअघिमात्र अमेरिकामा थिएँ । अर्को सिजन पूरा खेल्ने आशा लिएको छु ।’ उनले काठमाडौं किंग्सका कप्तान सन्दीप लामिछानेलाई बाँकी खेलहरूका लागि शुभकामना पनि दिए । अफ्रिदीले जस्तै सन्दीपले पनि आफ्नो २५ नम्बर जर्सीलाई यथावत् दिनेछन् । काठमाडौं किंग्सका अन्य खेलाडीमा सुवास खकुरेल, अमित श्रेष्ठ, राजु रिजाल, शेर मल्ल, सिद्धान्त लोहनी, सम्साद शेख, दीपेन्द्र राउत, जितेन्द्र मुखिया, आकाश चन्द, अमरसिंह राउटेला र गुलशन झा छन् । अफ्रिदीबाहेक टोलीका अन्य विदेशी खेलाडीमा जिम्बावेका रायन ब्रुल, अफगानिस्तानका रहमनुल्लाह गुर्बाज र सिंगापुरका जन प्रकाश छन् । टोली प्रशिक्षकमा कलाम अली र सहायक प्रशिक्षकमा विजय धिताल छन् । काठमाडौं महानगरपालिकाका मेयर विद्यासुन्दर शाक्यले काठमाडौंको टोलीलाई जितको शुभकामना दिए । रमेशक्रपको सहायक कम्पनी टेली होल्डिङ्सको पूर्ण स्मामित्वमा रहेको छ काठमाडौं किंग्स । टेली होल्डिङ्सका निर्देशक रोहित गुप्ता र काठमाडौं किंग्सका सहमालिक सञ्जय अग्रवालले टोलीबाट नतिजाको हिसाबमा ठूलो अपेक्षा राखिएको जनाए ।