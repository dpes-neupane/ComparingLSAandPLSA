लेस्टर — गोलरक्षक आरोन राम्सडेलको उच्चस्तरीय प्रदर्शनको मद्दतमा शनिबार आर्सनलले लेस्टरलाई उसकै मैदानमा २–० गोलले पराजित गरेको छ । उच्च लयमा देखिएको आर्सनल यो जितपछि इंग्लिस प्रिमियर लिगमा चौथो स्थानको वेस्टह्यामसँग अंक बराबरी गरेको छ ।ग्याब्रियल र इमिली स्मिथको गोल मद्दतमा पाहुना टोलीले पहिलो हाफमा सहज अग्रता बनाएको थियो । किङ पावर रंगशालामा आरोनको केही उच्चस्तरीय बचाउका कारण लेस्टर खेलमा फर्कन असफल रह्यो । मिकेल आर्टेटा निर्देशित टोली आर्सनलले सबै प्रतियोगितामा गरी आफ्नो अविजित यात्रा नवौं खेलसम्म पुर्‍याएको छ । समान १७ अंक भए पटि वेस्टह्यामसँग पछि परेको आर्सनल पाँचौं स्थानमा छ । ३ अंक पछि परेको लेस्टर दसौं स्थानमा छ ।स्पेनिस प्रशिक्षकले आफ्नो गतिशील टोलीको प्रशंसा गरे । तर, राम्सडेलप्रति टिमको निर्भरता हेर्दा सुधार आवश्यक देखिएको उनको बुझाइ छ । बीटी स्पोटर््ससँग आर्टेटाले भने, ‘हामीलाई कठिन भएको थियो । तर दोस्रो हाफमा खेललाई निकै राम्रोसँग व्यवस्थापन गर्न खेलाडी सक्षम रहे । कुनै क्षण हामीले आफ्नो सन्तुलन बिगारिइसकेका थियौं । तर अन्तिम २० मिनेट हामीले उत्कृष्ट खेल्यौं । हामीले अझै केही गर्न सकेका छैनौं । केही खेल अझै जित्नु छ र टिममा पनि सुधार गर्नु छ ।’ब्रेन्डन रोजर्सले पहिलो हाफमा आफ्नो टोलीको निष्क्रियता र रेफ्रीको निर्णयप्रति असन्तुष्टि जनाए । पहिलो हाफको खेलमा भने उनको सन्तुष्टि थियो । ‘पहिलो गोलप्रति म रेफ्रीको निर्णयमा निरास छु । त्यहाँ फाउल थियो तर रेफ्रीले खेल रोकेनन्,’ उनले भने, ‘हामी अझै राम्रो हुन सक्थ्यौं । दुई सामान्य गोल खाएपछि हामी खेलमा फर्कन सकेनौं । सायद आफ्नै कमजोरीको मूल्य चुकायौं ।’पीएसजीको पुनरागमननेयमरको पासमा एन्जेल डी मारियाले ८८ औं मिनेटमा निर्णायक गोल गरेपछि पेरिस सेन्ट जर्मेन (पीएसजी) ले फ्रेन्च लिग वानमा फेरि एकपल्ट पुनरागमन जित पाएको छ । पीएसजीले साबिक विजेता लिलेमाथि २–१ गोलको जित रचेको हो । पीएसजीको घरेलु मैदानमा लिलेले जोनाथन डेभिडको गोलमार्फत पहिलो हाफमा अग्रता बनाएको थियो । केलियन एमबाप्पेलाई नखेलाइएको र लियोनल मेसीलाई पहिलो हाफमै सब्स्टिच्युट गरिएको खेलमा कप्तान मार्किन्होजले ७४ औं मिनेटमा बराबरी गोल फर्काएका थिए । यो गोलमा डी मारियाले पास उपलब्ध गराएका थिए ।जितले पीएसजीलाई लिग वानको शीर्षस्थानमा १० अंकको अग्रता दिलाएको छ । दोस्रो स्थानमा लेन्स छ । टोलीले एक खेल कम खेलेको छ । पीएसजीले फ्रेन्च लिगमा चौथोपल्ट पछि परेको स्थितिबाट पुनरागमन गरेको हो । जुनियरको दुई गोलस्पेनिस लिगमा शनिबार इल्चेमाथि दुई गोल गरेको रियल म्याड्रिडका भिनिसियस जुनियर । तस्बिर : एएफपीसानदार सिजन सुरुआत गरेका रियल म्याड्रिडका भिनिसियस जुनियरले आफ्नो उच्च लय शनिबार पनि कायमै राखे । ला लिगामा इल्चेमाथिको २–१ को जितमा उनले २ गोल गरे । फलस्वरुप म्याड्रिडले आराममा रहेका करिम बेन्जेमाको अभाव महसुस गर्नुपरेन ।जुनियरले पहिलो हाफमै रियललाई अग्रता दिलाएका थिए । २२ औं मिनेटमा गोल गर्दा उनले मारियानो डियाजको पास उपयोग गरे । ६३ औं मिनेटमा घरेलु टोली इल्चेका राउल गुटी दोस्रो पहेँलो कार्ड पाउँदै बाहिरिएको १० मिनेटपछि उनले अर्को गोल थपेका हुन् । खेलको अन्त्यतिर म्याड्रिड आफ्नै कारणले अप्ठेरोमा परेको थियो । कासेमिरोको कमजोरीको फाइदा उठाउँदै पेरे मिल्लाले एक गोल फर्काए । तर इल्चे खेलमा फर्कन सकेन । टोलीलाई कम्तीमा १ अंक लिने अवसर थियो तर सम्भव भएन ।जितपछि म्याड्रिडको ११ खेलबाट २४ अंक भएको छ । समान खेलबाट रियल सोसिडाडको पनि २४ अंक नै छ ।