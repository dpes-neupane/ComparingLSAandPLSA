पोखरा — उदाउँदा युवा खेलाडीको टिम राइजिङ क्लब ‘ए’ डिभिजन राष्ट्रिय फुटसल लिग खेल्न धरानबाट पोखरा आइपुगेको छ । असोज २ देखि २२ सम्म पोखरा रंगशालाको कभर्डहलमा हुने लिगका लागि क्लबले मंगलबारदेखि खेलस्थलमै अभ्यास थालेको छ । प्रदेश १ मा भएको छनोट खेलमा उपविजेता हुँदै ‘ए’ डिभिजन क्लबमा दरिएको राइजिङमा सबै खेलाडी २३ वर्षमुनिका छन् । यिनै युवा खेलाडीको भरमा क्लबले पोखरामा प्रतिस्पर्धा गर्दै छ । टिममा १४ नियमित र ३ वैकल्पिक खेलाडी हुनुपर्ने भए पनि क्लबले १३ जनामात्रै ल्याएको छ । टिमका प्रशिक्षक युवेन्द्र गुरुङ बुधबार पोखरा आएका छन् । व्यवस्थापक रवि राई असोज १ मा पोखरा आइपुग्ने छन् । हाल सहायक प्रशिक्षक हेमन्त थापा मगरले टिम सम्हालेका छन् । २०७० मा धरानकै स्थानीय युवाको सक्रियतामा स्थापित राइजिङ क्लब विभिन्न फुटबल गतिविधिमा सक्रिय रहँदै आएको छ । पूर्वमा हुने फुटबल प्रतियोगिताहरूमा सक्रिय सहभागिता जनाउने यो क्लबले धरानकै स्थानीय खेलाडी समेटेर फुटसल टिम बनायो । लिगका लागि छनोट खेलमा प्रदेशका अन्य ९ टिमसँग भिड्यो । फुटसल फाइभसँग पराजित भएर उपविजेता बन्दै प्रदेश १ बाट लिगमा सहभागी हुने २ टिममध्येमा पर्‍यो । क्लबको नामजस्तै धरानमा फुटसल संस्कृति उदाउँदो अवस्थामा छ । चार वर्षअघि मात्रै धरानमा फुटसल भित्रिएको हो । धरान बजारमा हाल तीन फुटसल सञ्चालनमा छन् । केही बन्ने क्रममा छन् । प्रदेश १ का विराटनगर, दमक, इटहरीलगायत मुख्य सहरमा फुटसल छन् । प्रदेश १ मै फुटसलको ‘क्रेज’ बढ्दो छ । फुटबलका लागि मैदान अभाव हुने भएकाले पनि फुटसलमा आकर्षण बढेको राइजिङका सहायक प्रशिक्षक थापा मगर बताउँछन् । ‘हाम्रोतिर फुटसल भर्खरै स्थापित हुँदै छ,’ उनले भने, ‘विस्तारै व्यावसायिक हुने र विस्तार हुनेक्रममा छ ।’ फुटसलको गतिविधि बढ्दै गएको उनको अनुभव छ । राइजिङलाई धरानको बिग फुट फुटसल, मितेरी फुटसलको साथ छ । छनोट पछि झन्डै डेढ महिना यिनै फुटसलमा टिमले अभ्यास गर्‍यो । लकडाउनले गर्दा बीचबीचमा अभ्यास छुट्न पुग्यो । धरानमा टर्फमै अभ्यास गरेको टिमले काठमाडौंमा एक दिन म्याटमा म्याच खेल्यो । त्यसपछि पोखरा आएर नै अभ्यास थालेको हो । ‘टर्फभन्दा म्याटमा केही अप्ठेरो हुँदोरहेछ,’ उनले भने, ‘खेलाडीलाई बानी परोस् र यहाँको वातावरणसँग घुलमिल पनि होस् भनेर केही दिनअगाडि आयौं ।’ टिममा सातदोबाटो र ब्याइज युनियनबाट खेलेका फुटबलर छन् । केही यसअघि पोखरा आएर खेलिसकेका फुटबलर छन् । धरानबाट आए पनि पोखरासँग परिचित भएकाले खेल प्रदर्शनमा कुनै असर नपर्ने टिमको ठम्याइ छ । खेलाडीबीचको ‘टिमवर्क’ नै आफ्नो बलियो पक्ष भएको सहायक प्रशिक्षक बताउँछन् । पोखरा आउने सबैको इच्छा हुने र यहाँको वातावरण पनि राम्रो हुने भएकाले बसाइ पनि राम्रो हुने उनले ठानेका छन् । सचिन श्रेष्ठको कप्तानी रहेको टिममा सुदीप गुरुङ, रिवास मास्के, विशन श्रेष्ठ, मिलन लिम्बु आशालाग्दा खेलाडी हुन् । क्लबसँग अरू टिमको खेलकौशलबारे कमै जानकारी छ । सबै टिम उत्तिकै प्रतिस्पर्धी रहेको क्लबको बुझाइ छ । अन्य टिमजस्तै राइजिङको पनि उपाधि जित्ने नै लक्ष्य छ । यद्यपि अन्तिम ४ मा समेटिन पाउँदा पोखरासम्मको यात्राले सार्थकता पाउने टिमको अपेक्षा छ । एक नियमित खेलाडी र ती वैकल्पिक खेलाडीबिनै मैदानमा उत्रने तयारी गरेको यो टिमलाई सोचेजस्तो सहज भने हुने छैन । ‘हाम्रो फरवार्डलाइन राम्रो छ,’ सहायक प्रशिक्षक थापामगर थप्छन्, ‘लिगका लागि राम्रै तयारी छ । मैदानमा राम्रो फुटसल खेल्ने हो । एकताबद्ध भएर खेल्छौं ।’ टिमका मुख्य प्रशिक्षक युवेन्द्र गुरुङ विराटचोक भेट्रान फुटबलका अध्यक्ष हुन् । उनैको निर्देशनअनुसार रणनीति तयार गर्ने टिमको तयारी छ । टिमलाई व्यवस्थित बनाउन व्यवस्थापक रवि राई पनि उत्तिकै खटिएका छन् । धरानकै गोकुलम रिसोर्टले प्रायोजन गर्दा टिमलाई आर्थिक हिसाबले राहत मिलेको छ । भिन्टेज, बराह ज्वेलर्सलगायत व्यावसायिक समूहले पनि टिमलाई साथ दिएका छन् ।एन्फाको आयोजना र टर्नपाइक इभेन्टको व्यवस्थापनमा हुने लिगका सम्पूर्ण खेलको कान्तिपुर टेलिभिजन र ईकान्तिपुर डटकमबाट प्रत्यक्ष प्रसारण हुनेछ ।प्रतियोगितामा सहभागी हुने १० टिममध्ये २ टिम पोखराकै छन् । प्रदेश १ को राइजिङ क्लब र वाग्मतीको ढुकु फुटसल पोखरा आइसकेका छन् । अन्य टिम असोज १ अगावै पोखरा आइपुग्ने छन् । राइजिङ टिम : सचिन श्रेष्ठ (कप्तान), मिलन लिम्बु, रिवस मास्के, दोर्जे तामाङ, बिकु तामाङ, अनिश भुजेल, सुदीप गुरुङ, भिषण श्रेष्ठ, सुशान्त राई, विवेक राई, कृष्ण राई, नगेन राई, केशव लिम्बु । रवि राई (व्यवस्थापक), युवेन्द्र गुरुङ (प्रशिक्षक), हेमन्त थापा मगर (सहायक प्रशिक्षक) ।