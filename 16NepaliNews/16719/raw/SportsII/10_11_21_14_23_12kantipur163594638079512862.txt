विराटनगर — हिमालयन शेर्पा क्लव काठमाडौंले यस सिजनको बेलबारी गोल्डकपको पहिलो उपाधि हात पारेको छ । बुधबार सशस्त्र प्रहरीको टिम एपिएफलाई ३–१ गोलले हराउँदै चौथो बेलबारी गोल्डकपको उपाधि जितेको हो ।जितसँगै हिमालयनले ५ लाख नगदा पुरस्कार पाउँदा एपिएफले अढाई लाखमा चित्त बुझायो । विजयी टिमका लागि एन्जल गुरुङले खेलको चौथो मिनेटमा गोल गर्दै टिमलाई अग्रता दिलाएका थिए । त्यसपछि ४३ औं मिनेटमा एपिएफका रवि थिङले गोल गर्दै खेललाई बराबरीमा ल्याए ।दोस्रो हाफमा आक्रामक खेल पस्केको हिमालयनका लागि खेलको ७१ औं मिनेटमा मुतुम्वाले र ८८ औं मिनेटमा सुरेश कुमालले गोल गर्दै टिमको जित निश्चित गरेका हुन् । खेलमा विजयी टिमका सञ्जीत राई म्यान अफ द म्याच भए ।प्रतियोगितामा हिमालयन शेर्पाका विश्वास श्रेष्ठ सर्वोत्कृष्ट, किशोर गिरी उत्कृष्ट गोलकिपर, मुतुम्वा उत्कृष्ट फरर्वाड र एपिएफका आशीष लामा हाइस्कोरर हुँदै सम्मानित भए । प्रतियोगितामा आयोजक डाँगीहाट यूथ क्लवका रोहन कार्की उदयीमान खेलाडी घाोषित भए ।