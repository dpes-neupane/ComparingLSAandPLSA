काठमाडौँ — भक्तपुर जिल्ला रग्बी टिमले फाइनलमा नुवाकोटलाई १७–५ ले हराउँदै आइतबार प्रदेशस्तरीय प्रतियोगिता ‘वाग्मती सेभेन्स’ को उपाधि जितेको छ ।मध्यपुर थिमिस्थित मैदानमा आयोजित रग्बी सेभेन्सको उपाधि होडमा भक्तपुरले तीन ट्राई (हरेक ट्राईमा ५ अंक) र एक कन्भर्जन (एक कन्भर्जनमा २ अंक) गर्दै उपाधि कब्जा गरेको हो । घरेलु मैदानमा भक्तपुर हाबी भएको प्रतिस्पर्धामा नुवाकोट भने एक ट्राईमै सीमित भयो । वाग्मती प्रदेशका सात जिल्ला सहभागी पुरुषतर्फको उपाधिसँगै भक्तपुरले १५ हजार र नुवाकोटले १० हजार रुपैयाँ पाए ।भक्तपुरले नुवाकोटविरुद्ध समूह चरणमा पनि पाँच ट्राई र एक कन्भर्जन गर्दै २२–० को एकतर्फी जित पायो । टोलीले समूहमा शीर्षस्थान हात पारेको थियो । त्यसपछि सेमिफाइनलमा भक्तपुरले काभ्रेलाई ७–० र नुवाकोटले चितवनलाई १०–० ले हराएर फाइनल तय गरेका थिए ।महिलातर्फ मकवानपुरले काठमाडौंमाथि ५–० को जित रच्दै ट्रफी हात पार्‍यो । फाइनलमा एक ट्राई मकवानपुरलाई उपाधि जित्न पर्याप्त रह्यो । तीन टिम सहभागी स्पर्धाको राउन्ड रोबिन लिगको भेटमा पनि मकवानपुरले पूर्वविजेता काठमाडौंविरुद्ध ५–५ को बराबरी खेलेको थियो ।नेपाल रग्बी संघद्वारा आयोजित प्रतियोगितामा महिलातर्फ मकवानपुरकी सन्जिता बोम्जन र पुरुषतर्फ भक्तपुरका सविन महत उत्कृष्ट खेलाडी चुनिए ।