काठमाडौँ — डेढ वर्षपछि आईसीसी विश्वकप लिग २ को शृंखलाका लागि आमनेसामने हुँदा नेपाल, अमेरिका र ओमानको टोलीमा खासै भिन्नता छैन । लिग २ को अंक तालिका हेर्ने हो भने यो ठोकुवाका साथ भन्न सकिन्छ । लिग २ को पछिल्लो शृंखला २०२० को फेब्रुअरीमा काठमाडौंमा सुरु हुनुअघि अमेरिका र ओमान शीर्ष दुई टोली थिए । त्यसयता पहिलो पटक लिग २ का शृंखला आयोजना हुँदै छ र यही दुई टोली नै शीर्षस्थानमा छन् । खालि यति हो अहिले ओमान पहिलो र अमेरिका दोस्रो स्थानमा छन् । काठमाडौंको पछिल्लो शृंखलामा ओमानले सबै खेल जितेको थियो भने अमेरिकाले सबै चार खेल हारेपछि अंक तालिकाको समीकरण केही परिवर्तन भएको थियो । लिग २ विश्वकप छनोटका आधार हुन्, जहाँ एक टोलीले ९ शृंखलासहित ३६ खेल खेल्ने छन् । शीर्ष तीन राष्ट्र २०२३ को जुलाईमा जिम्बावेमा हुने विश्वकप छनोटमा पुग्नेछन् । नेपालले यो एक साता लिग २ का यही शीर्षस्थ टोलीसँग ओमानको मस्कटमा चार खेल खेल्नेछ । सहभागी सात टोलीमा छैटौं स्थानमा रहेको नेपालले सोमबार अमेरिकासँग पहिलो खेल खेल्दै छ । नेपालको टोलीमा ब्याट्सम्यान दीपेन्द्रसिंह ऐरी हुने छैनन् । ओमान पुगेलगत्तै एङ्कलमा चोट बोकेका उनले लिग २ को यस शृंखला गुमाउने आइतबार निश्चित भएको हो । नेपालले लिग २ को तयारी क्रममा लिएको पपुवा न्युगिनी (पीएनजी) सँगको दुई एकदिवसीय अन्तर्राष्ट्रिय खेलमा दीपेन्द्र नभएको अवस्थामा रोहित पौडेलले चौथो नम्बरमा खेल्दै उच्च प्रदर्शन गरेका थिए । त्यही आधारमा अमेरिकाविरुद्ध तेस्रो नम्बरका कप्तान ज्ञानेन्द्र मल्लपछि उनले ब्याटिङ गर्ने निश्चित जस्तै देखिन्छ । उनले पहिलो दुई खेलमा क्रमश ४१ र ८६ रन बनाएका थिए । वैशाखमा नेदरल्यान्ड्स र मलेसिया सम्मिलित त्रिदेशीय ट्वान्टी–२० कपमा डेब्यु गर्दै सानदार प्रदर्शन गरेका ओपनिङ ब्याटिङ जोडी कुशल भुर्तेल र आसिफ शेखले पीएनजीसँगको पहिलो खेलमा राम्रो सुरुआत दिलाए पनि पीएनजीसँगको दोस्रो खेलमा समान ३ रनमै आउट भएका थिए । कुशल र आसिफबाट राम्रो सुरुआत पाएमा नेपालको मध्यपंक्ति मजबुत बन्न सक्छ । तर पहिलो खेलमा यी दुईले ११ ओभरभित्र ४६ रन बनाए पनि नेपाल ८२–७ को स्थितिमा पुगेको थियो । पीएनजीसँगको पहिलो खेलमा सात ब्याट्सम्यान लिएर खेलेको नेपालले दोस्रो खेलमा ५ बलरलाई ओरालेको थियो । पहिलो खेलको संरचनाअनुरूप खेलमा मध्यपंक्तिमा आरिफ शेख, कुशल मल्ल, शरद भेषावकर दुईले मात्र खेल्न पाउन सक्छन् । दोस्रो खेलमा जस्तो पाँच बलर खेलाएमा यी तीनमध्ये दुई बाहिरिनेछन् । सन्दीप लामिछानेको बलिङ नेपालका लागि प्रमुख हतियार हुन सक्छ । उनले पीएनजीसँगको दुई खेलमा १० विकेट लिएका थिए । सन्दीपले दोस्रो खेलमा ११ रन खर्चेर ६ विकेट लिएको प्रदर्शन नेपाली खेलाडीकै उत्कृष्ट थियो । पछिल्लो तीन एकदिवसीय अन्तर्राष्ट्रिय खेलमा १६ विकेट लिएका उनीसँगैं तीव्र गतिका बलरद्वय सोमपाल कामी र विक्रम सोब पनि राम्रो लयमा देखिएका छन् । करण केसी दोस्रो खेलमा ब्याटबाट चम्किए पनि लिग २ मा बलिङ अलराउन्डरमै केन्द्रित हुनेछन् । नेपाल जस्तै अमेरिकाले पनि ओमानमा पीएनजीसँग दुई खेल खेल्दै दुवैमा जित हात पारेको थियो । दोस्रो खेलमा जशकरण मल्होत्राले एकै ओभरमा ६ छक्का प्रहार गर्दै एक्लै अविजित १ सय ७३ रन बनाएका थिए । २०१९ यता उनी पहिलो पटक अमेरिकाको टोलीबाट खेलिरहेका छन् । नेपालले अमेरिकापछि मंगलबार ओमानसँग खेल्नेछ । नयाँ स्वरूपमा अमेरिका२०२० को फेब्रुअरीमा काठमाडौं आएर लिग २ को खेल खेलेयता अमेरिकाको टोलीमा धेरै परिवर्तन भइसकेको छ । न्युजिल्यान्डका जिम्मी पेनेटको स्थानमा भारतका जे अरुण कुमार अमेरिकाको प्रशिक्षक बनिसकेका छन् । काठमाडौं आएको टोलीबाट जेभियर मार्सल, अक्षय होमराज र तिमिल पटेललाई हटाइएको छ । उनीहरूको स्थानमा गजानन्द सिंह, अभिषेक पराडकर, सुशान्त मोदानी र डोमिनिक रिखीलाई समावेश गरिएको छ । वेस्ट इन्डिजको यू–१९ टोलीबाट खेलिसकेका ३३ वर्षे सिंह विगतमा गुयाना अमाजोन वारियर्सबाट क्यारेबियन प्रिमियर लिगमा सहभागी थिए । उनले पीएनजीविरुद्ध खेल्दै अघिल्लो साता अमेरिकाबाट एकदिवसीय अन्तर्राष्ट्रियमा ‘डेब्यु’ गरेका थिए । पहिलो खेलमा ९ रन बनाएका उनलाई दोस्रो खेलमा खेलाइएको थिएन । पराडकर मध्यमगतिका बलर हुन् भने मोदानी र रिखी ब्याट्सम्यान हुन् । नेपालसँग २०२० मा कीर्तिपुरमा ३५ रनमा आउट भएपछि अमेरिकाको परिवर्तन स्वाभाविक नै देखिएको छ । बलियो ओमानओमान अहिले एसोसिएट क्रिकेटमा बलियो शक्तिका रूपमा देखिएको छ । यसको पुष्टि लिग २ को अंक तालिका हेरे पुग्छ । ओमान १० खेलमा १६ अंकसहित शीर्षस्थानमा छ । ओमानले दुई खेल मात्र हारेको छ । घरेलु मैदानमा भएकाले ओमान सशक्त रूपमा प्रस्तुत हुने अनुमान गरिएको छ । ओमानले एकैसाथ दोहोरो तयारी गरिरहेको छ । अक्टोबर १८ बाट हुने ट्वान्टी–२० विश्वकप ओमान र यूएईले आयोजना गर्दै छन् । दोस्रो पटक ट्वान्टी–२० विश्वकप खेलिरहेको ओमान घरेलु मैदानमा उच्च प्रदर्शन गर्ने आशामा छ । विश्वकपसँगैं ओमानले लिग २ को पनि तयारी गरिरहेको छ । यी दुवै प्रतियोगिताका लागि ओमानले मुम्बईबाट टोली मगाएर अभ्यास खेल खेलेको थियो । अमोल मजुमदारको प्रशिक्षणमा रहेको मुम्बईको टोलीमा रणजी खेलाडीहरू पनि समावेश थिए । मुम्बई टोलीविरुद्ध नतिजा आफूअनुकूल निकाल्न नसके पनि ओमानको लिग २ र विश्वकपका लागि राम्रो तयारी भएको थियो । लिग २ र विश्वकप खेल्ने ओमानको टोलीमा खासै परिवर्तन छैनन् । २०१६ मा भारतमा भएको विश्व ट्वान्टी–२० बाट ओमानले डेब्यु गरेको थियो । २०२० मा नेपाल आई खेलेको टोलीबाट ओमानको टोलीमा बादलसिंहबाहेक अन्य यथावत् रहेका छन् । कीर्तिपुरमा ४ खेल खेल्ने क्रममा अकिब इल्यासले २ र कप्तान जिसन मक्सुदले एक शतक बनाएका थिए । इल्यास बढुवा भएर उपकप्तान बनेका छन् । 