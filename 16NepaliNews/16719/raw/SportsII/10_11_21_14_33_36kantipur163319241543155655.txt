काठमाडौँ — त्रिभुवन आर्मी क्लब र न्यु डायमन्ड क्लबले शनिबार एनभिए महिला/पुरुष क्लब च्याम्पियनसिप भलिबलको उपाधि जितेका छन् । त्रिपुरेश्वरस्थित राखेप कभर्डहलमा पुरुष फाइनलमा आर्मीले साबिक विजेता टिपटप हेल्प नेपाललाई ३–१ सेटमा पराजित गर्दै उपाधि जित्यो ।आर्मीले पहिलो सेट २६–२४ ले आफ्नो पक्षमा पारेर खेलमा अग्रता लिएको थियो । त्यसलाई हेल्प नेपालले २५–१६ ले जितेर खेल बारबरी गर्‍यो । आर्मीले तेस्रो सेटमा सम्हालिँदै २५–१८ ले आफ्नो पक्षमा पारेपछि खेलमा अग्रता बनायो । निर्णायक बनेको चौथो सेट रोमाञ्चक बन्यो । संघर्षपूर्ण सेट ३३–३१ ले टुंग्याउँदै आर्मीले उपाधि जित्यो । पुलिसले एपीएफलाई २५–१७, २५–१८ र २५–१४ हराएर तेस्रो स्थान हात पार्‍यो ।महिलातर्फ साबिक विजेता विभागीय टोली एपीएफ क्लबलाई पराजित गर्दै न्यु डायमन्ड क्लबले ट्रफी उचालेको छ । डायमन्डले राष्ट्रिय खेलाडीको वर्चस्व रहेको एपीएफसँग सुरुआती सेट २४–२६ ले गुमायो । तर, त्यसपछि लय समातेको डायमन्डले लगातार तीन सेट जितेर खेल आफ्नो पक्षमा पार्‍यो । डायमन्डले २५–२१, २५–१७, २५–१५ ले सेट जितेको थियो । आर्मीले पुलिसलाई २५–१७, २५–२०, २५–१७ ले हराएर तेस्रो स्थान ओगट्यो ।महिला र पुरुष विजेताले समान ४ लाख, उपविजेताले २ र तेस्रो हुनेले एक लाख पुरस्कार पाएका थिए ।न्यु डायमण्डकी प्रतिभा माली र आर्मीका मानबहादुर श्रेष्ठ उत्कृष्ट खेलाडी चुनिए । उनीहरूले समान २५ हजार पाए ।सर्भरमा सेनाकी संगम महतो, डिफेन्डरमा डायमन्डकै सलिना महर्जन, सेटरमा डायमण्डकी अरुणा शाही, स्पाइकरमा आर्मीकी शान्ति थारु, ब्लकरमा एपीएफकी सरस्वती चौधरी र प्रशिक्षकमा डायमन्डका कुमार राई उत्कृष्ट भए । पुरुषतर्फ सर्भरमा आर्मीका दुर्गा खड्का, डिफेन्डरमा एपीएफका विनोद चन्द, सेटरमा पुलिसका इमबहादुर राना, स्पाइकरमा हेल्प नेपालका विनित कुमार, ब्लकरमा आर्मीका हरि अधिकारी उत्कृष्ट घोषित भए । सबैले जनही १० हजार प्राप्त गरे ।