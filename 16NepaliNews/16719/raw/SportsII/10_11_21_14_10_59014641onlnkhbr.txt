
१ असोज, काठमाडौं । साविक विजेता ललितपुर प्याट्रिओट्सले एभरेष्ट प्रिमियर लिग (ईपीएल) का लागि श्रीलंकाका अर्का खेलाडी भित्र्याएको छ । ललितपुरले श्रीलंकाली विकेटकिपर ब्याट्सम्यान सनदुन विराकोडीलाई चौथो संस्करणको ईपीएल टी–२० क्रिकेटका लागि अनुबन्ध गरेको हो ।
विराकोडीले श्रीलंकाका लागि ३ एकदिवसीय अन्तर्राष्ट्रिय खेलेका छन् । ललितपुरले यसअघि श्रीलंकाकै ओशाडा फर्नान्डोलाई अनुबन्ध गरिसकेको छ ।
दुई श्रीलंकाली खेलाडीसँगै ललितपुरले अफगानिस्तानका अलराउण्डर आजमतुल्लाह ओमरजाई र भुटानका ब्याट्सम्यान रानजुङ्ग मिक्यो दोर्जीलाई पनि अनुबन्ध गरेको छ । ललितपुरले इंग्ल्यान्डका एलेक्स ब्लेकलाई पनि अनुबन्ध गरेको थियो । तर कोभिड–१९ को कारण ट्रनभल रेस्ट्रिक्सनले गर्दा उनी नआउने भएका हुन् ।
ललितपुरले चार विदेशी खेलाडी मात्र आउने जनाएको छ । ईपीएलमा हरेक फ्रेन्चाइजले प्लेइङ सेटमै ४ विदेशी खेलाडी अनिवार्य खेलाउनुपर्ने नियम छ ।
ललितपुरका प्रशिक्षक राजु बस्न्यातले चार विदेशी खेलाडी अनुबन्ध भएपछि टिम सन्तुलित भएको बताएका छन् ।
नेपाली राष्ट्रिय टिमका कप्तान ज्ञानेन्द्र मल्लको कप्तानीमा रहेको ललितपुरमा राष्ट्रिय टिमका कुशल भुर्तेल, पवन सर्राफदेखि राष्ट्रिय टिमबाट खेलिसकेका ललित राजवंशी, सन्दीप जोरा, रसिद खान पनि छन् । यस्तै शंकर राना, सोनु तामाङ, योगेन्द्र सिंह कार्की, सूर्य तामाङ, विभत्सु थापा, नारायण जोशी र अरियो पौडेल छन् ।
चौथो संस्करणको ईपीएल असोज ९ देखि असोज २३ गतेसम्म टीयू अन्तर्राष्ट्रिय क्रिकेट मैदानमा हुनेछ । उद्घाटन खेलमा ललितपुरले काठमाडौं किङ्स–११ सँग प्रतिस्पर्धा गर्नेछ ।
