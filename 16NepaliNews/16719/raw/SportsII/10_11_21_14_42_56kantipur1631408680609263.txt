काठमाडौँ — एएफसी एसियन कप २०२२ छनोटको तयारीमा रहेको नेपाली राष्ट्रिय महिला फुटबल टिमले बंगलादेशविरुद्धको दोस्रो मैत्रीपूर्ण खेलमा आइतबार प्रतिस्पर्धा गर्दै छ ।अन्तर्राष्ट्रिय प्रतियोगिता आयोजना गर्ने देशकै मुख्यथलो ‘दशरथ रंगशाला’ मा पहिलोपल्ट उत्रिँदा महिला टिमले बिहीबार बंगलादेशमाथि २–१ को संघर्षपूर्ण जित हात पारेको थियो । सिनियर टिममा पहिलोपल्ट अवसर पाएका सविता राना र प्रीति राईले पहिलो हाफमा गोल गरेपछि नेपालले बंगलादेशविरुद्ध छैटौं जित हात पारेको थियो । खेलको अन्त्यतिर पाहुना टिमको चर्को दबाब झेलेको नेपालले बंगलादेशविरुद्ध सातमध्ये एक खेल बराबरी गरेको थियो । त्यसैले घरेलु टोली दोस्रो खेलमा पनि अपराजित यात्रा कायमै राख्दै जित हात पार्ने अभियानमा छ ।प्रशिक्षक ग्यारी फिलिप्सले पहिलो खेल राम्रै भए पनि उच्चस्तरको नभएको प्रतिक्रिया दिँदै आइतबार सुधारिएको प्रदर्शन गर्ने वाचा गरेका थिए । उनले पहिलो खेलमा फरवार्डद्वय सविता र प्रीतिलाई पहिलो रोजाइमै ‘डेब्यु’ दिएका थिए भने दोस्रो हाफमा डिफेन्डर सिर्जना सिंह र फरवार्ड रश्मीकुमारी घिसिङलाई पनि ‘पहिलो क्याप’ दिलाएका थिए । फिलिप्सले दोस्रो खेलमा थप खेलाडीलाई डेब्यु अवसर दिन सक्छन् । २३ सदस्यीय टिममा डिफेन्स निशा थोकर र विमला बिक, फरवार्ड रजनी थोकर र तेस्रो रोजाइकी गोलकिपर उषा नाथले डेब्यु गर्न बाँकी छ । अनुभवी डिफेन्डर पुनम जर्घामगरको मुटुमा समस्या देखिएका कारण मैदानमा उत्रने छैनन् ।सन् २०१४ यता नेपाली टिम अग्रपंक्तिका भरपर्दा खेलाडी सावित्रा भण्डारीबिना खेलिरहेको छ । घुँडाको शल्यक्रियापछि दोहामा उपचार गराइरहेकी उनको अभाव पहिलो खेलमा मैदानमा प्रस्टै देखियो । उनीबिना फिफा वरीयतामा ३६ स्थानमुनिको प्रतिद्वन्द्वीविरुद्ध पनि नेपालको अग्रपंक्ति संघर्षरत रह्यो । एन्फाको प्राविधिक निर्देशकसमेत रहेका अस्ट्रेलियन प्रशिक्षक फिलिप्सको मुख्य चुनौती पनि सावित्राको अभाव कसरी कम गर्ने भन्ने नै हो । उनले विंगर मञ्जलीकुमारी योन्जनलाई सेन्टर मिडफिल्डमा खेलाउने प्रयास गरिरहेका छन् । फेरिएको पोजिसनमा मञ्जली पहिलो खेलमा खासै चल्न सकिनन् ।नेपाली महिला टिमका पहिलो विदेशी प्रशिक्षक फिलिप्सका लागि आइतबारको खेल एसियन कप छनोटलाई आफ्ना खेलाडीको परीक्षण गर्ने अवसर पनि हो । नेपाल एसियन कप छनोटमा फिलिपिन्स र हङकङ समावेश समूह ‘एफ’ मा छ । उज्वेकिस्तानमा हुने छनोटमा नेपालले फिलिपिन्सविरुद्ध असोज २ र हङकङविरुद्ध असोज ५ मा खेल्नेछ । यो समूह विजेताले भारतमा हुने एसियन कप खेल्नेछ । २२ वर्षपछि महादेशीय प्रतियोगितामा फर्किंदा नेपालको लक्ष्य पहिलोपल्ट छनोट पार गरेर एसियन कप खेल्ने नै हो ।आजको खेलनेपालविरुद्ध बंगलादेश, १७:०० बजे, दशरथ रंगशाला