रोल्पा — सत्य निरुपण तथा मेलमिलाप आयोगकी सदस्य विष्णु पोख्रेलले आवश्यक संयन्त्र अभावमा द्वन्द्वपीडितको पक्षमा छिटोछरितो काम गर्न नसकेको बताएकी छन् । रोल्पाका सशस्त्र द्वन्द्वपीडितलाई परिचयपत्र वितरण गर्दै उनले राज्यले गम्भीर रूपमा पीडितका पक्षमा काम गर्न आह्वान गरिन् ।‘पीडितलाई चाँडै न्याय दिनु आवश्यक छ,’ सोमबार लिबाङमा आयोजित कार्यक्रममा उनले भनिन्, ‘हामीलाई आवश्यक पर्ने संयन्त्रको अभाव छ । थोरै जनशक्ति र सम्बन्धित पक्षसँगको निरन्तर सम्पर्क अभाव हुने भएकाले पीडितले न्याय पाउन ढिलाइ भएको हो ।’ उनले न्यायिक एवं अर्ध न्यायिक पक्षले तत्परतासाथ काममा सघाउन सक्ने प्रणालीको विकास भए कार्य सम्पादनमा छिटो हुने बताइन् । शान्ति प्रक्रिया सम्पन्न भएको निकै लामो समय भए पनि सशस्त्र द्वन्द्व पीडितका पक्षमा ठोस एवं न्यायपूर्ण काम हुन नसकेकामा उनले दुःख व्यक्त गरिन् । सत्य निरुपण तथा मेलमिलाप आयोगले पीडितलाई वितरण गर्ने परिचयपत्र पहिलो चरणमा रोल्पाका १७ जनाले प्राप्त गरेका छन् । विगतको सशस्त्र द्वन्द्वका बेला राज्य र तत्कालीन विद्रोहीबाट पीडित भएकाहरूलाई छानबिन र अनुसन्धानका आधारमा उक्त परिचयपत्र वितरण गरिएको हो । पीडितलाई पटक–पटक बोलाएर र पुराना कुरा कोट्याएर थप पीडित पार्नुभन्दा सहज तरिकाले न्याय दिलाउन स्थानीयले माग गरेका छन् । जिल्ला समन्वय समिति रोल्पाका संयोजक राजबहादुर बुढामगरले दलहरूले राज्यका तर्फबाट गम्भीर भएर छिट्टै न्याय दिलाउनु पर्ने बताए । विगतको सशस्त्र द्वन्द्वका कारण रोल्पामा सबैभन्दा बढी क्षति भएको र धेरै पीडित भएकाले राज्यका तर्फबाट गम्भीरता देखाउन आवश्यक भएको प्रमुख जिल्ला अधिकारी नवराज सापकोटाले बताए ।