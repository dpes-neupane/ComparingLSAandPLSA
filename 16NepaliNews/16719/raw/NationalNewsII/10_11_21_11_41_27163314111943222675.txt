मोरङ — कोसी अस्पतालमा ७ महिनादेखि परीक्षण गराईरहेकी कटहरी–३ की गर्भवती लक्ष्मी पासवान हरेक पटक ३ दिनसम्म लाग्ने बताउँछिन् ।‘कहिले समयमा डाक्टर भेटिँदैनन् त कहिले जाँच गराउनै दुई दिनसम्म पालो पर्खिनुपर्ने हुन्छ,’ उनले भनिन्, ‘भिडियो एक्स–रे लेखिदिएपछि त पालो पाउनै गाह्रो हुने गरेको छ ।’ यस्तै, सुनसरीको नर्सिङ भोक्राहा–२ की साजन खातुनले गर्भवती बुहारीको स्वास्थ्य परीक्षण चार दिन लगाएर मात्र गराउन पाएको गुनासो पोखिन् । ‘पुर्जा कटाउने ठाउँमा लाइन, डाक्टरकामा लाइन, जाँचका लागि बिल कटाउन लाइन, जाँच गराउन लाइन, रिपोर्ट लिन लाइन अनि फेरि डाक्टरलाई रिपोर्ट देखाउन लाइन बस्नुपर्ने बाध्यता छ,’ उनले भनिन्, ‘उपचार पाउन निकै गाह्रो रहेछ ।’टाउको दुखेर उपचारका लागि आएकी रंगेली–३ की दिक्षा बस्नेतले बिहानदेखि लाइन बसेर दिउँसो उपचार सम्भव नभएपछि नजिकैको निजी क्लिनिकमा उपचार गराएर घर फर्किन् । यस्तै, सप्तरीको राजविराज नगरपालिकाका सञ्जीवकुमार साहले आफ्नो ५ वर्षीय छोराको उपचारका लागि कोसीमा लाइन बस्दा पनि पालो नआएपछि निजी क्लिनिकमा जान बाध्य भएको गुनासो पोखे ।कोसीमा उपचारका लागि आउने अधिकांश बिरामीले २/३ दिन लगाएर उपचार गराउँछन् भने अलिकति पैसा हुनेले निजी क्लिनिक वा अस्पतालमा उपचार गराएर फर्किने गरेका छन् ।अस्पतालका नायब सुब्बा नवराज लुइँटेलल २०६१ सालमा एक सय शय्याबाट मन्त्रालयले अस्पताललाई २ सय ५० शय्यामा स्तरोन्नति गरेको बताए । स्तरोन्नति गरे पनि एक सय शय्याको नै जनशक्तिले अस्पताल सञ्चालन गर्नुपर्ने उल्लेख रहेको उनले बताए । बिरामीको चाप थेग्न नसकेर अस्पताल विकास समितिले पनि एक सय शय्या थप गरेर अहिले अस्पताल ३ सय ५० शय्याको क्षमतामा सञ्चालन भइरहेको छ । तर अस्पतालमा बिरामीको चाप अत्यधिक रहेकाले झ्याल, स्ट्रेचर, ट्रली र भुइँ गरी दैनिक ५ सय शय्यामा सञ्चालन भइरहेको लुइँटेलले बताए ।मन्त्रालयले दरबन्दीअनुसारको पनि जनशक्ति पठाउन सकेको छैन । अस्पतालमा प्रमुख कन्सल्टेन्ट चिकित्सकको १८ दरबन्दी रहेकोमा १ जना मात्रै मेडिकल सुपरिन्डेन्टेन्ट डा. चुमनलाल दास कार्यरत छन् । दरबन्दीमा भएका दुई जना प्रमुख कन्सल्टेन्ट चिकित्सकमध्ये एक जना वीर अस्पताल र अर्को एक जना भरतपुर अस्पतालमा काजमा रहेको अस्पतालले जनाएको छ । वरिष्ठ कन्सल्टेन्ट ४० जनामा १६ जना मात्रै कार्यरत छन् ।मेडिकल अधिकृत २३ जनाको दरबन्दीमा करारमा भर्ना गरेर र अस्पताल विकास समितिबाट २५ जना मेडिकल अधिकृत भर्ना गरेर जसोतसो अस्पताल सञ्चालन गरिरहेको मेडिकल सुपरिडेन्टेन्ट दासले बताए । ६१ जना स्टाफ नर्सको दरबन्दीमा ४६ जना मात्रै कार्यरत रहेको उनले सुनाए । वरिष्ठ कन्सल्टेन्ट रेडियोलोजिस्ट दुई जनाको दरबन्दी रहेकोमा दुबै रिक्त रहेकाले बिरामीलाई सेवा दिन निकै समस्या भइरहेको दासले बताए । अस्पताल विकास समितिबाट ३ जना रेडियोलोजिस्ट नियुक्त गरेको तर ६०/६५ भन्दा बढी बिरामी भएपछि छोडेर भाग्दा महिना दिन अगाडि बिरामीहरू अस्पतालमा आन्दोलनमा नै उत्रेका थिए । त्यसपछि पुनः अर्को रेडियोलोजिस्ट नियुक्त गरेर सेवा सञ्चालन गर्दै आएको दासले बताए ।दासले अस्पतालमा बिरामीको चाप दैनिक बढ्दै गएको तर जनशक्ति र भौतिक संरचना समयमा थप नभएकाले सेवा सञ्चालन गर्न निकै समस्या भइरहेको गुनासो पोखे । ‘अहिले कोभिड रहेकाले त्यसका लागि पनि जनशक्तिलगायत भौतिक संरचना व्यवस्थापन गर्दा नियमित आउने बिरामीलाई उपचारमा समस्या भइरहेको छ,’ उनले भने, ‘विकल्प छैन । मन्त्रालय विभागले भनेकै अनुसारको जनशक्ति उपलब्ध गराइदिइरहेको छैन ।’अहिले अस्पतालमा दैनिक ११ सयदेखि १३ सयसम्म बिरामी बहिरंग विभागमा, ५ सयसम्म अन्तरंग विभागमा र १ सयदेखि डेढ सयसम्म आकस्मिक कक्षमा उपचारका लागि आउने गरेको अस्पतालको तथ्यांकले जनाएको छ । ५ सय शय्याको अस्पताल सञ्चालनका लागि त्यहीअनुसारको ओएन्डएम सर्भे गरेर १ हजार १३८ दरबन्दी स्वीकृतिका लागि स्वास्थ्य तथा जनसंख्या मन्त्रालयमा पठाएको दासले बताए ।