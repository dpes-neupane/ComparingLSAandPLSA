नेकपा एमालेले देशभरका पालिकामा मंगलबार अधिवेशन गर्दैछ । यसै क्रममा पोखरा महानगरपालिकासहित कास्कीका पाँचवटै पालिकामा पनि एमालेको नयाँ नेतृत्व चयन हुँदैछ । पार्टी अध्यक्ष केपी शर्मा ओलीले देशव्यापीरुपमा सर्वसम्मत नेतृत्व चयन गर्न निर्देशन दिए पनि पोखरा महानगरमा सर्वसम्मत रुपमा नेतृत्व चयन हुने सम्भावना कम देखिएको छ ।पोखरा महानगरमा पार्टी नेतृत्वका लागि एमालेका प्रभावशाली नेता खगराज अधिकारी, पृथ्वीसुब्बा गुरुङ र किरण गुरुङले आफू निकटका उमेदवारलाई अघि सारेकाले सर्वसम्मत नेतृत्व चयन हुने सम्भावना कम देखिएको हो । पोखरा महानगर कमिटीको अध्यक्षमा दिलिप न्यौपाने, तेजनारायण अधिकारी, दीपक पौडेल र सञ्जीवबहादुर कोइराला आकांक्षी देखिएका छन् । दिलिप एमाले नेता खगराज निकट मानिन्छन् भने तेजनारायण र दिपक पृथ्वी सुब्बा निकट हुन् । त्यसैगरी सञ्जीव नेता किरण गुरुङको समर्थनमा अध्यक्षमा उम्मेदवार बन्ने चर्चा छ । पोखरा महानगर कमिटीका वर्तमान अध्यक्ष दीपक पौडेल आफै पुनः अध्यक्ष बन्न चाहेका छन् । तर, उनले अन्तिममा आएर खगराज गुट छाडेको र पृथ्वीसुब्बाले तेजनारायणलाई अगाडि बढाएका कारण उनको सम्भावना कम देखिएको बताइन्छ ।त्यसैगरी पोखरा महानगर समिटीको सचिव भएर काम गरिसकेका कारण दिलिप न्यौपाने अध्यक्षको आकांक्षीका रुपमा देखिएका छन् । तेजनारायण अधिकारीले महानगर कमिटी संयोजक भइसकेकाले अब आफू महानगरको नेतृत्वका लागि अगाडि बढ्ने बताएका छन् ।न्यौपानेलाई एमाले नेता खगराज अधिकारी समूहको सहयोग र अधिकारीलाई एमाले सचिवसमेत रहेका पृथ्वीसुब्बा गुरुङको समर्थन रहेको बताइएको छ । त्यस्तै कोइरालालाई एमाले नेता किरण गुरुङको समर्थनमा उम्मेदवार बनेको बताइएको छ ।त्यसैगरी रुपा गाउँपालिकामा सहबक्स मियाँ र मादी गाउँपालिकामा बालकृष्ण गुरुङ दोहोरिने सम्भावना छ । मादीमा पसबहादुर बास्तोला र हरिबोल गौतमले पनि अध्यक्षको दाबी गरेका छन् । रुपामा अध्यक्षको आकांक्षी देखिएका मियाँ गण्डकीमा मुस्लिम समुदायबाट अध्यक्ष बन्ने एकमात्र आकांक्षी भएकाले उनलाई नै दोहो¥याउने पक्षमा पार्टी नेतृत्व सहमत देखिएको छ । तर, यहाँ एमाले विभाजनको बेला एकीकृत समाजवादीमा लागिसकेपछि अध्यक्ष दिने प्रलोभनमा एमालेमा फर्काइएका दामोदर घिमिरेले समेत अध्यक्षमा दाबी गरेका छन् ।माछापुच्छ्रेमा विक्रम गुरुङ र महेश्वर दवाडीले अध्यक्षमा दाबी गरेका छन् । त्यस्तै अन्नपूर्ण गाउँपालिकामा वर्तमान उपाध्यक्ष सगुन गुरुङसहित चन्द्रबहादुर गुरुङ, गौरी सुवेदी, सुरेन्द्र गुरुङ, विवेक देवकोटा, सोम पौडेल लगायतले अध्यक्षमा दाबी गरिरहेका छन् ।एमालेको वडा अधिवेशनमा अधिकांश युवा नेतृत्व चयन भएकाले कास्कीका पालिकाको निर्वाचनमा समेत युवा नेतृत्व छनोट हुने सम्भावना देखिएको बताइएको छ । #नेकपा एमाले#पोखरा महानगर