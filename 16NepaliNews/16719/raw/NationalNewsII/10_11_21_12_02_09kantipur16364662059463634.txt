सिन्धुपाल्चोक — जिल्लाको सदरमुकाम चौताराबाट काठमाडौं जाँदै गरेको माइक्रो बस मंगलबार दिउँसो सडकबाट खस्दा १ जनाको मृत्यु भएको छ । चौतारा साँगाचोकगढी नगरपालिका ११ पोखरेस्थित बन्देउ चौतारा सडकखण्डमा बा २ ख २६१२ नम्बरको माइक्रो बस अनियन्त्रित भएर सडकबाट खसेको हो । जिल्ला प्रहरी नायब उपरीक्षक दक्षबहादुर बस्नेतकाअनुसार ७ मिटर तल खसेको सवारीबाट घाइते भएका १९मध्ये गम्भीर घाइते बलेफी गाउँपालिका ५ की सरस्वती पराजुलीको धुलिखेल अस्पतालमा उपचारको क्रममा मृत्यु भएको हो । माइक्रो बसका चालक मकवानपुर हेटौंडा उपहामनगरपालिका १ का रामलाल थिङ र सहचालक अरुण तामाङसहित अन्य १४ घाइतेको धुलिखेल अस्पतालमा उपचार भइरहेको उनले बताए । ‘दुई घाइतेलाई पनि उपचारार्थ अस्पताल लगिँदैछ, सबैको अवस्था तत्काललाई सामान्य देखिएको स्वास्थ्यकर्मीले बताएका छन्, ’उनले भने । माइक्रोमा ७ महिला, ८ पुरुष, ३ बालक सवार थिए । 