धनकुटा — कुकुर पाल्ने सोख धेरैको हुन्छ । एक दुई वटासम्म कुकुर पाल्नु त सामान्य नै हो, तर धनकुटा नगरपालिका–७ मगर टोलमा एक दम्पतीले एकै पटकमा १८ वटासम्म कुकुर पाले । बेच्नका लागि पालेका भने होइनन् । उनीहरूको सोखकै कारण डेढ दशकदेखिका तीनपुस्ते कुकुरले आँगन भरिएको छ । स्थानीय दम्पती टंक राना र कुसुम रानाको यस्तो सोख देखेर छरछिमेक र आफन्तजन अनौठो मान्छन् । अहिले भने उनीहरूसँग ८ वटा कुकुर छन् ।अन्यत्र दिइएका अन्य १० कुकुरलाई नियमित भेट्ने र खानपिनका लागि चासो दिँदै आएका छन् । सामान्यतः एउटा ठूलै परिवारमा हुने खर्चभन्दा कम छैन । मासिक २० हजार रुपैयाँ खानाका लागि खर्च हुने गरेको टंक बताउँछन् । जसमा औषधिमूलो र सरसफाइमा हुने खर्च भिन्दै छ । कुकुर पाल्नकै लागि वार्षिक बजेट तय गरेको उनले बताए । करिब अढाइ लाख वार्षिक रूपमा कुकुर पाल्दा उनीहरूको खर्च हुने गरेको छ । जसमा कुकुरका लागि एक छाकमा १ किलो मासु र चार माना भात पाक्ने गरेको कुसुमले बताइन् । यातायात व्यवसायमा रहेका टंकले त्यसबाहेकको समय कुकुरको लागि दिने गरेको सुनाए । ‘मलाई कुकुरसँग समय बिताउँदा रत्तिभर हैरान लाग्दैन’, उनले भने, ‘बरु मानिसभन्दा बफादार प्राणी भएकोले भरोसा बढी लाग्छ ।’उता कुसुम पनि बिहानदेखि कुकुरको लागि समय दिने बताउँछिन् । उनी सामाजिक कार्य र कला प्रशिक्षक हुन् । राति ३ वटा कुकुर घरभित्र र अरु बाहिरको सुरक्षाको लागि खटिने गर्छन् । आँगनमा बिस्कुन सुकाएदेखि बारी तथा बगैंचाको रेखदेख सबै तीनै कुकुरले गर्ने गर्छन् ।डेढ दशक पहिले बाबु जयबहादुरले पालेको छाउरीले जन्माएका सन्तान नै पाल्दै गएको टंकले बताए । उनले भने, ‘अरुलाई दिन पनि माया लाग्यो, बरु जति भएपनि आफैंले पाल्दै आयौं ।’ कतिपय आफन्तले कर गरेपछि उपहार स्वरूप मात्र दिएका छन् ।हाल उनीहरूसँग गोरी, काली, सेरु, प्याउली, चुम्मी, पितुर्की, चोर्नी, कान्छी नामका कुकुरले चौबिसै घण्टा घर र बगैंचाको रखवारी गर्दै आएका छन् । प्रत्येक वर्ष कुकुर तिहारको दिन उनीहरूले सामान्य दिनभन्दा बढी परिकार खुवाउने गरेको सुनाए । कुकुर तिहारमा पूजा गरेको दृश्य रमिता लाग्दो हुने छिमेकीले सुनाए ।