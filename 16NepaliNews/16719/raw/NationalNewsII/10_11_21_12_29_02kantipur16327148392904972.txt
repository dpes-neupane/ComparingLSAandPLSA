बुटवल — बुटवलको मैनाबगरकी १२ वर्षीया जानकी कहारका चार भाइबहिनी छन् । पढ्न जाने उमेरका उनीहरू कोही पनि विद्यालय गएका छैनन् । उनीहरू कहिले सडकमा माग्दै हिंडेका भेटिन्छन्, कहिले अभिभावकहरूसँगै गाडी सफा गर्छन् ।अटोभिलेजमा मजदुरी गर्ने बाबु रामजनमले त्यहींको खाली जग्गा बारेर बसेका छन् । आमा जानकी रोगी छन् । ‘खाने खर्च जुटाउन धौ धौ छ । पढ्न कहाँ पठाउनू,’ रामजनमले भने, ‘काम सिके दाम आउँछ ।’जानकीजस्ता सहरका धेरै बालबालिका अहिले पढाइबाट वञ्चित छन् । गरिबी, अभिभावकविहीन र जोखिमपूर्ण कामका कारण बालबालिका पढ्नबाट वञ्चित भएका हुन् । बुटवल उपमहानगरमा सन् २०२१ मा गरिएको राष्ट्रिय शिक्षा अभियानको अध्ययनमा २ सय ५६ जना बालबालिका विद्यालयको पहुँचबाहिर भेटिएका छन् । त्यसमध्ये विद्यालय नै नगएका १६ जना थिए । कक्षा ८ पूरा नगरेका १ सय ६४ जना थिए । उनीहरूमध्ये १ सय ८९ जना विवाहित थिए । बुटवलमै सन् २०२० मा बालिकाहरूमा गरेको सर्वेक्षणले ३ सय ६ जना बालिका विद्यालयबाहिर भेटिएका थिए । उनीहरू १० देखि १८ वर्ष उमेर समूहका छन् । १४ जना विद्यालय नै नटेकेका हुन् । अरु १ देखि आधारभूत तह पूरा नहुँदै विद्यालय छोडेका छन् । त्यसमध्ये दलित १ सय १९ र जनजाति १ सय १७ जना थिए । पढ्न नजाने बालिकामा १ सय ६६ विवाहित हुन् । पढ्न नजानुको कारणमा गरिबीका कारण १ सय १, बालविवाहका कारण ७६, फेल भएर ४७ र ५९ जनाले पढ्न मन नलागेर विद्यालय जान छोडेको बताए । अति विपन्न अभिभावकका बालबालिका पढ्न जान, पढ्न गएका बालबालिका नियमित हुन र पढाइ पूरा गर्न नपाएको अध्ययनमा संलग्न राष्ट्रिय शिक्षा अभियानका सदस्य कृष्ण मल्लले बताए । ‘अध्ययनमा बुटवलका सामुदायिक विद्यालयमा करिब २० प्रतिशत बालबालिका दैनिक रूपमा अनियमित भएको भेटियो । हाटबजार र चाडपर्वका बेला अनियमित हुने बालबालिका अझ धेरै छन्,’ उनले भने । बुटवलको तिनाउ नदी किनारका बस्तीमा गरिबी व्याप्त छ । अस्थायी रूपमा बस्ने र मजदुरी गर्ने पनि छन् । यस्ता बस्तीका बालबालिका पढाइबाट वञ्चित भएका छन् । शिक्षामा यद्यपि पढाइको पहुँच बाहिरका बालबालिकालाई शिक्षामा जोड्न आवश्यकता अनुसार सचेतना र सहयोगका कार्यक्रम थालिएको उपमहानगर प्रमुख शिवराज सुवेदीले बताए । गरिबी र विपन्नताका कारण विद्यालय नजाने समस्या लुम्बिनी प्रदेशभर छ । प्रदेशको शिक्षा, विज्ञान युवा तथा खेलकुद मन्त्रालयका अनुसार प्रदेशमा प्राथमिक तहमा पढ्ने उमेरका ११ हजार बालबालिका विद्यालय बाहिर छन् । रूपन्देहीमा मात्रै यस समूहका १ हजार ९ सय २८ जना बालिका छन् । माध्यमिक तहमा ५५ हजार बालबालिका विद्यालयबाहिर छन् । त्यसमा रोल्पाका बढी छन् । मन्त्रालयको शिक्षा महाशाखा प्रमुख स्थानेश्वर ज्ञवालीले बालबालिका, अभिभावक, विद्यालय, शिक्षक र सरकारी सहयोगबीचको सामन्जस्य नमिल्दा धेरै बालबालिका पढाइबाट वञ्चित छन् । ‘पढाइबाट वञ्चित बालबालिकालाई विद्यालय पठाउन र बीचमा पढाइ छोड्नेलाई पुनः पढाइमा जोड्न घरदेखि विद्यालय र शिक्षकसम्मको सहयोग र समन्वय हुनुपर्छ । उनीहरूको आवश्यकता पूरा गराउने सरकारी सहयोग हुनुपर्छ,’ उनले भने, ‘हाम्रोमा आवश्यकता र कार्यक्रमले मेल नखाँदा सबै बालबालिका शिक्षामा जोडिन सकेका छैनन् ।’नेपाल बालश्रम प्रतिवेदन, २०२१ का अनुसार नेपालमा ५ देखि १७ वर्ष उमेरका ११ लाख बालबालिका श्रमिकका रूपमा कार्यरत छन् । श्रमिक बालबालिकामा विद्यालय गए पनि नियमित नहुने र पढाइ पूरा नहुने समस्या छ । यस्तोमा अभिभावकलाई सहयोगका कार्यक्रम गरेर भए पनि बालबालिकालाई शिक्षामा जोड्नुपर्छ । ‘बालबालिका र शिक्षामा तीन तहकै सरकारको लगानी र संवेदनशीलता नहुँदा सबै बालबालिका शिक्षाको पहुँचमा नपुगेका हुन्,’ शिक्षाका लागि राष्ट्रिय अभियान रूपन्देहीकी संयोजक सुमित्रा शर्माले भनिन्, ‘त्यसमा पनि सहरी गरिब र जोखिमपूर्ण काममा वाध्य बालबालिकालाई शिक्षामा जोड्न विशेष कार्यक्रम जरुरी छ ।’