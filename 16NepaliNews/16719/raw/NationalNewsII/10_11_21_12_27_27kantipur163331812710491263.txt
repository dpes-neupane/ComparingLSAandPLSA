रुकुम पूर्व — यहाँका स्वास्थ्य केन्द्र र चौकीले अब मानसिक स्वास्थ्य सेवा पनि दिने भएका छन् । भूमे र पुथाउत्तरगंगा गाउँपालिकाका स्वास्थ्य केन्द्र र चौकीले त्यसको तयारी गरेका हुन् । भूमे गाउँपालिकाका नौ स्वास्थ्य चौकी र पुथाउत्तरगंगा गाउँपालिकाका तीनवटा स्वास्थ्य केन्द्रबाट यो सेवा प्रवाह हुने भएको छ । पुथाउत्तरगंगा गाउँपालिका–१२ को प्राथमिक स्वास्थ्य केन्द्र कोलबाट पनि यो सेवा प्रवाह गर्न सम्बन्धित स्वास्थ्य चौकी प्रमुखलाई तालिम दिइएको छ । भूमे गाउँपालिकाका नौ वडाका नौ स्वास्थ्य केन्द्र, पुथाउत्तरगंगा गाउँपालिकाका ८, १२ र १४ नम्बर वडाका स्वास्थ्यकर्मीले यससम्बन्धी तालिम लिइसकेका छन् । मानसिक स्वास्थ्यका विज्ञबाट स्वास्थ्यकर्मीले तालिम पाएका हुन् । पछिल्लो समय मानिसक स्वास्थ्यका बिरामी बढ्दै गएको भन्दै रोगको पहिचान, सामान्य खालका औषधि दिने र धेरै उपचार गर्नुपर्ने अवस्था आएमा सम्बन्धित स्वास्थ्य संस्थामा रेफर गर्ने गरी तयारी गरिएको हो । सामुदायिक रूपान्तरण परियोजनाले यसमा सहयोग गर्ने भएको छ । गाउँघरमा मानसिक स्वास्थ्य समस्या भएकाहरू पनि भेटिन थालेपछि स्वास्थ्य चौकीबाट सकेसम्मको सेवा दिने तयारी भइरहेको पुथाउत्तरगंगा गाउँपालिकाका स्वास्थ्य संयोजक समिर गिरीले बताए । गाउँपालिकाका एक जना डाक्टर र चार जना स्वास्थ्यकर्मीलाई मानसिक स्वास्थ्यसम्बन्धी तालिम दिइएको संयोजक गिरीले जानकारी दिए ।