पाल्पा — सदरमुकाम तानसेनकै विद्यालयमा स्वास्थ्य मापदण्ड पालनामा लापरबाही देखिएको छ । जिल्ला संकट व्यवस्थापन समिति (डीसीसीएमसी) को बैठकले स्थानीय तहको समन्वयमा विद्यालय खुल्न छुट दिएपछि असोज पहिलो सातादेखि यहाँका सरकारी र निजी विद्यालय खुलेका हुन् । तर, सबै विद्यालयमा पूर्ण रूपमा स्वास्थ्य मापदण्ड पालना गरेको पाइएको छैन । सेनिटाइजर, ज्वरो मापन गर्दै विद्यालयभित्र पठाउने गरिएको छ । तर, भित्रको बेन्च, डेस्कको प्राविधिक वातावरण भने तयार भएको छैन । एकै बेन्चमा कम्तीमा चार जना बसेर पढ्न परेको विद्यार्थीको गुनासो छ । देववाणी साधारण तथा संस्कृत माविका प्रधानाध्यापक कृष्ण थापाले प्राविधिक व्यवस्थापन कमजोरीकै कारण क्यामेराले भित्र नखिच्न आग्रह गरे । विद्यार्थी धेरै भएका विद्यालयमा सामाजिक दूरी पालना गराउन नसकेको शिक्षकले स्वीकार्ने गरेका छन् । जिल्लाका अधिकांश विद्यालयमा कक्षाकोठा साँघुरा छन् । विद्यालयका अनुसार ७० प्रतिशत विद्यार्थीको भौतिक उपस्थिति छ । तानसेनकै अभिभावक केशबहादुर रानाका अनुसार विद्यालयमा स्वास्थ्य मापदण्ड पालना गराइएको छैन । त्यसैले पनि डर त्रास बाँकी रहेको छ । तर, सबै विद्यालयमा यस्तो छैन । कतिपय निजी विद्यालयले दुई सिफ्टमा कक्षा सञ्चालन गरेका छन् । केही सरकारी विद्यालयले पनि बिहान र दिउँसो पढाएका छन् । गत वैशाख महिनादेखि बन्द पाल्पाका सबै सरकारी तथा निजी विद्यालय अहिले खुलेका हुन् । लामो समयपछि विद्यालय आउन पाउँदा विद्यार्थी खुसी देखिएका छन् । ग्रामीण भेगमा भदौको अन्तिम साता र तानसेन लगायतका केही स्थानीय तहले असोज पहिलो साताबाट विद्यालय सञ्चालन गरेका हुन् ।