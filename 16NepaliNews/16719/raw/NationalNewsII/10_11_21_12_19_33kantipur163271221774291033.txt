बागलुङ — दशकदेखि चिउरी हर्बल साबुन उद्योग चलाएर बडिगाड–२ को हाँडीखोलाका यामबहादुर भुजेल स्वरोजगार छन् नै, उद्योगमा चार गाउँलेलाई रोजगारी पनि दिएका छन् । माग बढेको बेला ७ जनासम्म पुर्‍याउने गरेको उनले बताए । वडा २ कै खरवाङका दिनेश बलामीले घडी, रेडियो, टीभी र अन्य विद्युतीय सामानको मर्मत केन्द्र खोलेका छन् । उनको पसलमा थप दुई जनाले रोजगारी पाएका छन् । विद्युत् प्राधिकरणको राष्ट्रिय प्रसारण लाइन यही बाटो भएर बुर्तिवाङ पुगे पनि यहाँ अझै लघुविद्युत्कै भर छ । गिरिङदी खोलामा उत्पादित विद्युत् गाउँको विकास र रोजगारीको अवसर बनेको छ ।यहाँका दर्जन विद्यालयमा सूचना केन्द्रमार्फत कम्प्युटर शिक्षा चलाउन पनि यो विद्युत् उपयोगी छ । सामुदायिक रेडियो सारथी सञ्चालनमा छ । गिरिङदीकै ऊर्जाबाट यहाँका ९ सय ५० घरले चौबिसै घण्टा बिजुली बाल्न पाएका छन् । एउटै वडामा दुई सय युवा रोजगार बनेका आयोजनाका अध्यक्ष बेलबहादुर थापाले बताए । तत्कालीन जिल्ला ऊर्जा तथा वातावरण शाखा र स्थानीयको चन्दाले २०६५ लघु जलविद्युत् बनेपछि यहाँ दर्जनबढी घरेलु उद्योग सञ्चालनमा छन् । एउटै वडामा ३४ उद्योग सञ्चालनमा आइरहेको आयोजनाका अप्रेटर बोमलाल वनले तथ्यांक निकालेका छन् । यहाँ ग्रिल, चाउमिन, साबुन, कुखुरापालन, सूचना केन्द्र, कोल्ड स्टोर, कुटानी पिसानी, फोटोकपी व्यवसाय र सामुदायिक रेडियोसमेत सञ्चालनमा आएको हो । ७५ किलोवाट क्षमताको आयोजनाले २४ घण्टे सेवा दिएको छ । आयोजनाले एक एम्पिएरसम्मको विद्युत् बाल्नेलाई मासिक १ सय, २ एम्पिएरको १ सय ५०, ३ एम्पिएरको २ सय र थ्री फेज लाइन राख्नेलाई ८ सय रुपैयाँ शुल्क तोकेको छ । अहिले थ्री फेज लाइन राखेर उद्योग सञ्चालन गर्ने ३५ पुगेका छन् । खरवाङ बजारका एक दर्जन होटलमा फ्रिज र पंखा चलाउन पनि यो विद्युत् उपयोगी भएको छ । यहाँ सरकारी कार्यालय र तालिम हलसमेत छन् । मल्टिमिडियाको प्रयोग हुन्छ । विद्युत्कै कारण धेरै संघसंस्थाले यहाँ आफ्ना कार्यक्रम र तालिमका लागि उपयुक्त ठाउँ बनाएको स्थानीय माया केसीले बताइन् । ‘बिजुली र मल्टिमिडियाको व्यवस्था छ भनेर गाउँपालिकामा हुनुपर्ने धेरै कार्यक्रम यही आउने गरेका छन्’ केसीले भनिन्, ‘गिरिङदी खोलाको आयोजना हामीलाई वरदान भएको छ ।’विद्युत्को सहयोगबाट फोटोकपी मेसिन चलाउनेले पनि मासिक २० हजार रुपैयाँसम्म कमाउन सकेको उनले बताइन् । गाउँपालिका कार्यालय भने यहाँदेखि ७ किमि पश्चिम ग्वालीचौरमा छ । उक्त स्थानमा पूर्वाधार नभएकाले चाहेजस्तो गतिविधि गर्न सकिँदैन । इमेल इन्टरनेटको सेवाका लागि पनि गाउँपालिकाका धेरै यहाँ आउँछन् । विद्युत्को प्रयोग गर्नमा जिल्लामै यो वडा अग्रणी स्थानमा रहेको जिल्ला समन्वय समितिका उपप्रमुख विष्णुप्रसाद भुसालले बताए । ‘केन्द्रीय प्रसारणको विद्युत् भएको स्थानमा पनि यति धेरै घरेलु उद्योग सञ्चालनमा छैनन्,’ भुसालले भने, ‘स्थानीयले मिहिनेत गरेर गाउँमा रोजगारीका अवसर बढाएका छन् ।’विद्युत् आयोजनालाई स्थानीयले सहकारी मोडलमा सञ्चालन गरेका छन् । हरेक नागरिकले चाहेको खण्डमा सेयर राखेर नाफा कमाउन सक्ने भएकाले संरक्षण र अपनत्वको भावना पनि बढेको छ । स्थानीयले विद्युत्बाट निस्केको पानीलाई सिँचाइमा प्रयोग गरेर उत्पादन पनि बढाएका छन् । व्यावसायिक तरकारी खेती गरेका किसानले वार्षिक ४ देखि ७ लाख रुपैयाँसम्म कमाउन सकेको मिलीजुली कृषि समूहका अध्यक्ष शेरबहादुर श्रीषले बताए ।