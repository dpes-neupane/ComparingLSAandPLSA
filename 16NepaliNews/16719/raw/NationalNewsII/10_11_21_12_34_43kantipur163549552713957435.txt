रुकुम पश्चिम — कर्णाली प्रदेशका आर्थिक मामिला तथा योजना मन्त्री गोपाल शर्माले कर्णाली प्रदेश सरकार दुई अवस्थामा मात्रै फेरबदल हुने बताएका छन् । केन्द्रमा बनेको गठबन्धनले गर्ने निर्णयको आधारमा सरकार फेरबदल हुने भनाइ उनको छ । केन्द्रीय गठबन्धनले निर्णय गरेको आधारमा वा पहिलाकै सम्झौता कार्यान्वयन गर्न केन्द्रीय गठबन्धनको निर्णय आएपछि सरकार फेरबदल हुने उनले बताए । नेपाल पत्रकार महासंघ रुकुम पश्चिमले जिल्ला सदरमुकाम खलंगामा शुक्रबार आयोजना गरेको पत्रकार सम्मेलनमा बोल्दै उनले बाहिर हल्ला आए जस्तो यसअघिको सम्झौता कार्यान्वयन नगर्ने भन्ने नभएको बताए ।‘पार्टीको प्रदेश सचिवालय बैठकमा यो एजेन्डा नै थिएन,’ मन्त्री शर्माले भने ‘बाहिर आएको हल्ला मात्रै हो, माओवादी पूर्ववत सम्झौताप्रति इमान्दार छ ।’ हरेक निर्णय केन्द्रको गठबन्धनको आधारमा भइरहेकाले यस विषयमा पनि केन्द्रको गठबन्धनले गर्ने निर्णय नै मुख्य हुने भनाइ उनको छ । ‘गठबन्धनले पुरानै सहमति कार्यान्वय गर भने पनि पूरानो सहमति कार्यान्वयन हुन्छ, नयाँ निर्णय गरिए पनि सोहीअनुसार कार्यान्वयन हुन्छ यसमा अन्योल रहनु आवश्यक छैन,’ मन्त्री शर्माले भने । फरक प्रसंगमा उनले कर्णाली प्रदेश सरकार गरिबी घटाउने लक्ष्यमा केन्द्रित भइरहेको पनि बताए । रोजगार, स्वरोजगारका लागि प्रदेश र स्थानीय सरकारदेखि बैंकले समेत लगानी गर्ने र सोही माध्यमबाट कर्णालीको गरिबी घटाउने लक्ष्य लिइएको मन्त्री शर्माको भनाइ छ । 