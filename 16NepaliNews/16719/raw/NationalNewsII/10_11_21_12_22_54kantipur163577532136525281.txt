लुम्बिनी — रुपन्देहीमा जन्मिएका चम्ल्याहामध्ये २ शिशुको मृत्यु भएको छ । एकको शनिबार र अर्कीको आइतबार मृत्यु भएको युनिर्भसल कलेज अफ मेडिकल साइन्सेजका जनसम्पर्क अधिकृत सुशिल गुरुङले जानकारी दिए ।समय अगावै जन्मिएको, तौल कम भएको र प्रतिरोधात्मक क्षमता नभएकाले शिशुहरुको मृत्यु भएको हो । कात्तिक ६ गते अस्पताल भर्ना गरिएकी पाल्पाको माथागढी गाउंपालिका–१ चिदीपानीकी २४ वर्षीया सीता सार्कीले ९ गते दिउँसो ४ छोरीलाई जन्म दिएकी थिइन् । आर्थिक स्थिती कमजोर रहेको सीताका छोरीहरुको उपचारका लागि विभिन्न संघसंस्था र व्यक्तिले सहयोग गरिरहेका छन् । अस्पतालका स्त्री तथा प्रसूति रोग विशेषज्ञ डा. तारा केसीको नेतृत्वको टोलीले शल्यक्रिया मार्फत सुत्केरी गराएको थियो । पहिलो शिशुको तौल ११ सय ग्राम, दोस्रोको ११ सय १५ ग्राम, तेस्रोको १ हजार ६० ग्राम र चौथोको ११ सय ३० ग्राम रहेको थियो । हाल आमा सामान्य वार्डमा र २ शिशुहरूलाई एनआईसीयूमा राखेर उपचार गरिएको छ ।