कपिलवस्तु — शुद्धोदन गाउँपालिका–३, गुलरीका ६ वर्षीय बालकको अपहरणको १६ घण्टापछि सकुशल उद्धार गरिएको छ । मंगलबार दिउँसो दुई जनाले बालक सलमान खान डफालीको अपहरण गरेका थिए । पसलबाट फर्किरहेका बालकलाई ती दुई जनाले मोटरसाइकलमा लिएर गएका थिए ।बालकका बाबु अब्दुल कलाम डफालीको भारतको सिद्धार्थनगर जिल्ला बर्डपुर नजिक बस्ने महफुज आलमसँग आर्थिक लेनदेनका विषयमा विवाद थियो । त्यसै कारण दबाब दिई रकम असुल्न महफुजले योजना बनाएर अपहरण गरेको खुलेको छ । रकम नदिए जे पनि गर्न सक्ने भन्दै महफुजले बालकका बाबुलाई धम्की दिएका थिए । भारतीय प्रहरीसँग सहकार्यमा बालकको सकुशल उद्धार गरिएको जिल्ला प्रहरीका प्रवक्ता डीएसपी धर्मराज भण्डारीले बताए ।