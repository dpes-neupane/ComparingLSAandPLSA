चितवन — एसएलसी उत्तीर्ण भएपछि गुल्मी मालिका गाउँपालिका–६ की धनु अधिकारी उच्च शिक्षा अध्ययनका लागि काठमाडौं गइन् । स्नातक उत्तीर्ण भएपछि केही पेसा व्यवसाय गर्ने सोचमा पुगिन् । शिक्षक बाबुको इच्छा उनलाई सरकारी जागिरमा लगाउने थियो ।उत्पादनशील क्षेत्रमा लगानी गरेर आत्मनिर्भर बन्ने हुटहुटीले दुई वर्षअघि उनलाई काठमाडौंबाट चितवन पुर्‍यायो । पश्चिम चितवनको शशिनगरमा उनी अहिले तरकारी खेतीमा व्यस्त छिन् ।बारीमा बोडी तयार छ । किन्न आउनेलाई टिपेर दिने कामदार छन् । चिचिन्डा पनि लामा–लामा भएका छन् । तर यस पटक चिचिन्डा बिक्री सन्तोषजनक छैन । ‘किसानको अवस्था यस्तै हो । दुःख गर्‍यो । फल्न पनि राम्रै फल्छ तर बिक्री हुँदैन,’ धनुले सुनाइन् । तर समस्या र चुनौती कुन पेसा, व्यवसायमा छैन र ? उनी आउँदो सिजनका लागि तरकारी रोप्ने तयारीमा छिन् । ‘भान्टा एक बिघामा लगाउँदै छु । जसमध्ये १० कट्ठामा लगाइ सकें । एक बिघामा रोप्नका लागि टमाटरका बिरुवा उम्रँदै छन् । फर्सी, सिमी पनि रोप्ने हो,’ धनुले सुनाइन् ।झापाका वसन्त खतिवडा पनि तरकारी खेतीका लागि शशिनगर पुगेका छन् । सुसान्तसिंह केसी पनि यही काममा लागेका छन् । स्थानीय उमा अधिकारी रेग्मी पनि उनीहरूजस्तै खेतबारीमै पसिना बगाइरहेकी छन् । उनीहरूले जग्गा भाडा लिएका छन् । ‘हामी चारै जना २७/२८ वर्षभन्दा बढी उमेरका छैनौं । प्रायले तीन चार बिघामा खेती गरेका छौं । प्लट आ–आफ्नो छ । तर सल्लाह, सहकार्य हुन्छ । मिलेरै बजार खोज्छौं,’ धनुले भनिन् । नेपालमा नफल्ने तरकारी खासै केही छैन । चितवनमा नेपाली बजारमा धेरै खपत हुने सबैजसो तरकारी फल्छ । यहाँबाट पोखरा, काठमाडौं पुर्‍याउन सजिलो पनि छ । माटो उत्पादन हुने खालको छ । सिँचाइको सुविधा छ । फराकिलो प्लट भाडामा पनि पाइन्छ ।‘यही सम्भावना देखेर चितवन रोजेको हो । अहिले चार–पाँच बिघामा तरकारी लगाएका छौं । निकट भविष्यमै झन् धेरै क्षेत्रफलमा तरकारी र पशुपालन सुरु गर्दै छौं,’ धनुले योजना सुनाइन् । नेपालमा खपत हुने तरकारी भारतबाट पनि आउँछ । जसका कारण यहाँको उत्पदानले भारतीय तरकारीसँग प्रतिस्पर्धा गर्नुपर्ने चुनौती पनि छ । कामदार र भनेको बेलामा मल पाइँदैन । बजारमा लगेपछि मूल्य नपाउने समस्या त छ नै, बिचौलिया पनि हावी छन् । यी समस्याहरू निराकरण गर्ने हो भने सरकारले किसानहरूका लागि अरू केही गर्न नै नपर्ने धनुलाई लाग्छ । ‘सरकारले अनुदानमा जोड दिएको छ । यी समस्याहरू अनुदानले निराकरण नहुने खालका छन्,’ उनले थपिन् ।स्थानीय उमा अधिकारी रेग्मीको परिवारले १० वर्षयता तरकारी खेती गरिरहेको छ । तर सोचेजस्तो सफलता अझै पाउन नसकेको उनले बताइन् । श्रीमान् विदेश लागे पनि उनले तरकारी खेती छाडेकी छैनन् । अरू युवा साथीहरू यसमा लागेको देख्दा उनको हौसला बढेको छ । ‘तरकारी खेतीबाट तत्कालै धेरै कमाइ नहोला तर यसबाट आर्थिक अवस्था सुधार्न सकिन्छ भन्ने मनमा विश्वास भएका कारण श्रीमान् विदेश गए पनि मैले यो पेसा छाड्न सकिनँ । अरू साथीहरू पनि यहीं वरपर आउनुभयो । हेर्दै जाऊँ राम्रै हुने आशा छ,’ उमाले आशा व्यक्त गरिन् । प्रधानमन्त्री कृषि आधुनिकीकरण परियोजना भरतपुरका कृषि अधिकृत माधव पौडेल कृषि पेसामा युवाहरू सहभागी हुने क्रम बढेको छ भन्छन् ।‘पढाइ सकेका २५/२६ वर्षका युवाहरू विदेश जाऊँ, जागिर खाऊँ या पेसा व्यवसाय गरे पनि अन्य क्षेत्र रोजौं भन्ने खालका हुन्छन् । तर कृषिमा लाग्ने निकै कम छन् । जो लागेका छन् उनीहरूले राम्रै गरेको देखिन्छ,’ अधिकृत पौडेलले भने । नयाँ सोच र शैलीले काम गर्ने, बजार खोज्न आफैं धाउने, यन्त्र औजारको प्रयोग र उन्नत बीउबिजनमा जोड दिने भएका कारण कृषिमा लागेका युवाहरू सफल भएको उनको बुझाइ छ । शशिनगरकै दक्षिणमा रहेको अमृतनगरमा युवा आधुनिक कृषक समूह छ ।केही पर जगतपुरमा युवा राजनीतिकर्मी निशा अधिकारीको व्यावसायिक तरकारी खेती छ । ‘घाम, पानी, असिना भन्न पाइएन । चिटिक्क पर्न पनि भ्याँदैन । मिहिनेतको काम हो । पसिना नबगाए फल्दैन । तर यही कुरा सोचेर कृषिमा हामी युवाहरू नआउने भन्ने हुँदैन, आउनुपर्छ,’ धनुले भनिन् । 