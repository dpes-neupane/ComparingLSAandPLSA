सिन्धुपाल्चोक — घर पुग्ने हतारोमा देखिएकी हेलम्बु गाउँपालिका–७ महाकाल गाउँकी ६३ वर्षीया सुनमाया तामाङ गोरेखोला छेउ पुगेपछि एकाएक रोकिइन् । पक्की मोटरेबल पुलमाथि नै खोला बगिरहेकाले पार गर्न उनलाई सजिलै आँट आएन । चप्पल हातमा लिइन् अनि पुलको छेउको भाग समात्दै बिस्तारै तर्दै गर्दा उनी आत्तिइन् । ‘पुलभरि खोलाले ढुंगा, गेगर, सिसा थुपारेको छ, कतिखेर खोला बढेर बाढी आउने हो ठेगान छैन, यसरी ज्यान हत्केलामा राखेर यात्रा गर्नुपर्छ,’ उनले भनिन् ।गत असार १ मा हेलम्बुको भेमेथाङ चौर सोहोरिएर आएको मेलम्ची बाढीले ह्योल्मोभूमिको चनौटे रातो मोटरेबल पुललगायत बजार क्षेत्रमा क्षति पुर्‍याएको थियो । त्यसयता यहाँ हिँडडुल गर्न यसैगरी जोखिम मोल्नुपरेको छ । तामाङ पनि बजार क्षेत्र र अस्पताल जान यसरी नै आउजाउ गरिरहेकी छन् । ‘अरू विकल्प नभएपछि यही पुल नतरी सुख छैन, तर्न यस्तो डर मर्नु छ,’ उनले भनिन् । हेलम्बु–७ का सुरेन्द्र पण्डितलाई विद्यालय छुट्टी हुनासाथ घर पुगिँदैन जस्तै लाग्छ ।स्थानीय भुमेश्वरी माध्यमिक विद्यालयमा कक्षा ७ मा अध्ययनरत पण्डित गोरे खोलाको मोटरेबल पुल तर्न दाइदिदीको सहारा लिन्छन् । यही पुल पार गर्दै उनी दिनहुँ विद्यालय पुग्छन् र फर्कन्छन् । ‘बर्खामासको ठाडो खोला तर्न निकै गाह्रो हुन्छ, त्यसैले अरू कसैको साथ लिएर तर्ने गरेका छौं, एक्लै तर्दा खोलाले बगाउला जस्तो हुन्छ,’ उनले भने ।असार १ र साउन १७ मा मेलम्ची खोलामा आएको बाढीको लेदोसहित छालले गोरे खोला तर्ने पुल पुरेको थियो । बाढीमा हेलम्बुका स्थानीय र मेलम्ची खानेपानी आयोजनाको कर्मचारी गरी पाँचले ज्यान गुमाएका थिए । उक्त बाढीमा बेपत्ता भएका २० जना अझै भेटिएका छैनन् । खोलाले पुरिएकाले पुलको सतह देख्न सकिँदैन । बाढी आउँदा यो खोला पार गर्न नसकिने गरी झनै ठूलो हुन्छ । पुल माथिबाट खोला बगेपछि स्थानीयलाई आवतजावतमा अप्ठ्यारो भएको छ ।हेलम्बुको मुख्य बजारमध्ये चनौटेको रातो पुल बगाएपछि महाकाल हुँदै हेलम्बुको १, २ र ७ नम्बर पुग्न गोरे खोला नतरी अर्को विकल्प छैन । सवारी साधनलाई गुडाउनसमेत समस्या हुने गरेको चालकहरू बताउँछन् । ‘कतै खाल्डा छ कि भन्ने भयले सवारी चलाउनुपर्छ, दुर्घटना हुन सक्ने डर उत्तिकै छ,’ सवारी चालक सुमन लामाले भने । पानीलाई पुलमुनिबाट पठाउने गरी व्यवस्थापन गर्न जुटिरहेको गाउँपालिका अध्यक्ष निमाग्याल्जेन शेर्पाले बताए । ‘दीर्घकालीन व्यवस्थापनमा जुटेका छौं,’ उनले भने । मेलम्चीबाट हेलम्बुसम्मको बाढीले टुटेको सडक जोड्ने काम गर्न धमाधम सुरु गरिएको उनले बताए । हेलम्बुको चनौटे पुलमा रूखको खाँबो तेर्स्याएर फल्याकको साँघु हाल्न थालिएको छ । 