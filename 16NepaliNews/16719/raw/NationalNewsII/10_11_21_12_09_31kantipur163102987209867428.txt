रामेछाप — रामेछापमा एमालेबाट निर्वाचित ५ जना जनप्रतिनिधिले नेकपा (एकीकृत समाजवादी) को पक्षमा सनाखत गरेका छन् । मंगलबार अपरान्ह ५ बजेसम्म सनाखत गर्ने समयसीमामा ५ जनाले मात्र सनाखत गरेको जिल्ला निर्वाचन कार्यालयका प्रमुख शम्भू कटुवालले जनाएका छन् । जिल्लामा एमालेबाट निर्वाचित जनप्रतिनिधिको संख्या १ सय ६५ थियो । नेकपा (एस) मा सनाखत गर्नेमा मन्थली नगरपालिकाका प्रमुख रमेशकुमार बस्नेत, गोकुलगंगा गाउँपालिका ५ नामाडिका वडाध्यक्ष बलराम खड्का र अन्य ३ जना वडा सदस्य छन् । साविकको नेकपा हुँदा माधव नेपाल समूहमा लागेका जनप्रतिनिधिहरु अहिले एमालेमै बसेका छन् । यसअघि नेपाल पक्षमा रहेका प्रदेश सांसद शान्तिप्रसाद पौडेल, जिल्ला समन्वय समितिकी उपप्रमुख दिपा पाख्रिन, लिखु तामाकोसी गाउँपालिकाकी उपाध्यक्ष दिपशिखा दाहाल र खाँडादेवी गाउँपालिकाकी उपाध्यक्ष मखमली श्रेष्ठलगायत एमालेमै बसेका हुन् । वाग्मती प्रदेशमा अष्टलक्ष्मी शाक्य मुख्यमन्त्री भएकै दिनदेखि उनीहरु ओली समूहतिर आकर्षित भएका थिए । मंगलबार जिल्ला निर्वाचन कार्यालयमा नेकपा (एस) मा सनाखत गरेर फर्किएका मन्थली नगरपालिकाका प्रमुख रमेशकुमार बस्नेतले जनप्रतिनिधिको संख्या सानो भए पनि थुप्रै चेतनशील युवा कार्यकर्ताहरु नेकपा (एस) मा रहेको दाबी गरे । उनले विगतको निर्वाचनमा ओली निकटलाई मात्र छानीछानी टिकट दिएका कारण अन्य समूहबाट निर्वाचित हुने जनप्रतिनिधि थोरै रहेकाले नेकपा (एस)मा सनाखत गर्ने पनि सोही अनुपातमा रहेको बताए । 