सुनसरी — चाडबाड नजिकिँदै गर्दा धरानको कृषिउपज बजारमा खसीबोकाको खरिदबिक्रीको चहलपहल उत्साहजनक देखिएको छ । पहिलो चरणको कोरोना महामारीदेखि नै ठप्प भएको कृषि बजारमा यसपटक कोरोना संक्रमणको दरमा केही कमी देखिएसँगै खुलेको बजारमा दुई साताको अवधिमा ४ करोड २५ लाख रुपैयाँ बढीका खसीबोका बिक्री भएका छन् । धरानको कृषिबजारमा खसीबोकाको बजार दसैं, तिहारलाई लक्षित गरेर असोजको पहिलो साताको शुक्रबारदेखि खोलिएको हो । कृषिउपज बजार व्यवस्थापन समितिका व्यवस्थापक लक्ष्मण भट्टराईका अनुसार प्रदेश १ कै नमुना कृषि बजार भएकाले गएको दुई सातामा ३ हजार ६ सय ९ वटा खसीबोका बिक्री भएको छ । उनले भने, ‘दसैं, तिहार नजिकिएका बेला कोरोनाको त्रासका बीच औसत करिब ४ करोड रुपैयाँको खसीबोका बिक्री भए । तीमध्ये अधिकांश खसीबोका धरान, इटहरी, विराटनगर र काठमाडौंका व्यापारीले उपभोक्ताका लागि लगेका छन् । उनका अनुसार अबको दुइ साताभित्र पर्ने दुई शुक्रबारमा करिब २५ सय खसीबोका पूर्वी पहाडबाट झर्ने छन् । तिनको मूल्य करिब तीन करोड रुपैयाँको हुने अनुमान गरिएको छ । कोरोना संक्रमणका कारण लामो समय कृषिबजार लकडाउनको मारमा परेको थियो । खसीबोका उत्पादन हुने भोजपुर, सखुवासभा, खोटाङ, तेह्रथुम, धनकुटा, उदयपुर, सुनसरीका ९५ प्रतिशत किसानले धरानको कृषि उपज बजारमा बिक्रीका लागि ल्याउने गरेका छन् । कतिपय सर्वसाधारणले घरपालुवा खसीबोका धरानमा बिक्री गरेर दसैं खर्च जुटाउन र खाद्यान्न, लत्ताकपडा किनेर लैजाने गरेका छन् । पहिलो साता प्रतिकिलो ५ सय ६० रुपैयाँका दरले १ हजार ५ सय ७ वटा खसीबोका गरी औसत १ करोड ६५ लाख रुपैयाँको खरिदबिक्री भएको थियो । 