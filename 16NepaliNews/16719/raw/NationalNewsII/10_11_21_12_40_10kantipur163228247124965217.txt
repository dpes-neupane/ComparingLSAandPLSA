सल्यान — संघीय सरकारको बजेटबाट १० महिनाअघि शिलान्यास भएका जिल्लाका ६ वटा पालिकास्तरीय अस्पताल शिलान्यासमै सीमित भएका छन् । १० मध्ये ६ स्थानीय तहले अस्पतालको शिलान्यास गरेका थिए । तर जग्गा व्यवस्थापन, बजेट अभाव, डीपीआर निर्माणमा ढिलाइलगायत कारण अस्पताल निर्माणमा समस्या भएको हो ।दुई वर्षभित्रै निर्माणको काम सक्ने गरी अस्पताल निर्माणको काम थालिएको थियो । केहीले भवन निर्माणका लागि टेन्डर आह्वान गरेका छन् भने केही स्थानीय तहमा बजेट अभावले समस्या भएको छ । संघीय सरकारले १० देखि १५ शय्याको भवन निर्माणका लागि बजेट दिने भएपछि बन्गाडकुपिण्डे नगरपालिका, दार्मा, कपुरकोट, छत्रेस्वरी, कुमाख र सिद्धकुमाख गाउँपालिकाले एकैसाथ २०७७ मंसिर १५ मा अस्पताल भवन शिलान्यास गरेका थिए । बाग्चौर नगरपालिका र कालीमाटी गाउँपालिकाले भने उपयुक्त जग्गा नभएको भन्दै भवनको शिलान्यास गरेका थिएनन् । शारदा नगरपालिका र त्रिवेणी गाउँपालिकामा भने अस्पताल निर्माणका लागि बजेट नै परेको थिएन । संघीय सरकारले ८ स्थानीय तहमा अस्पताल भवन निर्माणका लागि ९ करोड ७८ लाख रुपैयाँ बजेट विनियोजन गरेको थियो । तर अस्पताल भवन शिलान्यासमै सीमित भएपछि स्थानीयवासी उपचारका लागि सास्ती भोग्न बाध्य छन् । स्थानीय तहको बेवास्ताले भवन निर्माणको काम अलपत्र परेको कुमाखका रेशमराज बोहराले बताए । ‘आधारभूत अस्पताल सञ्चालन भए बिरामीले गाउँमै सहज र गुणस्तरीय उपचार पाउने थिए,’ उनले भने, ‘पालिकामा गतिलो अस्पताल नहुँदा निजी मेडिकलमा गई उपचार गराउनुपर्ने बाध्यता छ ।’ जनशक्ति, उपकरण र औषधि अभावका कारण स्वास्थ्य चौकीबाट गतिलो उपचार नपाएको उनले बताए ।पालिकाहरूले आधारभूत अस्पताल स्थापनाको काममा ढिलाइ गर्दा जिल्ला अस्पतालमा बिरामीको भीड लाग्ने गरेको जिल्ला स्वास्थ्य सेवा व्यवस्थापक दशरथ श्रेष्ठले बताए । ‘सामान्य स्वास्थ्य समस्या भएका बिरामी पनि उपचारका लागि सदरमुकाम आउन बाध्य छन्,’ उनले भने, ‘बिरामीको भीड बढ्दा लामो समयदेखि उपचार र अन्य व्यवस्थापनमा समस्या भइरहेको छ ।’ उनका अनुसार अस्पतालमा उपचारका लागि दैनिक १ सय ५० जनासम्म बिरामी आउने गरेका छन् ।