नेपालगञ्ज — दसैं मान्न फर्किने नेपालीको भीड बढेको छ। नाका खुलेकाले सीमावर्ती बजारमा किनमेल गर्न जानेको भीड उस्तै छ। भीड थामी सक्नु छैन । प्रहरीले नाकामा निगरानी बढाउन तथा कर्मचारीको गतिविधि नियाल्न सिसीटीभीबाट अनुगमन गरिरहेको छ । नेपालगञ्जको जमुनाहा नाकामा भारतबाट घर फर्किएकाहरुसँग पैसा उठाएको पाइएपछि जमुनाहाका इन्चार्जसहित १८ जना प्रहरी फेरिए । जमुनाहामा इन्चार्ज मीनबहादुर विष्टसहितको नयाँ टोली पठाइयो। नयाँ टोलीलाई विष्टले यतिबेला बाहिरी तस्करीमात्रै होइन, आफ्नै कर्मचारीमाथि निरन्तर निगरानी गरिरहेको बताएका छन्।जमुनाहा नाकामा सिसीटीभी एउटा चालु अवस्थामा थियो। विष्ट गएपछि तीन वटै चालु अवस्थामा बनाइएको छ। इन्चार्ज विष्ट सिसीटीभीमा बाहिरको दृश्य नियालिरहेका देखिन्छन्।‘मैले यहाँबाट कसले कहाँ के गरिरहेको छ भन्ने सबै निगरानी गर्छु,’ इन्चार्ज विष्टले भने, ‘म आउनुअघि एउटा सिसीटीभी थियो। मैले तीनवटा चल्ने बनाएको छु। यो नाकामा आएका इन्चार्ज सेड्युल अनुसार परिवर्तन भएका छन् भने अधिकांश कारबाहीमा परेर तानिएका छन्।नेपालगञ्ज नाकामा भारतबाट फर्किएका नेपालीलाई खोप लगाएर पठाउन थालिएको छ। एन्टिजेन जाँच चैत्रदेखि नै चलिरहेको छ। भारतबाट फर्किएका धेरैजसो नेपालीले उतै खोप लगाएको पाइएको छ।