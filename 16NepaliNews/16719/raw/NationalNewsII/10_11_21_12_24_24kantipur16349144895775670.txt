बर्दिया — बर्दियाको राजापुरमा बाढीको क्षतिबारे जानकारी लिन आएका प्रधानमन्त्री शेरबहादुर देउवा यहाँका बाढी पीडितलाई नभेटी काठमाडौंका लागि फर्किएका छन् । शुक्रबार बिहान ११ बजे आउने कार्यक्रम रहे पनि उनी दिउँसो करिब २ बजे मात्रै यहाँ आइपुगेका थिए । सुदूरपश्चिम प्रदेशबाट हेलिकप्टरमा आएका प्रधानमन्त्री देउवा राजापुरस्थित अमर सहिद दशरथ चन्द माविको चौरमा बनाइएको हेलीप्याडमा उत्रेर त्यहाँ बनाइएको मञ्चमा केहीबेर बसेपछि फर्किएका हुन् ।उनले सम्बोधन गर्दै काठमाडौं पुगेर पीडितलाई राहत र क्षतिपुर्ति दिने निर्णय गर्ने भने बताए । उनीसँगै अर्थमन्त्री जनार्दन शर्मा लगायत केही सांसद आएका थिए । प्रधानमन्त्री देउवा बाढीग्रस्त क्षेत्रका बासिन्दालाई नभेटेकोमा लुम्बिनी प्रदेशसभाका सदस्य दीपेश चौधरी लगायत केही स्थानीय नेताहरुले असन्तुष्टि व्यक्त गरेका छन् ।