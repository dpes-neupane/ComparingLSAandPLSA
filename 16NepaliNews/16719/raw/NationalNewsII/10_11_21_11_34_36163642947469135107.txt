सुनसरी — धरान उपमहानगरपालिकामा १२ करोड २६ लाख ६४ हजार रुपैयाँ बेरुजु देखिएको छ । यो रकम भनेको उपमहानगरको वार्षिक रूपमा हुने आन्तरिक आयस्रोतको ५० प्रतिशत हो । धरानको आन्तरिक आय वार्षिक २५ करोड रुपैयाँ मात्र छ ।महालेखा परीक्षकको कार्यालयले जारी गरेको प्रतिवेदन २०७८ अनुसार धरान उपमहानगरको कुल बेरुजुको २६ लाख ६८ हजार रुपैयाँ असुल गर्नुपर्नेछ भने विभिन्न शीर्षकमा भएको ३ करोड २४ लाख ७८ हजार रुपैयाँको प्रमाण पेस गर्नुपर्नेछ । नियमित गर्नुपर्ने ८ करोड ३२ लाख ८५ हजार रुपैयाँ रहेको छ । पेस्की ४२ लाख ३३ हजार बाँकी रहेको छ । महालेखा परीक्षकको कार्यालयले सार्वजनिक गरेको प्रतिवेदनअनुसार धरान उपमहानगरमा बेरुजुको प्रतिशत ३.३३ रहेको छ ।उपमहानगरमा सामुदायिक विद्यालयमा शैक्षिक सामग्री खरिद र व्यवस्थापन कार्यान्वयन निर्देशिका बमोजिम कार्य सञ्चालनको प्रमाण नभएको ९५ लाख ५० हजार रुपैयाँलाई पनि प्रतिवेदनले बेरुजु देखाएको छ । स्थानीय सरकार सञ्चालन ऐन २०७४ को दफा ८३ को अधिकार क्षेत्रभन्दा बाहिर गएर उपमहानगरले कर्मचारी नियुक्त र खर्च गरेको सबैलाई महालेखाले आफ्नो प्रतिवेदनमा बेरुजु भएको देखाएको छ । महालेखाको प्रतिवेदनले ऐनविपरीत कर्मचारी नियुक्ति गरी ठूलो रकम भुक्तानी गरेकाले ती सबैलाई बेरुजुमा राखिएको हो ।स्थानीय सरकार सञ्चालन ऐन २०७४ अनुसार पालिकाले नगर प्रहरी, सवारी चालक, कार्यालय सहयोगी, प्लम्बर, इलेक्ट्रिसियन, चौकीदार, माली, बगैंचेजस्ता पदमा मात्र करारमा कर्मचारी नियुक्त गर्न सक्ने व्यवस्था छ । तर ऐनविपरीत इन्जिनियर, सबइन्जिनियर, ओभरसियर, कम्प्युटर अप्रेटर, अहेव, स्टाफ नर्सजस्ता कर्मचारी नियुक्त गरेर तलबभत्ता सुविधाका रूपमा राज्यकोषबाट खर्च गरेकाले त्यसलाई बेरुजुमा राखिएको छ ।पालिकामा ऐनविपरीत ४६ जना कर्मचारी नियुक्त गरिएको पनि महालेखाको प्रतिवेदनमा उल्लेख छ । तीमध्ये १६ जना सहायक कम्प्युटर अपरेटर, ४ जना कम्प्युटर अपरेटर, १ जना जनस्वास्थ्यकर्मी, ३ जना इन्जिनियर, १ जना ओभरसियर, ४ जना सबइन्जिनियर, २ जना स्वास्थ्य सहायक, २ जना ल्याब टेक्निसियन, १ जना स्टाफ नर्स, ३ जना अहेव, ६ जना अनमि, २ जना अमिन, १ जना प्रशासन सहायक, १ जना स्वास्थ्य कर्मचारी गरी कुल ४६ जना कर्मचारी नियुक्त भएका छन् । ती ४६ जना कर्मचारीको तलबभत्ताबापत राज्यकोषबाट १ करोड ७५ लाख ७० हजार १ सय ९३ रुपैयाँ खर्च भएको छ । महालेखाले उपमहानगरका कर्मचारीले अतिरिक्त काम गरेको भनी ६ जना कर्मचारीलाई २ करोड २५ लाख ४८ हजार १ सय ५७ रुपैयाँ भुक्तानी पनि गरेको जनाएको छ । कर, भूमि कर र विभिन्न आयका दरहरू कम्प्युटर सफ्टवेयरमा प्रविष्ट गर्न कार्यालयले काम लगाएबापत भुक्तानी दिएको छ । त्यसरी ऐनविपरीत कर्मचारी नियुक्त गरेर तलबभत्ताबापत दिएको रकम नीतिसंगत नभएको महालेखाले स्पस्ट औंल्याएको छ । महालेखाले उपमहानगरमा रहेका २० वटा वडाहरूमध्ये २, १६ र १७ ले ऐनविपरीत चार–चार जना कर्मचारी नियुक्त गरेर तलब भत्ताका नाममा ८५ लाख २१ हजार भुक्तानी गरेकोलाई पनि बेरुजु देखाएको छ । पर्यटन विकास समितिका सहसंयोजक किशोरकुमार थुलुङ राईलाई स्थानीय यातायात सञ्चार तथा खाजा खर्च भनेर उपमहानगरपालिकाले भुक्तानी गरेको २ लाख ११ हजार ७ सय ६५ रुपैयाँलाई पनि महालेखाको प्रतिवेदनले बेरुजु भनेको छ ।कार्यसम्पन्न प्रतिवेदन नभएकालाई पनि ८० लाख ६८ हजार ८ सय ६२ रुपैयाँ भुक्तानी गरेको र सार्वजनिक खरिद ऐनविपरीत सोझै कम्प्युटरलगायत प्रिन्टिङसम्बन्धी सामग्री खरिदबापत भुक्तानी गरेको १५ लाख ९२ हजार ५ सय ४३ रुपैयाँलाई पनि महालेखाले बेरुजु भएको जनाएको छ । कर्मचारी आवश्यक परेमा प्रदेश लोकसेवा आयोगबाट भर्ना नगरी २० वटा वडा कार्यालयहरूले आफूखुसी कर्मचारी नियुक्ति गरी ८५ लाख २१ हजार भुक्तानी गरेको प्रतिवेदनले औंल्याएको छ । स्थानीय सरकार सञ्चालन ऐनमा कार्यपालिकाले गठन गरेका समितिका पदाधिकारीलाई मासिक तलब दिने व्यवस्था छैन । तर स्थानीय सरकार सञ्चालन ऐन २०७४ तथा प्रचलित ऐन नियमविपरीत विभिन्न समितिका पदाधिकारीलाई तलब र भत्ता भुक्तानी गरिएको छ । ती सबैलाई महालेखाले बेरुजु भनेको छ ।उपमहानगरपालिकाको आफ्नै नगर प्रहरी हुँदाहुँदै वडा १ मा रहेको बर्थिङ सेन्टरका ३ जना सुरक्षाकर्मीलाई ६ लाख १० हजार २ सय रुपैयाँ, उपमहानगरमा सरसफाइका लागि कर्मचारी र गाडी भए पनि सरसफाइ शीर्षकमा वडा ८ र ६ ले अन्य गाडी भाडामा लिएर सरसफाइ कर्मचारीबापतको ९ लाख १९ हजार ६ सय १५ रुपैयाँ भुक्तानी गरेकोलाई पनि बेरुजु भनेको छ ।अनुदान लिए पनि कार्यक्रम सञ्चालन गरेको प्रमाणित प्रतिवेदन बुझाउन नसकेकाहरूलाई भुक्तानी गरेको ९ लाख २२ हजार रुपैयाँ पनि बेरुजु भएको छ । जिन्सी दाखिला अभिलेख नभएको ४ लाख ४४ हजार ९० रुपैयाँ, खर्च गरेको आधार पुष्टि नभएको कार्यक्रम सञ्चालन गरेका १० लाख ६७ हजार ९ सय ६६ रुपैयाँ, आफ्नो क्षेत्राधिकारभन्दा बाहिर रहेर सामुदायिक विद्यालयलाई दिएको १ लाख ९६ हजार रुपैयाँ, विद्युतीय सामग्री खरिद तथा प्रयोग गरेबापत खर्च भएको ४१ लाख ७९ हजार ९१ रुपैयााँ अपारदर्शी तरिकाले भुक्तानी गरेको महालेखाको प्रतिवेदनले देखाएको छ । धरानका ४९ वटा सामुदायिक विद्यालय र २० वटा वडामा विद्युतीय हाजिरी व्यवस्थापनमा ५ लाख ८४ हजार ७ सय ७५ रुपैयाँ खर्च गरेको पुष्टि हुने प्रमाण नभएको महालेखाले जनाएको छ । त्यसैगरी कार्यसम्पन्न प्रतिवेदन नभएको सार्वजनिक खरिद नियमावली २०६४ को नियम १२५ विपरीत ८० लाख ६८ हजार ८ सय ६२ रुपैयाँ भुक्तानी गरेकोलाई महालेखाले बेरुजु देखाएको छ ।धरानमा यति धेरै बेरुजु देखिनुका कारणबारे उपमहानगरका लेखा प्रमुख भेषराज अधिकारीले भने, ‘यी बेरुजु रकम पहिलादेखिका हुन् । जनशक्ति अभाव हुँदा कार्यपालिकाको निर्णय गरेर कर्मचारी नियुक्त गरेपछि तलबभत्ता दिनैपर्‍यो । करारमा राखेकालाई हटाउन पनि अप्ठ्यारो । बेरुजु सबै भ्रष्टाचार भएका होइनन् । नीतिगत र ऐनअनुसार प्रक्रिया पूरा गर्न नसक्दा खर्च गरेका रकम बेरुजु देखिएका हुन् । जनप्रतिनिधिले निर्णय गरेपछि हामी कर्मचारीले त्यसलाई कार्यान्वयन गरेका मात्र हौं ।’ उनले संघीय सरकारको आफ्नो ऐन, कानुन भएको तर स्थानीय सरकारका कतिपय ऐन, कानुन नबनेकाले पनि बेरुजु देखिएको बताए । उपमहानगरका एक अर्का वरिष्ठ अधिकृतका अनुसार स्थानीय सरकार भएको र आफ्नो अधिकार रहेको भनेर जथाभावी जनप्रतिनिधिहरूले आफ्नो मान्छे र दलका कार्यकर्ता जागिर खुवाउँदा देखिएको बेरुजु धेरै छ । उनले भने, ‘कम्प्युटर चलाउन नजाने पनि कम्प्युटर अप्रेटर पदमा जागिर खुवाउने, कसैलाई ओभरसियर र इन्जिनियरमा नियुक्त गर्ने गरेकाले बेरुजुको चाङ बढेको हो ।’