नेपालगन्ज — नेपालगन्जमा १९ वर्षे युवाको शव फेला परेको छ । नेपालगन्ज उपमहानगरपालिका-१ को गायत्री मन्दिर नजिक खाली जमिनमा १९ वर्षीय रोहित थारुको शव भेटिएको हो । मंगलबार बिहान ८ बजे खेतमा शव देखिएपछि स्थानीयले प्रहरीलाई खबर गरेका थिए ।रोहितको परिवार लामो समयदेखि वडा नम्बर १ मा बस्दै आएको थियो । उनीहरुको खास घर बर्दियाको राजापुरमा पर्छ । गायत्री मन्दिरको नजिक रहेको खाली जमिनमा रोहित मृत फेला परेपछि प्रहरी टोली घटनास्थलमा पुगेको छ ।बाँके प्रहरी प्रवक्ता डीएसपी मधुसुदन न्यौपानेले आफूहरू घटनास्थलमा पुगेको र प्रारम्भिक अनुसन्धानमा हत्या गरेर फालेको जस्तो नदेखिएको बताए । ‘हाम्रो टोलीले घटनास्थलमा पुगेर अनुसन्धान गरिरहेको छ,’ प्रवक्ता न्यौपानेले भने ।