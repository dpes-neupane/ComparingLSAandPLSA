पोखरा महानगरपालिकामा कार्यपालिकाले गरेका निर्णयहरु सार्वजनिक हुदा परिवर्तन हुने गरेको वडा अध्यक्षहरुले आरोप लगाएका छन् । नेपाली काँग्रेसका तर्फबाट पोखरा महानगरपालिकामा निर्वाचित ११ जना वडाध्यक्षहरुले कार्यपालिकाले गरेका निर्णयहरु सार्वजनिक हुँदा फेरबदल गरिने गरेको भन्दै आपत्ती जनाएका हुन् । वडाध्यक्षहरुको तर्फबाट दलको नेता तथा सचेतक रामराज लामिछानेले आइतबार प्रेस विज्ञप्ति प्रकाशित गरी कार्यपालिकाले गरेका निर्णयहरु सार्वजनिक हुँदा फेरबदल गरिने गरेको भन्दै आपत्ती जनाएका हुन् । विज्ञप्तिमा कार्यपालिकाको ५२ औं बैठकमा आफूहरु उपस्थित भएपनि हस्ताक्षर नगरेको स्पष्ट पारिएको छ । सो बैठकसँगै यस अघिका बैठकमा भएका निर्णयहरु पनि फेरबदल भएर आएको भन्दै अध्यक्ष लामिछानेले आपत्ती जनाएका छन् । उनले बैठकबाट निर्णय भई बनेका समितिहरुमा पनि आफूहरुको संलग्नता नरहेको स्पष्ट पारेका छन् । त्यस्तै, विज्ञप्तिमा नवौं नगरसभामा भएका निर्णयहरु महानगरपालिकाका प्रमुखबाट हालसम्म पनि प्रमाणीकरण नभएको भन्दै ध्यानाकर्षण गराएका छन् ।साथै महानगरपालिकाको २०७८ असार १० गते प्रमुखको उपस्थितिमा बसेको नवौं नगरसभामा बैंठकमा कर्मचारीको विषयमा भएका सहमति तुरुन्त कार्यान्वयन गर्न समेत माग गरिएको छ । 