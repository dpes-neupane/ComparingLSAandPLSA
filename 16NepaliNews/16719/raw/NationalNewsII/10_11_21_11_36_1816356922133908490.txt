विराटनगर — दसैंका बेला आएको बेमौसमी वर्षापछिको बाढीबाट प्रभावित एक सयभन्दा बढी परिवारलाई खाद्यान्नलगायत सामग्री सहयोग गरिएको छ । तिहार, छठ नजिकिएका बेला समस्यामा परेका पीडित परिवारलाई लायन्स क्लब अफ विराटनगर एक्टिभले सहयोग गरेको हो । मोरङको धनपालथान गाउँपालिका वडा नम्बर ६ र ७ का एक सयभन्दा बढी बाढी प्रभावित परिवारलाई सहयोग गरिएको हो ।क्लबका तर्फबाट चामल, दाल, तेल, चिनी, मरमसला र अरू सामग्री गरी एक लाख रुपैयाँभन्दा बढीको सहयोग गरिएको क्लबका अध्यक्ष सन्तोष बस्नेतले बताए । यसअघि पनि मोरङको विभिन्न स्थानका बाढीप्रभावित तथा विपन्न परिवारलाई राहत सामग्री वितरण गरेको क्लबले नियमित सेवा कार्यक्रमअन्तर्गत पीडितका लागि सहयोग हस्तान्तरण गरेको हो । दसंैका बेला आएको अविरल वर्षापछिको भलबाढीले मोरङका विभिन्न गाउँ डुबानमा परेका थिए । स्थानीय बासिन्दाको धानलगायत बाली नोक्सानी भएको थियो । भलबाढी पसेका कारण कतिपय परिवार विस्थापित भएर सार्वजनिक स्थलमा बस्नुपरेको थियो । भल पसेर घरका लत्ताकपडा, खाद्यान्न सबै नष्ट भएका पीडित परिवारलाई क्लबले सहयोग गरेको अध्यक्ष बस्नेतले बताए ।