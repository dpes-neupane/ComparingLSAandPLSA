कर्णाली प्रदेश सरकारका आन्तरिक मामिला तथा कानुन मन्त्री सीताकुमारी नेपालीले माओवादी राजनीतिमा प्रेस सेन्टर नेपालको महत्वपूर्ण भूमिका रहेको बताएकी छन् । जनयुद्धदेखि यहाँसम्म आइपुग्दा प्रेस सेन्टरको भूमिका उल्लेखनीय भएको बताउँदै उनले अब आर्थिक र समाजवादको आधार तयार गर्ने नीतिलाई कसरी भविष्य सुनिश्चित गर्ने भन्नेतर्फ लाग्नुपर्ने बताइन् ।शुक्रबार प्रेस सेन्टर नेपाल जिल्ला कार्य समिति सुर्खेतको पाँचौ जिल्ला सम्मेलनलाई सम्बोधन गर्दै नेपालीले भनिन्,‘प्रेस सेन्टरले विगतबाट लिएको शिक्षा वर्तमानका अंगाल्दै अघि बढ्नेछ । आवाजविहीनहरुको आवाजहरूलाई बुलन्द गर्ने कुरामा कमी गर्ने छैन भन्ने हाम्रो अपेक्षा छ ।’ प्रदेश सरकारकी प्रवक्ता समेत रहेकी उनले श्रमजीवी पत्रकारहरुले गर्ने कामको उचित मूल्याङ्कन हुनुपर्ने धारणा राखेकी थिइन् । उनले भनिन्, ‘कर्णाली प्रदेशमा अहिलेसम्म सञ्चार नीति बनेको छैन । हामीले निर्देशित समेत गरिसकेका छौं । प्रदेश सरकारले मिडिया क्षेत्रका लागि विभिन्न कार्यक्रमहरु समेत ल्याएको र विविध कारण कार्यान्वयन हुन सकिरहेका छैनन् । हामी अब, कार्यान्वयनको पक्षमा लाग्ने प्रयत्नमा छौं ।’मन्त्री नेपालीले पत्रकारहरूका लागि कल्याणकारी कोष खडा गरेको खण्डमा प्रदेश सरकारले सहयोग गर्न तयार रहेको पनि बताइन् । त्यो कोष पत्रकार महासंघले  स्थापना गर्नुपर्ने हुन्छ,’ उनले भनिन्, ‘त्यो सँगै लोक कल्याणकारी विज्ञापनका लागि पनि प्रदेश सरकार लागिरहेको छ ।’ योसँगै प्रेस सेन्टर नेपाल सुर्खेतले आफ्नौ पाँचौ अधिवेशन सम्पन्न गरेको छ ।अधिवेशनबाट टेकेन्द्र विश्वकर्मालाई अध्यक्षमा निर्वाचित गरिएको छ । यस्तै समितिको उपाध्यक्षमा हृदय रिमाल, उपाध्यक्ष (महिला) पशुपता थापा, सचिवमा यज्ञ खत्री, सह–सचिवमा खिम बुढा, कमला खड्का र कोषाध्यक्षमा गीता कटुवाललाई चयन गरिएको छ । 