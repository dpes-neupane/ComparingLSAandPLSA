तिलोत्तमा — रुपन्देही प्रशासनले तिहारमा दिउँसो मात्रै देउसी भैलो खेल्न अनुमति दिने तयारी गरेको छ । जिल्ला प्रशासन कार्यालय रुपन्देहीले कोरोना महामारी फैलिन सक्ने जोखिम अझै पनि कायमै रहेकाले दिउँसोमा मात्रै स्वास्थ्य मापदण्ड पालना गरेर देउसी भैलो खेल्न अनुमति दिनेगरी तयारी गरेको हो ।रुपन्देहीका सहायक प्रमुख जिल्ला अधिकारी कमलप्रसाद पाण्डेले केही दिनमै औपचारिक रुपमा आदेश जारी गर्ने बताए ।‘अहिले पनि कोरोनाको जोखिम त कायम नै रहेकाले पराम्परागत रुपमा मनाइने चाडपर्व धेरै भीडभाड नगरी सामान्य रुपमा मनाउन दिने सूचना जिल्ला प्रशासनले यसअघि नै जारी गरी जानकारी गराएको उनले बताए । देउसी भैलो खेल्दा अनिवार्य रुपमा मास्कको प्रयोग गर्नु पर्नेछ,’ उनले भने, ‘ भौतिक दूरी समेत कायम गर्नुपर्नेछ ।’दिउँसोको समयमा देउसी भैलो खेल्न दिने भएपनि रातको समयमा भने पूर्ण रुपमा प्रतिबन्ध गरिने पाण्डेले बताए ।जिल्ला प्रशासनले कति बजेसम्म देउसी भैलो खेल्न पाउने भन्ने विषयमा १/२ दिनमा नै औपचारिक रुपमा नै निर्णय गर्ने पाण्डेले बताए । साथै प्रशासनले पटाकाजन्य बस्तु नपड्काउन सबैलाई आग्रह गरेको छ । 