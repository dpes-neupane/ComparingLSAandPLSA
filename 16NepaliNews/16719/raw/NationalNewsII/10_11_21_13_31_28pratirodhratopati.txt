प्रतिरोध जनअधिकार आन्दोलनले शनिबार पोखरास्थित फेवाताल किनारमा प्रदर्शन गरेको छ । फेवाताल अतिक्रमणको विरोधका साथै चितवनस्थित मन्दिरमा पूजा गर्न पाउनुपर्ने माग राख्दा हत्या गरिएका भीमबहादुर विश्वकर्माको न्यायको मागसहित प्रदर्शन गरिएको हो ।प्रदर्शनमा सुशेला संगीत समूह र संगम सांस्कृतिक मञ्चले संयुक्त रुपमा प्रकृति दोहन, पर्यावरण विनाश र ताल अतिक्रमणको विरुद्धमा विभिन्न गीतहरू प्रस्तुत गरेका थिए । साथै कविहरू राजेन्द्र पौडेल, कल्पना चिलुवाल, विकाश मगरले कविता वाचन गरेका थिए ।प्रतिरोधले व्यवस्था विरोधी आन्दोलन देशैभरी गर्ने तयारी रहेको संगठनकी सचिव अनिता पण्डितले जानकारी दिइन् । उनले भनिन्, ‘हामी सबै किसिमका शोषण तथा उत्पीडनको विरुद्धमा छौँ, अहिले यो व्यवस्थाले विभेद र अन्यायलाई संस्थागत गरेको छ, अहिलेको राजनीतिक व्यवस्थाको विकल्पमा हामीले बहस आरम्भ गरेका छौँ ।कार्यक्रमलाई सम्बोधन गर्दै संस्थाका अध्यक्ष मनोज खतिवडाले ६० लाखभन्दा बढि युवालाई विदेश पठाउने साथै वैदेशिक अनुदानका भरमा देश विकास गर्ने सोच बोकेको राज्यसत्तालाई आफुहरुले नमान्ने बताए । उनले जात व्यवस्था, पितृसत्ता, पर्यावरण विनाश लगायत सबै किसिमका शोषण र उत्पीडनको विरुद्धमा देशैभरी आन्दोलन सिर्जना गर्ने बताए । कार्यक्रममा विभिन्न प्लेकार्डसमेत प्रदर्शन गरिएको थियो । प्रतिरोधले पोखरास्थित फेवातालको किनारबाट सांस्कृतिक यात्राको आरम्भ गरेको हो । 