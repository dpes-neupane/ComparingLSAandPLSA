रुकुम पश्चिम — मेला हेर्न गएकी एक बालिका बलात्कृत भएकी छन् । जाजरकोट नगरपालिकाकी अन्दाजी १४ वर्षीया किशोरी बलात्कृत भएकी हुन् ।रुकुम पश्चिमको आठबीसकोट नगरपालिका–१४, को बाँके ज्युलामा लागेको मेला हेर्न आएकी उनी बुधबार राति बलात्कृत भएको प्रहरीले जनाएको छ । उनलाई बुधबार राति ८ बजेतिर अचेत अवस्थामा फेला पारिएको जिल्ला प्रहरी कार्यालयका प्रहरी निरीक्षक डेकेन्द्र शर्माले जानकारी दिए । बालिका अचेत अवस्थामा भेटिएपछि इलाका प्रहरी कार्यालय आठबीसकोटले उनको उद्धार गरेर राडीस्थित नगर अस्पताल पुर्‍याएको थियो । नगर अस्पतालमा उपचार सम्भव नभएपछि उनलाई नेपालगञ्ज लगिएको छ । बालिकाको अवस्था र प्रारम्भिक अनुसन्धानबाट बलात्कार भएको प्रहरी निरीक्षक शर्माले बताए । बालिकाले आफूलाई बाँके ज्युलाकै २६ वर्षीय झलक जैसीले बलात्कार गरेको बयान दिएकी छन् । जैसीको खोजी भइरहेको प्रहरीले जनाएको छ ।बालिकाका बुवाले जैसीविरुद्ध इलाका प्रहरी कार्यालय आठबीसकोटमा उजुरी दिएका छन् । 