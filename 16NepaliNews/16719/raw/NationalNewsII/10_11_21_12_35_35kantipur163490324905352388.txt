सल्यान — लगातार चार दिनको वर्षातपछि खोलामा आएको बाढीले बगाएर सल्यानमा बन्गाड कुपिण्डे नगरपालिका–११ माझकाँडाका एक पुरुषको मृत्यु भएको छ ।शुक्रबार दिउँसो खेतमा लगाएको धान हेर्न जाने क्रममा माझकाँडा खोलाले बगाउँदा ६० वर्षीय लिले बुढाको मृत्यु भएको हो । खोला तर्ने क्रममा बगेका उनी खोलादेखि २०/२५ मिटर तल मृत अवस्थामा भेटिएको स्थानीयले खबर गरेको जिल्ला प्रहरी कार्यालय सल्यानका सूचना अधिकारी तथा प्रहरी प्रवक्ता अर्जुन पौडेलले बताए । खोलाले बगाएर मृत्यु भएका बुढाको शव पोष्टमार्टमका लागि जिल्ला अस्पताल ल्याइएको उनले जानकारी गराए । खोलाले बगाएर बुढाको मृत्यु भएपनि थप अनुसन्धान भइरहेको उनको भनाइ छ । 