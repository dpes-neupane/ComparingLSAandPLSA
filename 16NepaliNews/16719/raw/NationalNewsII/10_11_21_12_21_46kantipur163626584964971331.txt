दाङ — तुलसीपुरमा कुटपिट गरी एक युवकको हत्या भएको छ । तुलसीपुर उपमहानगरपालिका–४ नयाँ बस्तीका २१ वर्षीय टोपबहादुर पुनलाई युवाहरुको एक समूहले शनिबार राति धारिलो हतियार र लाठी प्रहार गरी हत्या गरेको इलाका प्रहरी कार्यालय तुलसीपुरले जानकारी दिएको छ ।कुटपिटबाट कपुरकोट गाउँपालिका–४ सल्यानका १७ वर्षीय शंकर डाँगी गम्भीर घाइते भएका छन् ।कुटपिटबाट गम्भीर घाइते भएका पुनलाई उपचारका लागि राप्ती प्रादेशिक अस्पताल तुलसीपुरमा ल्याएलगतै चिकित्सकले मृत घोषणा गरेको इलाका प्रहरी कार्यालय तुलसीपुरका प्रमुख डिएसपी श्यामु अर्यालले बताए । घाइते डाँगीलाई उपचारका लागि भारतको लखनउ लगिएको उनले जानकारी दिए ।आपसी रिसइबीका कारण स्थानीय युवाहरुले राति मादक पदार्थ सेवन गरी घर नजिकैको जंगलमा लगि आक्रमण गरेको उनले बताए । मृतक पुन तुलसीपुर–४ स्थित दिपज्योति आधारभूत विद्यालय घोरनेटीका प्रधानाध्यापक भूपबहादुर केसीलाई कुटपिट गरेको आरोपमा पक्राउ परी केहीदिन अघि मात्रै धरौटीमा छुटेका थिए ।आक्रमण गर्ने युवाहरुको पहिचान भइसकेको र उनीहरुको खोजी भइरहेको डिएसपी अर्यालले बताए । 