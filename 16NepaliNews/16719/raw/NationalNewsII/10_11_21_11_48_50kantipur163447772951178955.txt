बारा — बारा कोल्हवीका बद्री अधिकारी दसैंको अष्टमीको दिन सिमराबाट आफन्त लिएर घर फर्कंदै थिए । तामागढी–कोल्हवी सडक खण्डको चारकोसे जंगलमा पर्ने भीम सखुवामा उनी दुर्घटनामा परे । विपरीत दिशाबाट आएको २ जना सवार बा४९प १२७० नम्बरको मोटरसाइकसँग उनको बा१९च ४५११ नम्बरको कार ठोक्किएको थियो । बाइकमा सवार दुवै जनाको घटनास्थलमै मृत्यु भयो । मृत्यु हुनेमा कोल्हवी–२ का ३८ वर्षीय पेमा दोर्जे लामा र ४० वर्षीय बाबु तामाङ थिए । कार चालक अधिकारीसहित त्यसमा सवार अन्य पनि घाइते भए । अधिकारी अहिले प्रहरी नियन्त्रणमा छन् ।दुर्घटनामा कार चालक र बाइकमा सवार मृतक एउटै टोलका थिए, जसका कारण टोल नै शोकमग्न भयो । ‘दुर्घटनाले मन सिरिंग भयो,’ ९ वर्षपछि काठमाडौंबाट दसैं मान्न गाउँमा आएका कोल्हवी–२ निकास टोलका रामकृष्ण काफ्लेले भने, ‘असावधानी र हतारले धेरै ठूलो मानवीय क्षति भयो । पर्वमा टोलवासी शोकाकुल भएर बस्नुपर्‍यो ।’ प्रहरीका अनुसार दुवै गाडी तीव्र गतिमा र अनियन्त्रित हुँदा दुर्घटना भयो ।तीन दिनअघि राति ११ बजे वीरगन्ज–पथलैया सडक खण्डको जीतपुरसिमरा उपमहानगरपालिका–२३ भोल्हीमा ट्यांकर र कार ठोक्किँदा कारका चालकसहित त्यसमा सवार अन्य २ गरी ३ जना भारतीयको मृत्यु भयो । ना३ख ७५९४ नम्बरको ट्यांकर र बीआर ०६ सी क्यू ४१४१ नम्बरको कार ठोक्किएको थियो । मृत्यु हुनेमा बिहार मोतिहारीका राजन सर्राफ, सुरज प्रसाद र कृत सिंह छन् ।प्रदेश ट्राफिक प्रहरी कार्यालय पथलैयाका अनुसार १५ दिनयता (दसैं अवधिभर) प्रदेशका ८ वटै जिल्लामा २ सय ५८ सवारी दुर्घटना हुँदा ४० जनाको ज्यान गएको छ । १ सय ६ जना गम्भीर घाइते भएर उपचाररत छन् भने ३ सय २ जना सामान्य घाइते भएका छन् । ३ सय ८५ वटा सवारी दुर्घटनामा परेका छन् । प्रदेश प्रहरी कार्यालयका ट्राफिक प्रहरी नायब उपरीक्षक सन्तु जयसवारका अनुसार अधिकांश सवारी दुर्घटना तीव्र गतिका कारण हुने गरेको छ । ‘चाड, मेला र भेलामा मादक पदार्थ सेवन गरी सवारी चलाउँदा पनि दुर्घटना भएका छन्,’ उनले भने ।सवारीसाधनको बढ्दो चाप, बिग्रेको सडक, ट्राफिक नियमको पालनामा कमी, मादक पदार्थ सेवनपछि लापरबाहीपूर्वक गाडी चलाउने प्रवृत्तिले मानवीय क्षति बढिरहेको उनको भनाइ छ । ‘हामी सकेसम्म यस्तो दुर्घटना न्यूनीकरणको प्रयास गरिरहेका छौं,’ जयसवारले भने, ‘लापरबाही नगरे र सडक व्यवस्थित भए दुर्घटना न्यूनीकरण गर्न सकिन्छ ।’