सोलुखुम्बु — सोलुखुम्बुको महाकुलुङ गाउँपालिकामा रहेको मेरापिक हिमाल आरोहण गरेर फर्कने क्रममा बाटोमा लडेर एक बेलायती नागरिकको मृत्यु भएको छ । गत कात्तिक १० गते मेरापिक आरोहणका लागि भएका बेलायती नागरिक फ्लायन एलेक्जेण्डर कृष्टियनको शुक्रबार मृत्यु भएको हो । उनी ६४७४ उचाइको आरोहण सकेर फर्कने शिलशिलामा करिब ५ हजार ८ सय मिटरको उचाइमा रहेको हाईक्याम्प क्षेत्रमा लडेका थिए ।उनको उपचारका लागि कैलाश एयरको हेलिकप्टर मार्फत् लुक्लास्थित पासाङल्हामु निकोल्निकी अस्पताल लैजँदै गर्दा बाटोमै मृत्यु भएको जिल्ला प्रहरी कार्यालय सोलुखुम्बुका प्रहरी निरीक्षक ऋषिराज ढकालले बताए । उनी हिमालको चिप्लोमा लडेर घाइते भएका थिए । मौसममा सुधार आएसँगै अहिले मेरापिक आरोहण गर्नेको संख्या वृद्धि भएको छ ।