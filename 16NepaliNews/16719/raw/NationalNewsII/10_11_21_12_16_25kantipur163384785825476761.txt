पर्वत — दसैं बिदा शिक्षण संस्थामा घटस्थापनादेखि कोजाग्रत पूर्णिमासम्म हुने गर्छ । घटस्थापनामा त सार्वजनिक बिदा नै हुन्छ । यहाँको कुश्मा नगरपालिका–९ को सार्वजनिक माध्यमिक विद्यालयमा भने घटस्थापनामा पनि पठनपाठन गरिएको छ । यहाँका शिक्षक, विद्यार्थीलाई दसैं बिदाको कुनै प्रभाव छैन ।कोभिडका कारण लामो समय बन्द भएर खुलेको विद्यालयमा शिक्षक, विद्यार्थी बिदामा पनि अरू बेलाभन्दा उत्साह र जाँगरका साथ सहभागी भएका छन् । निर्धक्क पढाइ भएको छ । करिब ५ महिना बन्द भएर खुलेको विद्यालयमा भौतिक रूपमै उपस्थित भएर सबै शिक्षकले विद्यार्थीलाई अध्यापन गराइरहेका छन् । विद्यार्थी पनि सबै नियमित नै विद्यालयमा उपस्थित भएका छन् ।विद्यालयले समयमै पाठ्यक्रम सक्न र अवरुद्ध भएको पढाइ पूरा गराउन बिदामा पनि पढाइ सञ्चालन गरिएको जनाएको छ । ‘अरू विद्यालय घटस्थापनाको अघिल्लो दिनदेखि नै बन्द भएका छन् । हामीले पनि बिदा गरेको भए हुन्थ्यो,’ प्रधानाध्यापक चन्द्रशेखर उपाध्यायले भने, ‘लामो समय पढाइ नियमित हुन पाएन । अनलाइनबाट पढाउँदा सबै विद्यार्थीले राम्रो बुझेनन् । यतिबेला केही दिन विद्यालय खोलौं भनेर सल्लाह गर्‍यौं । सबै सहमत हुनुभयो ।’ बिदाको समयमा पनि सधैंजस्तै बिहान १० देखि बेलुका ४ बजेसम्म नै पढाइ नियमित भएको विद्यालय व्यवस्थापन समितिका अध्यक्ष सरोज बैरागीले बताए । सप्तमीदेखि दशमीसम्म चार दिन मात्र दसैं बिदा दिने विद्यालयले तयारी गरिरहेको जनाएको छ । कोभिडका कारण भएको निषेधाज्ञाले वैशाखयता बन्द भएको विद्यालय असोज १ देखि खुलेको थियो । भौतिक उपस्थितिमा पढाइ सुरु हुनुअघि अनलाइन कक्षा सञ्चालन गरिएको थियो । सबै विद्यार्थीसम्म अनलाइन कक्षा प्रभावकारी नभएको गुनासो आएपछि विद्यालयले सबै शिक्षकलाई ल्यापटप वितरण गरेर भदौको दोस्रो सातादेखि टोल शिक्षासमेत सञ्चालन गरेको थियो । भौतिक रूपमा सञ्चालन भएयता शुक्रबार पनि ४ बजेसम्म पढाइएको शिक्षक भागीरथ अधिकारीले बताए । उनका अनुसार शुक्रबारको अतिरिक्त समय र दसैं बिदाको समयमा कमजोर विद्यार्थीको पढाइमा विशेष ध्यान दिइएको छ ।२०१७ सालमा स्थापित उक्त विद्यालयमा ४ वर्षअघि शिक्षकले देउसीभैलो कार्यक्रम सञ्चालन गरेर दिवा खाजा र अंग्रेजी माध्यममा पढाइ सुरु गरेका छन् । शिक्षाको गुणस्तर सुधार गरेपछि निजी विद्यालयसमेत छोडेर सार्वजनिकमा विद्यार्थी आएपछि नगरकै उत्कृष्ट विद्यालयका रूपमा चिनिन थालेको छ । नगर शिक्षा अधिकृत विष्णु तिवारीका अनुसार सार्वजनिक माविले पछिल्लो समय सिर्जनात्मक र प्रशंसनीय काम गर्दै आइरहेको छ । ‘बिदामा विद्यालय खोल्न हामीले कसैलाई भनेका छैनौं,’ उनले भने, ‘त्यो विद्यालयले सञ्चालन गर्नु प्रशंसनीय काम हो । हामी त्यस्ता विद्यालयलाई विशेष रूपले हेर्छौं ।’विद्यालयलाई ल्यापटप र प्रिन्टरविद्यालयका सानातिना कामका लागि सहरबजार धाउनुपर्ने बाध्यता हटाउन जलजला गाउँपालिकाले सबै विद्यालयमा ल्यापटप र प्रिन्टर वितरण गरेको छ । विद्यालयलाई प्रविधिमैत्री बनाउन इन्टरनेटको समेत व्यवस्थापनमा लागेको जलजलाले शैक्षिक सहजताका लागि आधारभूत र माध्यमिक तहका विद्यालयमा यस्ता सामान दिएको हो । पछिल्लो समय कोभिड–१९, प्राकृतिक विपत् तथा हरेक विषय प्रविधिमा आधारित बन्दै गएकाले विद्यालयलाई पनि समायानुकूल परिमार्जन गर्न पालिकाभित्रका ४४ विद्यालयलाई ती सामग्री वितरण गरिएको हो । प्रमुख प्रशासकीय अधिकृत राजेन्द्रबहादुर क्षत्रीका अनुसार माध्यमिक तहका ८ विद्यालयमा २/२ तथा आधारभूत तहका विद्यालयलाई एउटाका दरले ल्यापटप र सबै विद्यालयलाई एक–एकका दरले प्रिन्टर वितरण गरिएको हो । ७२ हजारका दरले सबै ल्यापटपलाई ३६ लाख ४० हजार तथा ४४ वटा फोटोकपिसहित प्रिन्टरलाई ३१ हजारका दरले १३ लाख ६४ हजार गरी ५० लाख ४ हजार रुपैयाँ खर्च भएको गाउँपालिकाले जनाएको छ ।जलजला–६ शालिजाको सर्वोदय आधारभूत विद्यालयकी शिक्षक सेतीमाया पाइजा पुनले ल्यापटप र प्रिन्टरका कारण शिक्षालाई प्रविधिमा जोड्न सहज हुने बताइन् । विद्यालयका हरेक काम विद्युतीय माध्यमबाट गर्न पाइने भन्दै शिक्षक उत्साहित छन् । शिक्षक भवानीशंकर पौडेलले कतिपय विद्यालयमा इन्टरनेटको अझै पनि अभाव भएकाले सक्दो छिटो पुर्‍याउने गरी काम गर्न गाउँपालिकालाई सुझाए ।सबै विद्यालयमा इन्टरनेट सुविधा उपलब्ध गराउन संघीय सरकारले वार्षिक १२ हजार रुपैयाँ दिने भएका कारण सबै विद्यालयलाई ल्यापटप र प्रिन्टरको उपयोग गर्न सहज हुने गाउँपालिका अध्यक्ष यामबहादुर मल्लले बताए । मल्लले विद्यालयका विवरणलाई एकीकृत रूपमा अनलाइनमा राख्ने जनशक्ति उत्पादनका लागि प्रशिक्षण दिइसकेकाले कम्प्युटर प्रिन्टरको उपयोग सहज हुने बताए । शिक्षालाई प्रविधिमैत्री बनाउन र वितरित उपकरणको सही सदुपयोग गर्न पालिकाले तीन सय शिक्षकलाई एकीकृत तालिम सञ्चालन गर्ने तयारी गरेको सूचना अधिकारी लीलाधर सुवेदीले बताए ।