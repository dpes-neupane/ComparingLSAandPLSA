विराटनगर — स्थानीय व्यवसायीलाई धम्क्याएर रकम असुल्ने दुई जनालाई मोरङ प्रहरीले विराटनगर–१० स्थित बसपार्कबाट १८ असोज बेलुकी पक्राउ गर्‍यो । रकम माग्न प्रयोग भएको दुई मोबाइल र १० हजार रुपैयाँ पनि बरामद भयो । त्रास देखाइलगातार रकम उठाइरहेका उनीहरूबाट आजित भएपछि केही व्यवसायीले प्रहरीलाई गुहारेका हुन् । आपराधिक लाभ लिएको कसुरमा म्याद थप भई उनीहरूविरुद्ध प्रहरीले अनुसन्धान अगाडि बढाएको छ । हरेक वर्षझैं यसपालि चाडबाडमा बजारमा भीड बढिरहेको बेला यस्ता गिरोह पनि सक्रिय छन् । उक्त घटनाको चार दिनपछि २२ असोज बिहान ११ बजेतिर विराटनगर–७ स्थित वडा प्रहरी कार्यालय नजिकैको एक गार्मेन्ट पसलमा पेस्तोलसहित तीनजना प्रवेश गरे । उनीहरूले पसलको काउन्टरमा उपलब्ध ११ हजार रुपैयाँ नगद तथा साहु र कर्मचारीका ४ थान मोबाइल लुटे । सोचे जति रकम पसलमा फेला नपरेपछि लुटेरामध्ये एक आक्रोशित भएर पेस्तोलको पछाडि पट्टिको भागले टाउकोमा प्रहार गरी पसल सञ्चालकलाई घाइते बनाए । मोटरसाइकलमा आएका ती लुटेराको प्रहरीले खोजी गरिरहेको छ ।प्रदेश १ प्रहरी प्रमुख डीआईजी अरुणकुमार बीसीले लुटमा संलग्नलाई पक्राउ गर्न र यथार्थ पत्ता लगाउन विशेष टोली खटाइएको बताए । औद्योगिक एवं व्यावसायिक नगरी विराटनगरमा असुली र लुटसम्बन्धी यस्ता घटनाहरू पहिलो पटक भएको होइन । एक वर्षअघि भएको असुलीको घटनामा संलग्न ६ जनालाई प्रहरीले पक्राउ गरेको थियो । जसमध्ये दुई जना तत्कालीन नेकपा निकट विद्यार्थी संगठन अनेरास्ववियूसँग आबद्ध थिए । आर्थिक रूपले चाँडै स्थापित भएर समाजमा प्रभाव कायम गर्न उनीहरू असुलीको धन्दामा लागेको प्रहरी अनुसन्धानमा खुलेको थियो । प्रहरीले उनीहरूबाट स्वचालित पेस्तोल र तीन गोलीसमेत बरामद गरेको थियो । दुई व्यापारीसँग ५/५ लाख रुपैयाँ माग गरेकोमा एकले दिए पनि अर्काले प्रहरीलाई सम्पर्क गरेपछि उनीहरू पक्राउ परेका थिए ।उक्त अपराधको रहस्य खुल्नु अगाडिसम्म ती विद्यार्थी नेताहरू उच्च पदस्थ प्रहरी एवं नेताहरूको कार्यक्रममा सहभागी हुन्थे । प्रदेशका मुख्यमन्त्री, मन्त्री, सभासद, सांसद र वरिष्ठ नेतासँग उनीहरूले तस्बिर खिचाएर सामाजिक सञ्जालमा राख्थे । अपराध कर्मलाई ढाकछोप गर्न उनीहरू राजनीतिक एवं सामाजिक गतिविधिको आड लिएको प्रहरीको भनाइ छ । ‘लुटको नयाँ घटनामा पनि पेस्तोल प्रयोग भएको छ, यो कटुवा हुनुपर्छ, गत वर्ष र यो वर्षको घटनालाई पनि दाँजेर अनुसन्धान गर्दैछौं,’ डीआईजी बीसीले भने । तर जानकारका अनुसार सार्वजनिक भएका अपराधभन्दा यथार्थ फरक छ । फाटफुट एक/दुई घटना बाहिर आएर दुई चार जना पक्राउ परि हाले पनि यस्ता गिरोहरू वर्षभर सक्रिय हुन्छन् ।चन्दा, सहयोग र सामाजिक कार्यक्रमको नाममा वर्षभरि विभिन्न समूहले रकम असुल्ने गरेको एक व्यवसायीले बताए । उनको अनुसार चाडबाड र चुनावका बेला यो बढ्छ । ‘चाडबाडमै बढी व्यापार हुन्छ, व्यापारीलाई यतिखेर चटारो हुन्छ, अनावश्यक झमेला र विवादमा परेर तनाव लिनुभन्दा रकम दिनु नै उचित ठान्छन्,’ उनले भने । भन्सार एवं कर छल्ने, चर्को मूल्य राख्ने र कमसल सामग्री बेच्ने व्यापारीहरूको बारेमा पत्ता लगाएर समेत आपराधिक समूहले रकम असुल्ने गरेको एक जानकारले बताए । उनले भने, ‘आफ्नै पोल खुल्ने डरले अवैध कारोबार गर्ने व्यापारी रकम असुल्नेविरुद्ध प्रहरीमा उजुरी दिँदैनन्, यसले अपराधीको मनोबल बढ्दै जान्छ ।’ सामाजिक कार्यक्रम र सहयोगको नाउँमा रकम उठाउँदै हिँड्न पल्केपछि असुली अपराधमा लाग्ने गरेको एक प्रहरी अधिकृतले बताए ।