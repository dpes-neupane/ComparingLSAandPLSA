ताप्लेजुङ — पूर्वको प्रसिद्ध तीर्थस्थल मानिएको पाथीभरामा लिम्बू समुदायको परम्परागत लोकबाजा च्याब्रुङको स्तम्भ बनाइएको छ । वरिपरि बस्न मिल्ने गरी चौतारी बनाएर बीचमा स्तम्भ राखिएको हो ।परम्परागत संस्कृतिको जगेर्ना र संरक्षण गर्ने उद्देश्यले किरात याक्थुङ चुम्लुङ जापान शाखाको आर्थिक सहयोगमा चौतारी निर्माण गरिएको निर्माणमा खटिएका भक्त लिम्बूले बताए । यो बाजा विवाह, जन्म, उत्सव, घरपैंचो, मेला महोत्सव जस्ता शुभकार्यमा बजाइन्छ । २७ लाख रुपैयाँको लागतमा निर्माण गरिएको चौतारी पाथीभरा प्रवेशद्वारको बाहिर रहेको छ । ३ हजार ७ सय ९४ मिटर उचाइमा बालुवा, सिमेन्टलगायतका सामग्री लगेर निर्माण गरिएको हो । काफ्लेपाटीसम्म ढुवानीका साधनमा र त्यहाँबाट मान्छेलाई बोकाएर लगेको लिम्बू बताउँछन् । यसले लिम्बू समुदायको सांस्कृतिक पहिचानलाई संरक्षण गर्न मद्दत पुर्‍याएको किरात याक्थुम चुम्लुङका केन्द्रीय सदस्य बालचन्द्र आङ्बोहाङले बताए ।पाथीभरा जाने हरेकजसो यात्रुले यसबारे जिज्ञासा राख्ने गरेको भक्त बताउँछन् । ‘उकालो चढेर गएपछि मन्दिर प्रवेश गर्नुअघि एकछिन थकान मेटाउने र फोटो खिचाउने ठाउँ पनि भएको छ,’ लिम्बूले भने, ‘चिन्नेले आहा भन्छन्, नचिन्नेले यो चाँही के रहेछ भनेर सोध्छन् ।’निर्माणपछि धेरैखाले सुझाव आएका छन् । दर्शन गर्न देश–विदेशबाट आउनेले स्तम्भको अवलोकन गर्ने र च्याब्रुङबारे प्रचारप्रसार हुने चुम्लुङका जिल्ला सचिव इन्दिरा मेन्याङ्बो बताउँछिन् ।