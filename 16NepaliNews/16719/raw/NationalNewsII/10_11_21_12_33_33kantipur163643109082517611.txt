जाजरकोट — जाजरकोटका ग्रामीण सडकमा चल्ने सवारी साधनहरूले मनपरी भाडा असुल्दा सर्वसाधारण मर्काका परेका छन् । जिल्लाका अधिकांश स्थानीय तहले निर्माण गरेका सडक खण्डहरूमा निजी यातायातहरूले चर्को भाडा लिएपछि स्थानीय मर्कामा परेका हुन् । स्थानीय तहले निर्माण गरेका नया सडकमा रुट परमिटसमेत लागू नगरिए पनि यातायात व्यवसायीहरू मनपरी सवारी साधन सञ्चालन गरेको पाइएको छ ।प्रशासनले तोकेको भन्दा बाहिर रहेर मनपरी भाडा असुल्दै आएको यात्रुहरूले गुनासो गरेका छन् । ‘यात्रुहरूबाट मनपरी भाडा असुलिन्छ, आरामदायी यात्रा हुँदैन, क्षमताभन्दा दोब्बर यात्रु राखेर सवारी साधन चलाइन्छ, कसरी हुन्छ सुरक्षित यात्रा ?’ बारेकोट गाउँपालिका–२ का स्थानीय शान्तबहादुर नेपालीले गुनासो गरे । उनी तिहार मान्न कालापारबाट फर्कंदै थिए । शान्तबहादुरको मात्र होइन, कालीमाटी–बारेकोट सडकखण्डमा यात्रा गर्नेहरूको गुनासो यस्तै छ । ‘यात्रु कोचाकोच, भाडा महँगो, कच्ची रोडमा मरिन्छ कि भन्दै यात्रा गरिन्छ’ बारेकोट गाउँपालिका ४ का खड्ग रावतले भने । ‘सरोकारवाला निकायको बेवास्ताले एक–दुई पटक दुर्घटना पनि भइसकेको छ, अब पनि चासो नदिने हो भने यात्रुहरूले अकालमा ज्यान गुमाउने स्थिति सिर्जना हुन्छ’ रावतले थपे । सदरमुकाम खलंगादेखि गाउँपालिकाको केन्द्र लिम्सासम्म पुग्न १ हजार ५ सयभन्दा बढी भाडा तिर्न यात्रुहरू बाध्य छन् । दूरी भने सदरमुकामबाट ५० किलोमिटर पनि छैन । रुट परमिट लागू भएका सडकमा जिल्ला प्रशासन कार्यालयले भाडा निर्धारण गरेको भए पनि ग्रामीण क्षेत्रमा भने भाडा दर लागू भएको छैन । रुट परमिट लागू नभएका सडकमा मनपरी भाडा असुल्दै आए पनि स्थानीय तह र प्रशासन भने मौन देखिन्छन् । गाडीमा न त भाडा दर नै टाँसिएको छ न त बसाइ आरामदायी छ । त्यही पनि सर्वसाधारण नागरिकबाट मनपरी भाडा लिइरहेको यात्रुहरूको गुनासो छ ।‘कालीमाटीदेखि लिम्सासम्म जम्मा ३३ किलोमिटर जति होला तर पनि एक हजार भाडा तिर्दा यो त लुटतन्त्र भएन र सरकार ?’ स्थानीय जीवन तिरुवाले आक्रोश पोखे । गत वर्षमात्रै बारेकोट यातायातको पहुँचमा जोडिए पनि सर्वसाधारण नागरिक चर्को मूल्य तिर्दै हैरान भएका छन् । यात्रुवाहक सवारीसाधनले क्षमताभन्दा दोब्बर यात्रु राखेर गाडी कुदाउँदा जोखिम रहेको भए पनि कुनै निगरानी हुने गरेको छैन ।यस्तै, जिल्लाको कुशे गाउँपालिकाका नागरिक महँगो भाडा दरमा हिँड्न बाध्य छन् । खलंगादेखि पाँचकाटिया सडक खण्डमा जिल्ला प्रशासन कार्यालय जाजरकोटले निर्धारण गरेको भाडा दर तिरे पनि पाँचकाटियादेखि गाउँपालिकाको केन्द्रसम्म निजी जिपहरूले मनपरी भाडा असुल्दै आएको स्थानीयले गुनासो गरेका छन् । सदरमुकामदेखि भार्मासम्म १५ सयभन्दा बढी तिर्न बाध्य भएको स्थानीय बताउँछन् । रुट परमिट नभएकाले सडकको लम्बाइ कति हो भन्नेसमेत थाहा छैन । यी दुई स्थानीय तह मात्र होइन, जिल्लाका अन्य स्थानीय तहमा निर्माण गरिएका सडकमा यातायात व्यवसायीहरू भने मनपरी भाडा असुल्दै आएका छन् ।तर स्थानीय तह र प्रशासन भने मौन देखिएका छन् । नागरिकहरूबाट चर्को भाडा असुल्दासमेत स्थानीय तह र प्रशासनले कुनै काम भने नगरेको स्थानीयहरूको गुनासो छ । अस्थायी रुट परमिट जारी गरी निर्धारण गरिएको सडकमा भाडा दर लागू हुन सकेको छैन । जिल्लाको जुनीचाँदे गाउँपालिकाका नागरिकहरू पनि चर्को भाडा तिर्दै आएका छन् ।छेडा–जुनी सडक खण्डमा जोखिम मोलेर उनीहरू यात्रा गरिरहेको श्री माध्यमिक विद्यालयका शिक्षक प्रविन विकले बताए । ‘यात्रा पनि आरामदायी हुँदैन, यात्रु कोचाकोच, भाडा महँगो कसरी हुन्छ सुरक्षित ?’ उनले भने । यातायात व्यवसायीको लापरबाहीका कारण पटकपटक सवारीसाधन दुर्घटनामा पर्ने गरेका छन् ।प्रमुख जिल्ला अधिकारी प्रेमप्रसाद देवकोटाले भने यात्रुहरूबाट कुनै गुनासो नआएको बताए । ‘गुनासो आएको खण्डमा छानबिन गरी कारबाही गरिन्छ,’ उनले भने । कात्तिक १० गते नै सबै सरोकारवाला सबैलाई बोलाएर बैठक बसेर तोकेभन्दा बढी भाडा नलिन आग्रह गरिएको उनको भनाइ छ ।