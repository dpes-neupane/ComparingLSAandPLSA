राजविराज — जलस्तर बढेपछि कोसी नदीले सप्तरीतर्फको स्पर कटान गर्न थालेको छ । मूल तटबन्धमा नदीको दबाब कम गरी क्षति न्यूनीकरण गर्न स्पर निर्माण गरिएको हुन्छ । तर बर्खाअघि नै स्परहरूको आवश्यक मर्मत सम्भारमा बेवास्ता गर्दा स्पर कटान भएर मूल तटबन्ध नै जोखिममा परेको छ ।भारतको बिहार सरकारमातहत रहेको कोसी योजनाले तटबन्ध, स्परलगायतका संरचनामा बर्खा लाग्नुअघिको तयारी र बाढी सुरक्षात्मक गरी दुई खण्डमा काम गर्छ ।सप्तरीको तिलाठी कोइलाडी गाउँपालिका–५ बनरझुलास्थित कोसीको पश्चिमी तटबन्धअन्तर्गत स्पर–९.७९ मा कटान भएको हो । बिहीबारदेखि कटान भइरहेको क्षेत्रमा बालुवाको बोरा र बाँस राखेर कटान रोक्ने प्रयास भइरहेको छ । कटान तीव्र रहेको उल्लेख गर्दै गाउँपालिका अध्यक्ष सतिशकुमार सिंहले यस्तै अवस्था रहे पश्चिमी तटबन्धमै खतरा पुग्ने अवस्था रहेको बताए ।स्परको कटान सुरु भएपछि बिहीबार साँझ अध्यक्ष सिंह, प्रमुख जिल्ला अधिकारी जयनारायण आचार्यसहितको टोली उक्त क्षेत्रको अवलोकनमा पुगेको थियो । ‘कटानका कारण स्थिति खतरायुक्त छ,’ सिंहले भने, ‘बाढीपूर्व गर्नुपर्ने तयारीका कामहरू ग्णुस्तरीय हुन नसक्दा अहिले कटान भएको हो ।’ कोसी योजनाका कर्मचारी र ठेकेदारको मिलेमतोमा बाढीपूर्व गर्नुपर्ने काम गुणस्तरीय नगर्ने तर बाढीले कटान गर्न थाले सुरक्षात्मक काम भन्दै लाखौं रुपैयाँ खर्चिने चलनले स्पर र तटबन्धलगायतका संरचना जोखिममा परेको सिंहको आरोप छ ।‘बाढी आउनुपूर्व सन्तोषजनक काम गर्दैनन् । तर बाढी आएपछि बिल बनाउनका लागि मात्र बालुवा र बाँस हाल्ने काम हुन्छ,’ सिंहले भने, ‘कोसी योजना र ठेकेदारको लापरबाहीका कारण तटबन्ध पूर्णरूपमा असुरक्षित बन्दै गएको छ ।’२०६५ भदौ २ मा सुनसरीस्थित पूर्वी तटबन्ध भत्किएपछि १० वर्षसम्म योजनाले त्यहाँ काम गरेको थियो । ५ वर्षअघि कोसीलाई मध्यभागमा बगाउने भन्दै ब्यारेजको तल्लो भागमा पाइलट च्यानल खनेर बहावलाई पश्चिमतर्फ मोडिएको थियो । तर मूल बहाव पश्चिमतर्फ मोडिएपछि २ वर्षयता पश्चिमी तटबन्धमाथि पानीको दबाब बढ्दै गएको छ । त्यसयता योजनाले निरन्तर पश्चिमी तटबन्धमा मर्मत गरिरहेको छ ।योजनाका सुपरिन्टेन्डेन्ट इन्जिनियर अशोक सिंह ठाकुरले पानीको दबाबका कारण स्परमा समस्या देखिएको उल्लेख गर्दै कटान रोक्न प्रयास भइरहेको बताए ।