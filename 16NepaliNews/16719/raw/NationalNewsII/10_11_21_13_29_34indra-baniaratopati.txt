नेपाली काँग्रेसका बागमती प्रदेशसभा संसदीय दलका नेता ईन्द्रबहादुर बानियाँले अल्पमतमा परिसकेको सरकारले प्रदेशसभाको बैठक लम्ब्याएर दुई-पाँच दिन सत्ताको आयु लम्ब्याएर के हुन्छ भन्ने प्रश्न गरेका छन् ।मुख्यमन्त्री अष्टलक्ष्मी शाक्यले पेस गरेको विश्वासको मतसम्बन्धी प्रस्तावमाथिको छलफलमा बिहीबार भाग लिँदै उनले आफूहरुले यो व्यवस्था र संविधान रक्षाका लागि गठबन्धन बनाएको बताए । उनले आगामी निर्वाचनसम्म नै यो गठबन्धन जारी रहने पनि बताए । उनले प्रदेश सरकारले धेरै भ्रमको खेती गरेको र कागजमा मात्र विकासको खाका देखाउने गरेको बताए ।उनले भने, ‘प्रदेशको गौरवको योजना सुरुङ मार्ग कता गयो ? कागजमा के के मुक्त भयो के के भयो ! कति गरिबले खरको छाना हटाएर जस्ता पाता हाले ? लोभ र भ्रमले जनतालाई कति दिन झुक्याउने ?’उनले जनतालाई खुशी कागजमा होइन, व्यवहारमा ल्याउनु पर्ने बताए । त्यो काम अब आफूहरुको सरकारले गर्ने पनि उनले बताए । उनले मुख्यमन्त्री शाक्यले राजीनामा दिएर मार्ग प्रशस्त गरिदिएको भए राम्रो हुन्थ्यो भन्ने धारणासमेत राखे । उनले भने, ‘गठबन्धनको पक्षमा ५९ जना सांसद पुगिसकेको छ, यो कुरा थाहा हुँदा हुँदै धेरै अलमल नगर्न आग्रह गर्दछु ।’यो पनि...मुख्यमन्त्री शाक्यलाई मार्ग प्रशस्त गर्न माओवादीको सुझाव  