मुगु — सोरु गाउँपालिकाका सबै बस्तीमा घरघरमा ज्वरोका बिरामी बढेका छन् । ज्वरोकै कारण सोरु–४ माथिलिब्रुका ६५ वर्षीय वीरबहादुर शाहीको बिहीबार राति ज्यान गएको छ ।  गाउँमा ज्वरो आउने, टाउको दुख्ने, खाना नरुच्ने, शरीर दुख्नेलगायत लक्षणका बिरामी बढ्दै गएका छन् । तर स्थानीय स्वास्थ्यचौकीमा औषधि, उपकरण र जनशक्ति अभाव हुँदा बिरामी उपचारबाट वञ्चित भएको मृतकका छोरा कन्न शाहीले बताए । उनका अनुसार अहिले अधिकांश गाउँमा बिरामी नभएको घरै छैनन् । उनी पनि झण्डै दुई साता बिरामले थलिएर मंगलबार मात्र सञ्चो भएका हुन् । ‘अधिकांश घरका सबै सदस्य बिरामी परेपछि पशु चौपाया स्याहार्न समस्या भएको छ,’ उनले भने, ‘स्वास्थ्यचौकीमा औषधि नभएपछि बिरामीलाई घरेलु उपचारको भर पर्नुपर्ने बाध्यता छ ।’ उनले माग्रीगाउँमा झन्डै एक सय जना बिरामी भएको जानकारी दिए ।माथिलिब्रु गाउँकै भैरे कामी पनि पत्नी कमलीसहित ज्वरोले घरमै थलिएका छन् । ज्वरोले थला परेपछि दुवै जनालाई चर्पी जानसमेत समस्या भएको उनले बताए । उनले टाउको दुख्ने, ज्वरो आउने, बान्ता हुने, खाना नरुच्नेलगायत लक्षण देखिएको बताए । ‘औषधि नपाउँदा रोग जित्न गाह्रो भयो,’ उनले भने, ‘जडिबुटीको भरमा उपचार गराइरहेका छौं ।’ गाउाको स्वास्थ्यचौकीमा एक चक्की सिटामोल नहँदा हुम्लाको बालुकुना पुगेर मेडिकलमा उपचार गराउनुपरेको सोरु–४ का अंग शाहीले बताए । उनका अनुसार अधिकांश बिरामीमा कोरोनाको जस्तै लक्षण देखिए परीक्षणको व्यवस्था छैन । ‘पालिकाले समयमै ध्यान नदिँदा संक्रमण भयावह हुने देखियो,’ उनले भने, ‘हामीले पटकपटक परीक्षण र औषधिको व्यवस्था गर्न आग्रह गरे पनि जनप्रतिनिधि र कर्मचारीले बेवास्ता गरिरहेका छन् ।’सोरुको फोतु, लिब्रु, रावलबाडा, नार्थपु, जिमा र हुम्लाको तुम्च गाउँमा बिरामी नभएको घरै नभएको सोरु स्वास्थ्यचौकीका अहेब भक्तबहादुर मल्लले बताए । उनी पनि एक सातासम्म ज्वरोले थला परेपछि बल्ल तंग्रिएका हुन् । मल्लका अनुसार ४ नम्बर वडामा मात्रै ५० जनाभन्दा बढी बिरामी छन् ।