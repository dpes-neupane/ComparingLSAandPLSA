मकवानपुर — मकवानपुरका तत्कालीन नेकपा एमालेकी अध्यक्ष तथा प्रदेशसभा सदस्य मुनु सिग्देलसहित ४० जना जनप्रतिनिधिले नेकपा (एकीकृत समाजवादी) पार्टी रोजेका छन् । एमालेको तर्फबाट प्रदेशसभा सदस्य भएकी सिग्देल र स्थानीय तहमा निर्वाचित ३९ जना जनप्रतिनिधिले पार्टी फुटेसँगै औपचारिकरुपमा वाग्मती प्रदेश निर्वाचन आयोगको कार्यालय हेटौंडामा उपस्थित भएर नवगठित नेकपा (एस) रोज्दै सनाखत गरेका हुन् । सनाखत गर्ने अन्तिम दिन मंगलबारसम्म दुईवटा स्थानीय तहका प्रमुख, दुईजना उपप्रमुखसहित ३९ जना स्थानीय तहका प्रतिनिधिहरुले नेकपा (एस) रोजेका हुन् । सिग्देलले प्रदेशसभा सदस्यको रुपमा भदौ १४ गते सनाखत गरेकी थिइन् । कैलाश गाउँपालिका अध्यक्ष टंक मोक्तान, इन्द्रसरोबर गाउँपालिका अध्यक्ष जीवन लामा, हेटौंडा उपमहानगरपालिकाकी उपमेयर मीना लामा र मनहरी गाउँपालिकाकी उपमेयर मनिला विष्टले नयाँ पार्टी रोजेकी हुन् । मकवानपुरका प्रभावशाली संघीय सांसद विरोध खतिवडाले पनि नेकपा (एस) रोजिसकेका छन् ।