  नेकपा एमालेको पोखरा महानगरपालिका कमिटीको अध्यक्षका लागि ५ जनाले उमेदवार दर्ता गराएका छन् । मंगलबार शुरु भएको अधिवेशनको दोस्रो दिन महानगरमा ५ जना अध्यक्ष आकांक्षीहरूले मनोनयन दर्ता गराएका हुन् । बुधबार महानगरका प्रवक्ता धनबहादुर नेपाली, दिलीप न्यौपाने, तेजनारायण अधिकारी, दीपक पौडेल र हरिप्रसाद त्रिपाठीले अध्यक्षमा उम्मेदवारी दर्ता गरेका छन् । उम्मेदवारी दर्ता गराउनेमा न्यौपाने एमालेका प्रभावशाली नेता खगराज अधिकारी समर्थक हुन् । त्यसैगरी दिपक पौडेल र तेजनारायण अधिकारी पृथ्वीसुब्बा गुरुङ समर्थक हुन् । मंगलबारसम्म नेता किरण गुरुङको समर्थनमा उमेदवार बन्न अगाडी बढेका सञ्जीव बहादुर कोइराला भने उम्मेदवारी दिएनन् । एमालेका प्रभावशाली नेताद्वय खगराज अधिकारी र पृथ्वीसुब्बा गुरुङले आ–आफ्नो समर्थकलाई अगाडी बढाएकाले पोखरा महानगरमा सर्वसम्मत नेतृत्व चयन हुन नसकेको हो । त्यसैगरी उपाध्यक्षमा राजकुमारी भुजेल, बैनबहादुर गुरुङ, उमा परियार, मोहन गुरुङ र सुस्मिता केसी भट्टराईको उम्मेदवारी परेको छ । सचिवमा जीवनप्रसाद आचार्य र गोकर्ण अधिकारीले उम्मेदवारी दर्ता गरेका छन् । नगर कमिटीमा एकजना अध्यक्ष, १ जना उपाध्यक्ष, १ जना सचिव र २ जना उपसचिव हुने हुने पार्टी विधानले ब्यवस्था गरेको छ । उपसचिवका लागि १६ जनाको उम्मेदवारी परेको छ । उपसचिवमा दलबहादुर खत्री, हरिमाया गुरुङ, सिम बहादुर गुरुङ, दुर्गाप्रसाद श्रेष्ठ, बलराम गिरी, रामचन्द्र थापा, प्रकाश पौडेल, शिवप्रसाद आचार्य, हरिप्रसाद लम्साल, मीनबहादुर थापा, विष्णु पुन लगायतले उम्मेदवारी दर्ता गरेका छन् ।पार्टी संघीयतामा अवधारणामा गएपछि एमालेले पहिलो अधिवेशन मानेकाले महानगरको नेतृत्वका लागि प्रतिस्पर्धा चलेको छ । ३३ वडा रहेको महानगरको अध्यक्ष शक्तिशाली देखिएकाले एमाले भित्रको गुटगत राजनीति समेत देखिएको छ ।   