गोरखा — मर्स्याङ्दी नदीमा बेपत्ता भएका गोरखा नगरपालिका–१४ गोप्लीङका ४७ वर्षीय पूर्णबहादुर दराई मृत भेटिएका छन् । बिहीबार गोताखोर र स्थानीय प्रहरीको सहयोगमा खोजी गर्दा शव फेला परेको जिल्ला प्रहरी कार्यालय गोरखाका डिएसपी प्रकाश दाहालले बताए । बुधबार श्राद्धको पिण्ड मर्स्याङ्दी नदीमा सेलाई पौडने क्रममा दराइ बेपत्ता बनेका थिए । बुधबार अबेरसम्म खोजतलास गर्दा फेला नपरेपछि सशस्त्र प्रहरी बलको विपद व्यवस्थापन तालिम शिक्षालय कुरिनटारबाट गोताखोरसहितको टोली झिकाएको थियो । दराइको शव हराएको स्थान नजिकै मर्स्याङ्दी किनारमा भेटिएको दाहालले बताए । शवको मुचुल्का गर्ने र घटना अनुसन्धान प्रक्रिया जारी रहेको प्रहरीले जनाएको छ । 