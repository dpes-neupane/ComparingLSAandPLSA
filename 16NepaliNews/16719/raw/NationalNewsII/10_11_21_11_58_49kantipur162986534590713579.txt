रौतहट — पत्रकारलाई लागूऔषधको झूटो मुद्दामा फसाएको घटनामा जिल्ला प्रहरी प्रमुखलाई मंगलबार प्रहरी प्रधान कार्यालय झिकाइएको छ । स्थानीय पत्रकार मोहम्मद मजिबुल्लाहलाई फसाउन खोजिएको घटनाको छानबिनमा असर पर्ने भन्दै रौतहटका प्रहरी प्रमुख सिद्धिविक्रम शाहलाई प्रहरी प्रधान कार्यालय झिकाइएको हो । पत्रकार मजिबुल्लाहको मोटरसाइकलमा सादा पोसाकका प्रहरीले लागूऔषध राखेको सीसी टीभी फुटेजमा देखिएको छ । घटनामा एसपी शाह र योजनाकार भनिएका सञ्जय सहनीबीचको अडियो संवाद पनि बाहिरिएको छ ।एसपी शाहलाई प्रधान कार्यालयमा हाजिर गराउन मंगलबार पत्र आएको प्रदेश २ प्रहरी प्रमुख डीआईजी उमेश रञ्जितकारले बताए । ‘छानबिन समितिसमेत गठन भएको अवस्थामा उनलाई जिल्लामा बसिरहन मिल्दैन,’ उनले भने ।उनले लागूऔषध राखेर निर्दोष पत्रकार फसाउन खोजेको घटनाले आफू दुःखी भएको बताए । घटनामा एसपी शाहको संलग्नताबारे छानबिन गर्न एसएसपी कृष्ण महतको नेतृत्वमा ४ सदस्यीय समिति गठन भएको छ । समितिमा कानुनी शाखाका डीएसपी ज्ञानेन्द्र बस्नेतलगायत सदस्य छन् ।समितिले महानिरीक्षकलाई प्रतिवेदन बुझाउनेछ । यस घटनामा संलग्न प्रहरी सहायक निरीक्षक उदयप्रसाद यादव र प्रहरी जवान मनोज साह निलम्बित भइसकेका छन् । दुवै सादा पोसाकका घुमुवा प्रहरी हुन् । यो पनि पढ्नुहोस्ः