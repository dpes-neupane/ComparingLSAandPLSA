मकवानपुर — अल्पमतमा परिसकेको अष्टलक्ष्मी शाक्य नेतृत्वको प्रदेश सरकारविरुद्ध अविश्वासको प्रस्ताव दर्ता गराउन विपक्षी गठबन्धनभित्रै मतभेद भएको छ । एमाले विभाजन भएर १३ सांसदले नेकपा (एकीकृत समाजवादी) रोजेसँगै शाक्य नेतृत्वको सरकार अल्पमतमा परिसकेको छ ।शाक्यले एक महिनाभित्र संसद्बाट विश्वासको मत लिनुपर्ने कानुनी बाध्यता छ । तर संसद् अधिवेशन स्थगन गरेर सत्ता लम्ब्याउने ध्याउन्नमा शाक्य छिन् । उनी दल विभाजनसम्बन्धी सर्वोच्चमा विचाराधीन मुद्दा र असोज २५ भित्र विश्वासको मत लिने समयसीमालाई देखाउँदै प्रदेशसभाको नवौं अधिवेशन आह्वान गर्न अटेर गरिरहेकी छिन् । जसकारण विपक्षी गठबन्धनमा मुख्यमन्त्रीविरुद्ध अविश्वासको प्रस्ताव दर्ता गराइहाल्ने वा केही समय विश्वासको मत लिनका लागि समय दिने भन्नेमा मतभेद देखिएको हो ।एकीकृत समाजवादी तत्काल अविश्वासको प्रस्ताव दर्ता गराएर अगाडि बढ्ने मनस्थितिमा छ भने माओवादी र कांग्रेस सरकारले विश्वासको मत लिने समयसीमासम्म कुर्नुपर्ने पक्षमा छन् । यसबारे विपक्षी दलको दुई पटकको बैठक निर्णयमा पुग्न सकेन । ‘यो विधि र कानुनी विषय हो । त्यसकारण संवैधानिक व्यवस्थाअनुसार विश्वासको मत लिन सरकारलाई समय उपलब्ध गराउनुपर्छ,’ कांग्रेस सचेतक छिरिङ दोर्जे लामा भने । उनी असोजभित्रमा यो सरकार विस्थापित भइसक्ने दाबी गर्छन् ।विपक्षी गठबन्धनबाट को मुख्यमन्त्री बन्ने भन्ने निश्चित नहुँदा पनि यो विवाद अझै लम्बिएको हो । अविश्वासको प्रस्ताव दर्ता गराउन भावी मुख्यमन्त्रीको नाम टुंगो लगाउनुपर्छ । तर प्रदेश नेताहरू केन्द्रीय तहबाटै मुख्यमन्त्री टुंग्याउनुपर्नेमा छन् । केन्द्रमा मन्त्रिपरिषद्ले पूर्णता पाउनेबित्तिकै प्रदेशको समस्या समाधान हुने माओवादी नेता शालिकराम जम्मकट्टेलको दाबी छ ।