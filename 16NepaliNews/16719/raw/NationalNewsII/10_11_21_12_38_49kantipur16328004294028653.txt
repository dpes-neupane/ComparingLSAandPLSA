रुकुम पश्चिम — डोल्पाको त्रिपुरासुन्दरी नगरपालिकासम्म ११ केभीको केन्द्रीय प्रसारण लाइन विस्तारका लागि नेपाल विद्युत् प्राधिकरणले एक वर्षअघि ठेक्का लगाए पनि अझै काम सुरु भएको छैन । ठेकेदार कम्पनीको लापरबाहीले झन्डै ४२ किलोमिटर दूरीको विद्युत् प्रसारण लाइन विस्तारको काम अलपत्र परेको हो ।लाइन विस्तारका लागि नमुना कन्स्ट्रक्सन रामेछापले ७ करोड रुपैयाँमा ठेक्का सम्झौता गरेको छ । जाजरकोटको नलगाड नगरपालिकाको चौखा स्टेसनबाट डोल्पाको त्रिपुराकोटसम्मको विद्युत् लाइन विस्तारका लागि गत वर्ष भदौमा ठेक्का सम्झौता गरिएको थियो । विद्युत् लाइन विस्तारका लागि गरिने प्रि–कन्स्ट्रक्सन सर्भेका लागि काम गरिए पनि सर्भे पास नहुँदा काम अलपत्र परेको हो । सर्भेका क्रममा केही त्रुटि भएको पाइए पनि ३ महिनाअघि ठेकेदार कम्पनीलाई त्रुटि सच्याउन आग्रह गरिएको विद्युत् प्राधिकरणको कर्णाली प्रादेशिक कार्यालयले जनाएको छ । सर्भे गर्दा गल्ती भएको ठाउँ सच्याई तुरुन्तै काम गर्न आग्रह गरिए पनि ठेकेदार कम्पनीले बेवास्ता गरेको प्रादेशिक कार्यालय कर्णालीका प्रमुख सुरेन्द्र अग्रहरीले बताए । उनका अनुसार अहिले ठेकेदार कम्पनीका प्रतिनिधि सम्पर्कमा छैनन् । ‘सुरुमा कोभिड महामारीको निहुँ बनाएर काम गरेनन्,’ उनले भने, ‘अहिले कम्पनीका प्रतिनिधि नै सम्पर्कविहीन भए ।’ उनले विभिन्न माध्यमबाट ठेकेदारलाई सम्पर्कमा ल्याउन प्रयास गरिए पनि सफल नभएको बताए ।जाजरकोटको नलगाड नगरपालिकाको प्रशासकीय केन्द्र दल्लीसम्म ११ केभी प्रसारण लाइन पुगिसकेको छ । त्यहाँबाट चौखासम्मको विद्युत् प्रसारण लाइनको कामसमेत भइरहेको छ । जाजरकोटतर्फको काम पूरा भएमात्र डोल्पासम्म विद्युतीकरण गर्न सजिलो हुने ठेकेदार कम्पनीले दाबी गरिरहेको छ । अग्रहरीले डोल्पाको त्रिपुरोकोटमा सवस्टेशन निर्माण गर्ने योजना बनाइएको बताए । उनका अनुसार डोल्पातिरको काम नहुँदा जाजरकोटको बारेकोट, कुशे र जुनिचाँदेमा पनि लाइन बिस्तार गर्न समस्या भएको छ । ‘केही योजना केन्द्र र केही योजना प्रदेशबाट सञ्चालन हुँदा पनि ठेकेदारले काममा ढिलाइ गरिरहेका छन्,’ उनले भने, ‘एकै ठाउँबाट ठेक्का भएको भए यतिबेला काम सुरु भइसक्थ्यो होला ।’उनका अनुसार ११ केभी प्रसारण लाइन डोल्पा पुगेमा त्यहाँ निर्माण हुन लागेको जगदुल्ला हाइड्रोपावरको काम गर्नसमेत सहयोग पुग्छ । उनले नलगाड नगरपालिका–७ जाजरकोटमा निर्माण हुन लागेको ४ सय केभी प्रसारण लाइनको कामलाई गति दिन पनि लाइन विस्तार जरुरी भएको बताए । कर्णालीका सुर्खेत, दैलेख, जाजरकोट, सल्यान, रुकुम पश्चिम, जुम्ला र कालीकोट राष्ट्रिय प्रसारण लाइनमा जोडिएका छन् । तर ७ वटै जिल्लामा अनियमित लोडसेडिङको समस्या छ भने ग्रामीण क्षेत्रका बासिन्दा विद्युत्बाट वञ्चित छन् ।