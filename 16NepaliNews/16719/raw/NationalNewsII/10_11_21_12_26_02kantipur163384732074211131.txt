प्यूठान — व्यवस्थित बजार सञ्चालन गर्ने गरी प्यूठान नगरपालिकाले बाग्दुलामा सुरु गरेको योजना अलपत्र परेको छ । प्यूठान नगरपालिका–७ बाग्दुलामा थोक बजार निर्माण २०७७ असारमै सकिएको हो । नगरपालिकाले गत वर्षदेखि खुद्रा र फलफूलको थोक बजार सञ्चालन गर्ने गरी प्रक्रिया अघि बढाएको हो । तर, व्यवसायी र नगरपालिकाबीच समन्वय अभाव हुँदा एक वर्षदेखि बजार सञ्चालनमा आउन सकेको छैन ।बजार निर्माणका लागि नगरपालिकाले लाखौं रुपैयाँ खर्च गरेर बनाएको थोक बजारका विषयमा आफूहरू अनभिज्ञ रहेको फलफूल व्यवसायीकै गुनासो छ । प्यूठान नगरपालिका–८ बाग्दुलाका व्यवसायी टुकलाल न्यौपानेले नगरपालिकाले छलफल र समन्वयबिनै बजार निर्माण गरेकाले प्रयोगविहीन भएको बताए । ‘थोक बजार निर्माणमा जनप्रतिनिधिको स्वार्थ बाझिएको छ,’ उनले भने, ‘काम गर्‍यौं भन्ने देखाउनका लागि मात्र थोक बजार निर्माण भएको हो ।’थोक बजारको अवधारणा राम्रो भए पनि व्यवसायीका लागि हो भन्ने कतै नदेखिएको उनले बताए । चोकमा व्यवसाय गरेर बसेका व्यवसायीसँग नगरपालिकाले समन्वय नै नगरेको उनले बताए । बजारमा कसलाई राख्ने, कसरी व्यवसाय सञ्चालन गर्ने भन्ने विषयमा व्यवसायीसँग नगरपालिकाले छलफल गर्नुपर्ने व्यवसायीको माग छ ।थोक बजार निर्माण गर्दा स्थान छनोटलाई पनि नगरपालिकाले बेवास्ता गरेको बाग्दुलाकै व्यवसायी वसन्तलाल न्यौपानेले बताए । ‘प्यूठान सानो बजार हो, सहरीकरण भइसकेको छैन,’ उनले भने, ‘सानो बजारलाई थोक बजारमा लगेर राख्न पनि चुनौती छ ।’ चोकको व्यापार उठाएर थोक बजारमा पुर्‍याउँदा व्यापार कम हुने उनले बताए । थोक बजार सञ्चालनका लागि निर्माण गरेको स्थल उपभोक्ताका लागि अपायक पर्ने उनले बताए । थोक बजार निर्माणमा नगरपालिकाको ३९ लाख १४ हजार रुपैयाँ खर्च भएको छ । २६ वटा सटर निर्माण भएका छन् । नगरपालिकाले भाडामा लगाउन १५ दिनको सूचना निकालेको छ । तर, चोकमा व्यापार गरेर बसेकाहरू कसैले पनि सटर भाडामा लिएका छैनन् । बजार निर्माणमा जुटेका उपभोक्ता समितिकै अध्यक्ष गणेश केसीले पनि बजार निर्माणमा त्रुटि भएको बताउन थालेका छन् । ‘थोक बजार निर्माणमा त्रुटि भएकै हो,’ उनले भने, ‘निर्माण स्थलका बारेमा स्थानीयसँग छलफल हुनु पर्थ्यो ।’ जनप्रतिनिधि र स्थानीयका बीचमा विवाद हुँदा बजार सञ्चालनमा आउन सकेको छैन । सटर भाडामा लगाउँदा चोकका व्यापारीलाई पहिलो प्राथमिकता दिएको नगरपालिकाका प्रवक्ता लक्ष्मीप्रकाश राजभण्डारीले बताए । ‘सटर भाडामा लगाउन सूचना प्रकाशित गरेका छौं,’ उनले भने, ‘केही दिनमै सबै समस्या समाधान हुनेछ ।’ 