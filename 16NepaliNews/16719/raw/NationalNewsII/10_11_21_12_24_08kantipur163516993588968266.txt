रूपन्देही — जिल्लाले कार्यसम्पादनमा उत्कृष्ट घोषणा गरी पुरस्कृत गरेका इलाका प्रहरी कार्यालय बुटवलका प्रहरी नायब उपरीक्षकलाई गृह मन्त्रालयले भोलिपल्टै सरुवा गरेको छ ।रूपन्देही प्रहरीले चलाइरहेको ‘हाई इन्टिग्रेटी इन्चार्ज अफ द मन्थ’ अभियान अन्तर्गत असोज महिनाको उत्कृष्ट प्रहरीको रुपमा शनिबार इलाका प्रहरी कार्यालयका प्रहरी नायब उपरीक्षक मदन कुँवरलाई घोषणा गर्दै पुरस्कृत गरेको थियो । कुँवरले अभिलेखमा उल्लेख हुने गरी नगदसहित पुरस्कार पाएका छन् । तर गृह मन्त्रालयले उनलाई आइतबार कार्य सम्पादन कमजोर रहेको भन्दै काज सरुवा गरेको हो ।रूपन्देही प्रहरीले जिम्मेवारी अनुसारको कार्यसम्पादनमा उत्कृष्ट ठहरिएको, फरार अपराधी पक्राउ गरेको, अवैध सामान र लागूऔषध बरामद एवं नियन्त्रणमा प्रभावकारी भूमिका निर्वाह गरेको र मातहतका प्रहरी कर्मचारीलाई पनि गैरव्यावसायिक गतिविधि नियन्त्रण गर्दै उच्च नैतिक आचरणमा राख्न उल्लेखनीय भूमिका निर्वाह गरेको भन्दै पुरस्कृत गरेको थियो । उनी इलाका प्रशासन कार्यालयबाट ४ महिनामै प्रहरी प्रधान कार्यालयको राजमार्ग सुरक्षा तथा ट्राफिक निर्देशनालयमा सरुवा भएका हुन् । प्रहरी नियमावली २०७१ अनुसार जिम्मेवारी सम्हालेको एक वर्ष नपुगी सामान्यतया सरुवा नगर्ने उल्लेख छ ।प्रहरी स्रोतका अनुसार डिएसपी कुँवरलाई गृहमन्त्रीको गृहनगर तिलोत्तमा नगरपालिकाको मणिग्राममा मृत्यु भएकी सीता भण्डारी प्रकरणसँग जोडेर गृहमन्त्री बालकृष्ण खाँणको ठाडो आदेशमा सरुवा गरिएको हो । गृहमन्त्री खाँण एक महिनाअघि गृहनगर आएर फर्किएका थिए । कोठामा झुण्डिएको अवस्थामा मृत भेटिएकी मणिग्रामकी सीता भण्डारीलाई परिवारले हत्या गरेको आरोप लगाउँदै माइती पक्षले ४५ दिनसम्म निरन्तर आन्दोलन गरेका थिए । ४५ दिनपछि सीताको परिवार र माइती पक्षबीच ११ लाख रुपैयाँ लेनदेनपछि विवाद टुंगिएको थियो । सोही घटनामा प्रहरीले माइती पक्षको किटानी जाहेरी लिन नमानेको आरोप कुँवरलाई लगाइएको थियो ।कुँवरको स्थानमा गण्डकी प्रदेश ट्राफिक प्रहरी कार्यालय बेलचौतारा तनहुँमा कार्यरत प्रहरी नायब उपरीक्षक ठगबहादुर केसीको काज सरुवा गरिएको छ । केसीले केही वर्षअघि बुटवलको वडा प्रहरी कार्यालयमा प्रहरी निरीक्षकको रुपमा काम गरेका थिए ।