जाजरकोट — पठनपाठन चलिरहेको बेला विद्यालय भवन भत्किँदा बारेकोटका नौ विद्यार्थी घाइते भएका छन् । बारेकोट—२, लिम्सास्थित वीरेन्द्र प्राथमिक विद्यालयमा अध्ययनरत नौ जना विद्यार्थी घाइते भएका हुन् ।बालविकास कक्षा संचालन हुँदै आएको उक्त भवनको कक्षा कोठाको गारो शुक्रबार दिउँसो एक्कासी भत्किएपछि भागदौडको क्रममा विद्यार्थी घाइते भएको शिक्षक कालीप्रसाद थापाले बताए । उनका अनुसार विद्यार्थीहरु हिम्मत सिंह, स्मृति शाही, दिप्सन नेपाली, विजया शाही, अतिथ नेपाली, अनिशा शाहीलगायत घाइते भएका छन् । उनीहरुको आधारभूत अस्पताल लिम्सामा उपचार भइरहेको छ । घाइतेमध्ये ४ जनाको अवस्था गम्भीर रहेको सूचना प्राप्त भएको जिल्ला प्रहरी प्रमुख मधुकुमार थापाले बताए । तत्काल अन्य विद्यार्थी, शिक्षक र प्रहरीले घाइते विद्यार्थीको उद्धार गरेर अस्पताल पुर्‍याएका थिए ।जीर्ण चुहिने भवन बिहीबार परेको पानीका कारण गारो भत्किएको प्रहरीको अनुमान छ ।