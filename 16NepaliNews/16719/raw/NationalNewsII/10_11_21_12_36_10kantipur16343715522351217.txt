सल्यान — छत्रेश्वरी गाउँपालिका १ दमाचौर बजारस्थित अज्ञात समूहले आठ पसल, मेडिकल, व्यक्तिका घर र विद्यालयमा शुक्रबार राति चोरी गरेको छ।दसैंको बेलामा घर तथा पसलमा कोही नभएको र सबै टीकाटाला तथा खानपानमा व्यस्त भएको मौका छोपी अज्ञात समूहले सामूहिक रुपमा चौरी गरेको प्रहरीको प्ररम्भिक अनुसन्धानबाट खुलेको छ ।पसल तथा घरमा लगाएको ताला फोरी अज्ञात समूहले ३ लाख ११ हजार बराबरको नगद ,सुनका गहना, रिचार्ज कार्ड लगायत अन्य सामग्री चोरेर लगेका छन् । अज्ञात समूहले दमाचौर बजारका चुडामनी बस्नेतको मेडिकलको ताला फोडेर नगद रु. ५० हजार, केसब केसीको पसलबाट ४ हजारको रिचार्ज कार्ड, छत्रेश्वरी गाउँपालिका १ दमाचौरका वडा अध्यक्ष नेबबहादुर शाहको घरबाट १ लाख २० हजार बराबरको ढाई तोला सुन, चित्रजंग शाहको मेडिकलबाट ७९ हजार नगद १ लाख २० हजार बराबरको ढाई तोला सुन चोरी गरेर लगेको जिल्ला प्रहरी कार्यालय सल्यानका सूचना अधिकारी तथा प्रहरी प्रवक्ता प्रहरी निरीक्षक अर्जुन पौडेलले बताए ।उनका अनुसार यमलाल जैसीको पसलबाट ५ हजार नगद,भारती कुमारी बिकको घरबाट १२ हजार नगद, दिनेश बुढाथोकीको मोबाइल पसलबाट ४० हजार बराबरको तीन थान मोबाइल चोरेर लगेका छन् । सामूहिक रुपमा आठ पसल, मेडिकल र व्यक्तिको घरमा चोरी गरेको समूहले स्थानीय भानुभक्त माविको तालासमेत फोरेको उनले जानकारी गराए ।चाडपर्वको समयमा जुवा खेल्नेहरुले पसल तथा व्यक्तिका घरमा चोरी गरेको हुनसक्ने भन्दै घटनाबारे प्रहरीले अनुसन्धान बढाएको जनाएको छ। इलाका प्रहरी कार्यालयबाट पनि घटनाको अनुसन्धानका लागि प्रहरी टोली खटिएको छ ।प्रहरी निरीक्षक पौडेलका अनुसार अहिले घटनास्थलमा सादा पोसाकमा प्रहरी परिचालन गरिएको छ । संकास्पद व्यक्तिलाई सोधपुछको कामसमेत भइरहेको छ ।