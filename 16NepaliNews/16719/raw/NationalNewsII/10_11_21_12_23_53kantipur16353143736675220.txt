अर्घाखाँची — एमाले अर्घाखाँचीको छ वटै स्थानीय तहमा पालिका अधिवेशनले सर्वसम्वत नेतृत्व चयन भएको छ । छ स्थानीय तहमध्ये पाणिनि गाउँपालिकामा मात्रै नयाँ अनुहार नेतृत्वमा आए भने अरु सबै पुराना अनुहार नै छन् ।भूमिकास्थान नगरपालिकमा मणि पौडेल अध्यक्षमा चयन भए । यस अघि उनी नगर सचिव थिए । पाँच स्थानीय तहमा पुरानै नेतृत्व दोहोरिए । यसरी नेतृत्वमा दोहोरिनेमा सन्धिखर्क नगरपालिका अध्यक्षमा श्रीकृष्ण भुसाल, शितगंगा नगर अध्यक्षमा बसन्त श्रेष्ठ, पाणिनि गाउँपालिका अध्यक्ष कमलप्रसाद घिमिरे, मालारानी गाउँ अध्यक्षमा शालिकराम आचार्य र छत्रदेव गाउँपालिका अध्यक्षमा रामजीप्रसाद पाण्डे चयन भएको एमालेले जनाएको छ । सबै पालिकामा ७५ सदस्यी कमिटी बनाइएको छ । नेतृत्वमा आउनेमा घिमिरे मात्रै पूर्व माओवादी हुन । नेता टोपबहादुर रायमाझी र चन्द्रबहादुर खड्कासँगै एमालेमा आएका पूर्वमाओवादी पालिका र वडा नेतृत्वमा कमै समावेश भएका छन् । रायमाझी एमाले स्थायी समिति सदस्य र खड्का जिल्ला इन्चार्ज हुन् । पालिका नेतृत्व सहित पदाधिकारी सदस्यमा धेरै नयाँ अनुहार र युवा चयन भएका छन् । वडा र पालिका अधिवेशनले एमालेलाई थप संगठित र एकताबद्ध बनाएको एमाले जिल्ला उपसचिव प्रेमनारायण गैरेले बताए । उनले विभाजनको असर नपरेको र जिल्लामा एमाले एकढिक्का भएको बताए ।