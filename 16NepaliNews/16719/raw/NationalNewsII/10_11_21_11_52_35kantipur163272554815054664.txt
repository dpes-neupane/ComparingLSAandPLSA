जनकपुर — नहाय–खाय अर्थात् पवित्र जलाशयहरुमा स्नान तथा पूजा गरी मिथिलाञ्चलको विकटम् पर्व, जितिया सोमबारदेखि सुरु भएको छ । प्रत्येक वर्ष भाद्र कृष्णपक्षको अष्टमी तिथिको दिन जितिया पर्व मनाउने परम्परा भए पनि यसको आरम्भ भने षष्ठी तिथिबाटै हुन्छ ।तीन दिवसीय यस विकट पर्वको पहिलो दिन व्रतीहरू ‘नहाय खाय’अर्थात नुहाएर खान्छन । दोश्रो दिन विहान सूर्य उदय हुनु पूर्व ‘ अंगुठन ’ गर्छन । अंगुठन यस व्रतको रोचक पक्ष हो । विहान काग कराउनु पूर्व व्रतीहरु घिरौलाको पातमा च्युरा दही, केला, अमोट (आँपको रसबाट बनाएको परिकार) आदि प्रसाद चढाइ सपरिवार प्रसादको रुपमा ग्रहण गर्छन् । पृतिपक्षको मध्यमा आयोजन हुने यस पर्वमा व्रतालु महिलाहरु आ—आफ्ना स्वर्गीय आमा, सासुलगायत मृतक महिला पितृहरुलाई नैवेद्य चढाउँछिन् ।यो व्रत अत्यन्तै पवित्रतासाथ मनाइने हुँदा व्रतीहरु स–साना बालबालिकालाई यसको प्रसाद पर्यन्तबाट टाढा राख्छन् । व्रत बसेको अवधिमा मुखले सिन्कासम्म टोक्नु हुँदैन । व्रतको विधिविधान गर्न असफल भएकी महिला आजिवन यो व्रत बस्न पाउँदैनन् । पवित्रता बनाई राख्ने नियतिले होला मिथिलाञ्चलमा एउटा उखान प्रचलनमा छ—‘ जितिया पावनी बड भारी , धीया पूताके ठोकि सुतावए । अपने खाय भडि थारी ।’ अर्थात् जितिया पर्व महान हो । व्रतीहरु बालबालिकालाई सुताएर आफै प्रसाद खान्छन् ।व्रतको दोश्रो दिन व्रतीहरु पवित्र सरोवरहरुमा स्नान गरी जिमुतवाहनको कथा सुन्छन् । कथामा व्रतको फलाफलबारे जानकार पण्डित पुरोहित वा प्रौढ महिलाहरुले व्रतीलाई कथा सुनाउँछन् । कथा सुन्न सयौं ब्रतालु गंगासागर, धनुषसागर तथा महाराजसर लगायतका पोखरी तथा दूधमती, कमला, जमुनी र जलादसदृश्यका पवित्र नदीहरुको डिलमा भेला हुन्छन् । अन्य पर्व त्यौहारको पूर्व सन्ध्यामा चोखो खाने चलन भएपनि जितिया पर्वको पूर्व सन्ध्यामा भने ‘माछ— मरुवा’(माछा र कोदोको रोटी) खाने चलन छ । जसलाई ‘माछ—मरुवा ’ पनि भनिन्छ । मंगलबार बिहानैदेखि निराहार बस्ने व्रतालुहरु बुधबार अपराह्न ४ बजेपछि मात्र अन्न जल ग्रहण गर्ने छन् । सन्तानको दीर्घायु तथा सुख समृद्धिको लागि गरिने यस पर्वको मिथिलामा विशेष महत्तव छ । ठूलो दुर्घटना वा कुनै विपद्‌बाट जोगिएपछि यहाँ उखन नै छ — तोहर माय खर जितिया कैने छलौ तें बाँची गेले । अर्थात् तिम्रो आमा जितिया व्रत बसेकी थिइन् र तिम्रो ज्यान जोगियो ।