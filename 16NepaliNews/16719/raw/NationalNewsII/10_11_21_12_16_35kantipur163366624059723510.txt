म्याग्दी — गर्भ बसेको तीन महिना पुग्नै लाग्दा अचानक तल्लो पेट दुख्न थालेपछि मंगला गाउँपालिका–२ की ३५ वर्षीया महिला बेनी अस्पताल पुगिन् । परीक्षणपछि थाहा भयो, उनको गर्भ खेर गइसकेको रहेछ । केसी दम्पतीको तेस्रो गर्भबाट मृत शिशु जन्मेसँगै सन्तानको सपना तत्कालका लागि तुहिएको हो ।बेनी अस्पतालमा रहेको मातृ तथा नवशिशु मृत्यु निगरानी तथा प्रतिकार्य (एमपिडिएसआर) ले राखेको पछिल्लो ३ वर्षको अभिलेख अनुसार आफै गर्भ तुहिने र गर्भको उमेर पुगे पनि मृत जन्मने समस्या बढ्दै गएको देखिएको छ । रेकर्ड अनुसार आव २०७५/७६ मा स्वास्थ्य संस्थामा सुत्केरी हुन गएका मध्ये १२ जनाको पेटभित्रै मृत बच्चा थियो । सोही आवमा ६ जना नवजात शिशुको २२ दिनभित्रै मृत्यु भयो । त्यसैगरी आव २०७६/७७ मा १५ गर्भवतीले मृत शिशु जन्माए भने एकजना आमाको सुत्केरीपछि रक्तश्राव भई मृत्यु भयो । ३ नवजात शिशुले ज्यान गुमाए । आव २०७७/७८ मा २० गर्भवतीले जीवित शिशु जन्माउन सकेनन् । २ नवजात शिशुको जन्मेको एक साताभित्रै मृत्यु भएको थियो । उक्त तथ्याङ्क सरकारी स्वास्थ्य संस्थामा पुगेको गर्भवतीको मात्र हो । ‘सामान्यतया गर्भ रहेको ३ महिनाभन्दा पहिला भ्रूण आफैं बाहिरिने समस्या लिएर गर्भवती स्वास्थ्य संस्थामा आउँदैनन् । अभिलेख पनि राख्ने गरिन्न’ बेनी अस्पतालकी मातृशिशु तथा इन्डोर इन्चार्ज मनदेवी गौतमले भनिन, ‘अधिकांश गर्भवती सुत्केरी हुने समय पुग्नै लाग्दा पेटमा बच्चा चलेन भन्दै आउँछन । जाँच गर्दा मृत्यु भइसकेको हुन्छ । कति त पेटमै बच्चा सडिसकेको अवस्थामा आउँछन् ।’गर्भावस्था एक विशेष मात्र नभएर जटिल अवस्था पनि हो । यो अवस्थामा आमाले आफ्नो स्वास्थ्यको पूर्ण सावधानी अपनाउन नसक्दा पनि भ्रूण/शिशुको गर्भमै मृत्यु हुने डाक्टर बताउँछन । बेनी अस्पतालका प्रमुख मेडिकल सुपरिन्टेन्डेन्ट डा. जितेन्द्र कँडेलका अनुसार आमाको गर्भबाट भ्रूण वा शिशु २८/३० सातासम्म गर्भाशयबाट बाहिर निस्कनुलाई गर्भ तुहिनु/खेर जानु भनिन्छ । डा. कँडेलका अनुसार गर्भावस्थामा महिलाले गहृौ काम गर्दा, गर्भावस्थामा गम्भीर चोटपटक लागेमा, जथाभावी औषधी सेवन गरेमा, शरीरमा हर्मोनको असन्तुलन भएमा, यौनजन्य रोग लागेमा, पाठेघर असामान्य भएमा, पाठेघरभित्र अनावश्यक तन्तु वृद्धि भएमा, उमेर नपुगी गर्भ धारण गरेमा र गर्भको भ्रूणमा क्रोमोजोम खराव भएमा गर्भ खेर जाने वा मृत जन्मने हुन सक्छ । कहिलेकाहीं गर्भ ३८–४० साता आयु पुगेपछि पनि अचानक गर्भमै मृत्यु पनि हुन सक्छ । ‘गर्भमा शिशु पुरा आयु नरहने समस्या अक्सर बंशाणुगत अर्थात भ्रूणमा जेनेटिक डिफेक्ट रहेछ भने प्राकृतिक रुपमा भ्रुण गर्भमा बस्न सक्दैन, आफै निक्लन्छ । तर हाम्रोमा अधिकांश भ्रूण परिपक्क भएपछि वा गर्भको बच्चालाई जीवित जन्माउन सकिने सम्भावना रहे पनि असावधानी/सचेतनाको कमीले मृत शिशु जन्माउने धेरै छन’ कँडेलले भने, ‘अधिकांश गर्भवती गर्भको चारपटक परिक्षण गराउँदैनन् । नियमित गर्भ परीक्षण नहुँदा पाठेघरमा शिशुको अवस्थिती, पाठेघरको अवस्था र अन्य जटिलता थाहा हुँदैन । एक्कासि बच्चा चलेन भन्दै आउँछन । बच्चा पेटभित्रै मरिसकेको हुन्छ । तीन महिनाभित्रको भ्रूण जाने/तुहिने घटना त अभिलेख नै गरिदैन ।’