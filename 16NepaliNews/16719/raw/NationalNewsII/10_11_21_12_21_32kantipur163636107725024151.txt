दाङ — सल्यानको कालिमाटीबाट दाङको तुलसीपुरतर्फ जाँदै गरेको जिप दुर्घटनामा घाइते भएकी महिलालाई थप उपचारका लागि हेलिकोप्टरबाट काठमाडौं लगिएको छ ।भे १ ज ५२२ नम्बरको यात्रुबाहक जिप सोमबार बिहान सल्यान र दाङको सिमानास्थित एक्लेवर नजिक पल्टिएको थियो ।गम्भिर घाइते दंगीशरण गाउँपालिका-२ दाङकी ३० वर्षीया पार्वती वलीलाई दिउँसो तुलसीपुरबाट हेलिकोप्टरमार्फत काठमाडौं लगिएको इलाका प्रहरी कार्यालय तुलसीपुरका प्रमुख डीएसपी श्यामु अर्यालले बताए । अन्य १९ घाइतेहरुको नेपालगञ्ज र तुलसीपुरमा उपचार भइरहेको उनले बताए ।दुर्घटनामा परी गाडीधनी सल्यानको कालिमाटी गाउँपालिका ३ चौरीका ४० वर्षीय देवबहादुर सुनारको घटनास्थलमै मृत्यु भएको डीएसपी अर्यालले जानकारी दिए । तीव्र गतिका कारण जिप सडकबाट ५० मिटर तल खसेको प्रहरीले जनाएको छ ।