गोरखा — हालै सम्पन्न राष्ट्रिय प्रजातन्त्र पार्टी (राप्रपा) को जिल्ला अधिवेशन बदर भएको छ । २९ भदौमा सम्पन्न निर्वाचन राप्रपाको निर्वाचनसम्बन्धी विधि र प्रक्रियाबमोजिम भएको नदेखिएकाले अधिवेशन बदर गर्ने मंगलबारको केन्द्रीय निर्वाचन समितिले निर्णय गरेको हो । असोज २० भित्र गोरखा जिल्ला अधिवेशन पुनः गराउन केन्द्रले जिल्ला निर्वाचन समितिलाई निर्देशन दिएको छ । केन्द्रले जिल्ला निर्वाचन समितिलाई गरेको परिपत्रमा जिल्ला निर्वाचन समितिबाट प्राप्त दस्ताबेज, जिल्ला र केन्द्रीय निर्वाचन समितिमा परेका उजुरीउपर छानबिन गर्दा विधिसम्वत् नदेखिएको उल्लेख छ । अधिवेशनबाट सुदीप ढकाल अध्यक्षमा निर्वाचित भएका थिए । अध्यक्षका अन्य प्रतिस्पर्धी भगवान्दास मल्ल, राजाराम कोइरालालगायतले सहमतिको प्रक्रियालाई अवरुद्ध पारेको, निर्वाचन प्रक्रिया अवरुद्ध भएपछि पनि अध्यक्ष घोषणा भएको, कार्यक्रम स्थगितको सूचना टाँसेर मतदाता घर गइसकेपछि पनि स्वघोषित अध्यक्ष बनेको भन्दै निर्वाचन प्रक्रिया बदरको माग गर्दै उजुरी दिएका थिए । चारवटै प्रदेश निर्वाचन क्षेत्रमा कांग्रेसको नेतृत्व चयनगोरखा– कांग्रेसको १४ औँ महाधिवेशनअन्तर्गत ४ वटै प्रदेश निर्वाचन क्षेत्रको नेतृत्व टुंगिएको छ । निर्वाचन क्षेत्र नम्बर १ को ‘ख’ प्रदेश निर्वाचन क्षेत्रमा सर्वसम्मत रूपमा सभापतिलगायत पदाधिकारी चयन भएका छन् । निर्वाचन क्षेत्र नम्वर १ को ‘ख’ प्रदेश निर्वाचन क्षेत्रमा ठाकुर भट्ट सभापतिमा चयन भएका हुन् । अन्य तीन निर्वाचन क्षेत्रमा भने मतदानमार्फत नेतृत्व टुंगिएको छ । क्षेत्र नम्बर १ को ‘क’ प्रदेश निर्वाचन क्षेत्रमा खुनप्रसाद रेग्मी २०५ मत प्राप्त गरी विजयी वने । निर्वाचन क्षेत्र नम्बर २ को ‘क’ प्रदेशसभामा १७९ मतका साथ नारायण गुरुङ सभापतिमा विजयी बने । त्यस्तै क्षेत्र नम्बर २ को ‘ख’ मा दिनेश खनखवास सभापतिमा विजयी बने । पौडेलविरुद्ध देउवा र शशांकको संयुक्त प्यानलपूर्वी नवलपरासी – पूर्वी नवलपरासीको कांग्रेस राजनीतिमा अनौठो संयोग देखिएको छ । देशभरि कांग्रेस नेतृत्व हत्याउन हानथाप गरेका कांग्रेस सभापति शेरबहादुर देउवा र महामन्त्री शशांक कोइरालाको टिमले यहाँ भने संयुक्त प्यानल बनाएर उम्मेदवारी दिएका छन् । निर्वाचनको मत परिणाम बुधबार दिउँसो सार्वजनिक भएको हो । ८ पालिकामध्ये ६ वटामा देउवा र कोइराला प्यानलले बहुमत पाएको छ । २ नगरपालिकामा रामचन्द्र पौडेल खेमा नेतृत्वको एकल प्यानल विजयी भएको छ । गैंडाकोट र मध्यबिन्दु नगरपालिका, विनयी त्रिवेणी, बौदीकाली, बुलिंटार र हुप्सेकोट गाउँपालिकामा संयुक्त प्यानलका उम्मेदवार बहुमतसहित विजयी भए । कावासोती र देवचुली नगरपालिकामा रामचन्द्र पौडेल पक्षधरले विजय प्राप्त गरेका छन् । जिल्लामा देउवा खेमाको नेतृत्व विष्णुकुमार कार्की र शशांक खेमाको नेतृत्व महेन्द्र पोखरेलले गर्दै आएका छन् भने रामचन्द्र पौडेल खेमाको नेतृत्व महेन्द्रध्वज जिसीले गर्दै आएका छन् । 