मोरङ — विराटनगरस्थित रानी–जोगबनी नाका १८ महिनापछि शनिबारदेखि पूर्ण रूपमा खुला भएको छ । मोटरसाइकल, कार, जिप, सिटी रिक्सा साइकलगायतसवारी साधन आउजाउ गर्न थालेका छन् । सरकारले गत मंगलबार सीमा नाका पूर्ण रूपमा खुला गर्ने गरेको निर्णय १२ औं दिनमा कार्यान्वयन भएपछि यहाँका पर्यटन व्यवसायी उत्साहित भएका छन् । विराटनगरस्थित रानी भन्सार नाकाबाट कोरोना महामारी नियन्त्रण तथा रोकथामका लागि सरकारले २०७६ चैत १२ गते लकडाउन गरेदेखि मालवाहक सवारीबाहेकका सवारी साधन चलेका थिएनन् । जसले भारतीय पर्यटक नआउँदा यहाँका पर्यटन व्यवसाय थला परेको हो । कोरोना महामारी सुरु भएदेखि धारासायी बनेको पर्यटन व्यवसाय सीमा नाका खुल्ला भएसँगै भारतीय पर्यटक भित्र्याएर व्यवसाय उकास्ने योजनामा यहाँका पर्यटन व्यवसायी रहेका छन् । होटल व्यवसायी संघका प्रदेश १ अध्यक्ष राजन श्रेष्ठले अब भारतबाट आउने पर्यटकलाई स्वागत गरेर प्रदेश १ बाट नेपाल भित्र्याउने तयारी गरेको बताए । ‘भारतबाट आउने पर्यटकहरूलाई स्वतन्त्र र सुरक्षित रूपमा प्रदेशस्थित विभिन्न पर्यटकीय गन्तव्यसम्म पुर्‍याउन तथा यहाँका मनोरम स्थलमा घुमफिर गर्ने व्यवस्थामा जुटेका छौं,’ उनले भने, ‘यस प्रदेशमा तथा देशभरिमा आउने भारतीयलगायतका देशका पर्यटकलाई कुनै पनि किसिमको बाधा अवरोध हुन नदिनका लागि यहाँका सुरक्षा निकायलगायत सबै सरोकारवाला निकायसँग सहकार्य गरेर बढीभन्दा बढी पर्यटक भित्र्याउने योजनामा छौं ।’ होटल व्यवसायी भवेश श्रेष्ठले दुई वर्षदेखि धराशायी बनेको पर्यटन क्षेत्र उकास्नका लागि सरकारले तत्काल पर्यटन क्षेत्रमा लागेका प्रत्येक व्यक्तिलाई पूर्ण रूपमा कोरोनाविरुद्धको खोप लगाउनु आवश्यक भएको बताए । ‘प्रदेश तथा देशका पर्यटन क्षेत्रका सबै व्यक्ति कोरोनाविरुद्धको खोप लगाइसकेकोले पर्यटकहरूका लागि पूर्ण रूपमा सुरक्षित रहेको सन्देश राष्ट्रिय तथा अन्तर्राष्ट्रिय रूपमा प्रवाह गर्नुपर्छ,’ उनले भने, ‘अहिले वर्ष दिनसम्म तेस्रो मुलुकका कम पर्यटक आउने विद्यमान अवस्थामा सीमावर्ती भारतीय पर्यटकलाई भित्र्याउन सरकारले तत्काल अल्पकालीन योजना ल्याएर कार्यान्वयन गर्नु आवश्यक छ ।’ भारतीय पर्यटन व्यवसायीसँग सहकार्य गरेर भारतीय पर्यटकलाई होटलमा बस्न, खान, प्याकेजलगायतमा छुटको व्यवस्था गरेको श्रेष्ठले बताए । नेपाल ट्राभल्स एन्ड टुर्स एसोसिएसन प्रदेश १ का उपाध्यक्ष पुण्य भट्टराईले अहिले तत्काल दशैंको घटस्थापनाको दिनदेखि ३२ हजार रुपैयाँमा धरानको टुँडिखेलबाट हेलिकोप्टरमा पाथीभरा दर्शन गराउने प्याकेज ल्याएको बताए । उनले गाडीबाट ८ हजारमा विराटनगरबाट इलामको कन्यादेखि फिदिम हुँदै ताप्लेजुङको पाथीभराको दर्शन गराएर विराटनगर फर्काउने तीन दिनको प्याकेज ल्याएको सुनाए । 