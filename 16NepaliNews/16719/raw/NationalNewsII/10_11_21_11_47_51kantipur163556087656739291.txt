जनकपुर —  प्रदेश २ मुख्यमन्त्री तथा मन्त्रिपरिषद् कार्यालयले आफूले सञ्चालन गर्दै आएको ‘विवादित’ कार्यक्रम अर्को मन्त्रालयलाई हस्तान्तरण गरेको छ । मुख्यमन्त्री कार्यालयले बेटी पढाउ, बेटी बचाउ र स्वच्छता अभियान कार्यक्रम सामाजिक विकास मन्त्रालयलाई दिएको हो । मन्त्रिपरिषद्को मंगलबार बसेको बैठकले दुवै कार्यक्रम सामाजिक विकास मन्त्रालयको मातहतमा ल्याउने निर्णय गरेको हो । निर्णय प्रमाणीकरण हुन बाँकी रहेको मुख्यमन्त्री कार्यालयले जनाएको छ । केही प्राविधिक काम बाँकी रहेको मुख्यमन्त्री तथा मन्त्रिपरिषद् कार्यालयका सचिव यामप्रसाद भुसालले बताए ।बेटी पढाउ, बेटी बचाउ कार्यक्रमअन्तर्गत वितरण गरिएको साइकल खरिदमा अनियमितताको आशंका गरी अख्तियार दुरुपयोग अनुसन्धान आयोगले छानबिन गर्दै आएको छ । अख्तियारले छापा मारेपछि ती कार्यक्रम सामाजिक विकास मन्त्रालयलाई सञ्चालन गर्न दिने प्रदेश सरकारले निर्णय गरेको हो । सामाजिक विकास मन्त्रालयबाट दुबै अभियान सञ्चालन गर्न आवश्यक पर्ने विधि प्रक्रिया निर्माणको क्रममा छ । त्यसका लागि प्रदेश २ का प्रमुख सचिव हरिप्रसाद मैनालीलाई जिम्मेवारी तोकिएको छ । अभियान सञ्चालन र अभियानसँग सम्बन्धित कर्मचारी पनि सामाजिक विकास मन्त्रालयको मातहतमा राख्ने तयारी गरिएको छ । कार्यक्रम सञ्चालन गर्ने निकाय परिवर्तन गर्न मुख्यमन्त्री लालबाबु राउतले प्रस्ताव गरेका थिए । मुख्यमन्त्री राउतले प्रदेशका कक्षा ८ मा पढ्ने छात्राहरूलाई विद्यालय पठाउन उत्प्रेरित गर्ने गरी बेटी पढाउ, बेटी बचाउ कार्यक्रम ल्याएका थिए । त्यसअन्तर्गत साइकल खरिद र वितरणमा अनियमितता भएको उजुरी परेपछि अख्तियारले असोज १३ मा मुख्यमन्त्री कार्यालयमा छापा मारेर कागजात नियन्त्रणमा लिएको थियो ।प्रदेश सरकारले ०७५ मंसिरबाट उक्त कार्यक्रम सुरु गरेको थियो । प्रदेशका धार्मिक, सांस्कृतिक, ऐतिहासिक, पुरातात्विक महत्त्वका क्षेत्र, पोखरी, सरकारी कार्यालय र सार्वजनिक स्थलको मर्मतसम्भार र स्वच्छता कार्यक्रम पनि विवादमा परेको छ । बजेटअनुसार काम नभएको र कार्यकर्तामुखी योजना छनोट गरिएको स्थानीयको गुनासो छ ।