सर्लाही — प्रहरीको गलत अनुसन्धानका कारण सर्लाहीका एक जना एक वर्षदेखि कानुनी झमेलामा परेका छन् । दुर्घटनामा संलग्न नभए पनि दुर्घटना मुद्दा लगाएर इलाका प्रहरी कार्यालय लालबन्दीले फसाएको पीडितको आरोप छ ।लालबन्दी नगरपालिका–२ जुटपानीका थिरबहादुर खड्काले शुक्रबार पत्रकार सम्मेलन गरी आफू दुर्घटनामा संलग्न नरहेको आधार प्रमाण पेस गरिरहँदा पनि प्रहरीले अनुसन्धान नै नगरी एकतर्फी रूपमा फसाएको आरोप लगाए ।दुर्घटना गराएको मुख्य ट्र्याक्टर अर्कै रहेको खुले पनि इलाका प्रहरी कार्यालय लालबन्दीले कुनै सुनुवाइ नै नगरेको खड्काको गुनासो छ । ती सबै प्रमाण इलाका प्रहरी कार्यालय लालबन्दीका प्रमुख निर्मल थापाकहाँ लिएर जाँदा मुद्दा अदालतमा गइसकेको भन्दै सुन्नै नचाहेको उनको आरोप छ । ‘दुर्घटना भएका दिन आनो ट्र्याक्टर घरबाट ननिक्लेको प्रमाण दिँदा पनि प्रहरीले मानेन, अर्को ट्र्याक्टरले दुर्घटना गराएको खुलिसके पनि प्रहरीले वास्ता गरेको छैन, वास्तविक दुर्घटना गराएको ट्र्याक्टर पनि नियन्त्रणमा लिन सकेको छैन,’ खड्काले भने, ‘प्रहरीले अनुसन्धान गर्न नचाहँदा एक वर्षदेखि कानुनी परिबन्धमा परेको छु, नखाएको विष मलाई लागेको छ ।’गत वर्ष कात्तिक १० गते नवलपुर मलंगवा सडक खण्डअन्तर्गत लालबन्दी नगरपालिका–२ जुटपानीमा चार जना सवार प्रदेश–२–०३–००६प ३७७० नम्बरको मोटरसाइकल ट्र्याक्टरमा ठोक्किएर दुर्घटना भएको थियो । त्यसलगत्तै ट्र्याक्टर फरार भयो । दुर्घटनामा स्थानीय १८ वर्षका अंकुश पासवानको मृत्यु भएको थियो भने १८ वर्षीय निशान्त, २९ वर्षीय अंगद र वर्ष २८ को रितिक पासवान घाइते भए । फरार ट्र्याक्टरको खोजी इलाका प्रहरी कार्यालय लालबन्दीले सुरु गरे पनि सफल हुन नसकिरहेका बेला घटनाको दुई दिनपछि स्थानीयले पराल लोड गर्दै गरेको अवस्थामा खड्काको प्रदेश–२–०३––००१त १२८२ नम्बरको ट्र्याक्टर नियन्त्रणमा लिई प्रहरीमा बुझाइदिए । ट्र्याक्टरका चालक नथुनिया भनिने फेकन रामले पनि आफूले नै दुर्घटना गराएको प्रहरीसमक्ष स्वीकार गरे । तर उनको बयान भने बाझिरह्यो । तथापि चालकले नै दुर्घटना गराएको स्वीकार गरेपछि प्रहरीले पनि त्यही बयानका आधारमा सवारी ज्यान तथा अंगभंग मुद्दा दर्ता गर्‍यो । चालकले बयान फेरिरहँदा पनि यो दुर्घटनामा थप अनुसन्धान हुन सकेन । प्रहरीसँग यही ट्र्याक्टरले नै दुर्घटना गराएको भनेर अरू थप प्रमाण छैन । अनुसन्धान अपुरो हुँदा दुर्घटनाका मृतक तथा घाइतेले क्षतिपूर्ति पनि पाउन सकेका छैनन् ।प्रहरीले जिल्ला अदालतमा मुद्दा दर्ता गरेपछि खड्कालाई अदालतले माघ १५ गते पुर्पक्षका लागि जेल चलान गरिदियो । उनी झन्डै तीन सातापछि डेढ लाख धरौटी बुझाएर जेलमुक्त भए पनि चालक नथुनिया भने अझै पनि थुनामुक्त हुन सकेका छैनन् । खड्काले आफू अन्यायमा परेको भनेर पटक–पटक सरोकारवाला निकायको ढोका ढक्ढक्याए पनि न्याय पाउन नसकेको भन्दै पत्रकारहरूसमक्ष दुखेसो पोखे । पत्रकार सम्मेलनमा दुर्घटनाको समयसँग मिल्ने गरी वास्तविक ट्र्याक्टर सडकमा तीव्र गतिमा गुडिरहेको सीसीटीभी फुटेजसमेत देखाइएको थियो । तर लालबन्दी प्रहरीले अदालतमा पेस गरेको मिसिलमा समयसमेत परिवर्तन गरिदिएको खड्काले बताए । मिसिलमा समयमा ओभरल्याप गरेको देखिन्छ ।यता मोटरसाइकलमा सवार अन्य तीन जनामाथि पनि प्रहरीले मुद्दा चलाएको छ । तर उनीहरू अदालतमा उपस्थित हुन नसकेका कारण मुद्दा विचाराधीन बनेको र आफूले थप दुःख पाइरहेको गुनासो पोखे । प्रहरीले अदालतमा उनीहरूको घर फेला नपरेको, मान्छे फेला नपरेको भनेर बहाना बनाउँदै आएको खड्काले बताए । दुर्घटना गराएको वास्तविक ट्र्याक्टरमा बसेका लालबन्दी–१ नवलपुरका इन्दल महतो पनि पीडितको सम्पर्कमा आएका छन् । उनले पनि दुर्घटना गराउने ट्र्याक्टर अर्के रहेको बताउँदै आएका छन् । दुर्घटनामा वास्तविक संलग्न ट्र्याक्टरका चालक लक्ष्मीपुर कोद्राहाका विजय गिरी भने घटनाका बेलादेखि नै फरार छन् । दुर्घटनाको अनुसन्धान गरेका इलाका प्रहरी कार्यालय लालबन्दीका प्रहरी निरीक्षक निर्मल थापाले अनुसन्धानका बारेमा केही पनि बोल्न चाहेनन् । उनले अदालतमा गइसकेको मुद्दामा बोल्न नमिल्ने प्रतिक्रिया दिँदै आएका छन् ।