नुवाकोट — अविरल वर्षात्‌का कारण सडकमा पहिरो गएपछि दुई जिल्ला जोड्ने पासाङल्हामु मार्गको सडक अवरुद्ध भएको छ । सोमबार राति सदरमुकाम विदुरनगरपालिका २ र ४ वडा बीचमा रहेको मैथली ब्यारेक खोल्सामा वर्षाले सडक भासिएर पहिरो गएपछि सडक अवरुद्ध भएको हो ।सडक भासिएपछि काठमाडौंबाट आएका यातायात बट्टार बजार, रसुवा तथा उत्तरी भेगबाट आएका सवारी विदुर बजारमा रोकिएका छन् । अस्थायी रुपमा सडक संचालनमा ल्याउने प्रयास भइरहेको प्रमुख जिल्ला अधिकारी जीवनप्रसाद दुलालले जानकारी दिए । ‘राम्ररी सडक संचालनमा ल्याउन कम्तिमा पनि १० दिन लाग्छ,’ प्रजिअले भने, ‘आवश्यक जनशक्ति लगाएर अस्थायी रुपमा भए पनि सडक संचालन लागेका छौं ।उक्त सडकबाट अनेत्रबाट जाने वैकल्पिक मार्गसमेत छैन । यो मार्ग छिमेकी जिल्ला रसुवा तथा सीमा नाका रसुवागढीसम्मको मुख्य बाटो र नुवाकोटको उत्तरपश्चिम भेग जाने सडक हो । सडक १० मिटर तल भासिएर बगेको छ ।गत साउन १३ गते राति पनि यसैगरी सडक भासिएको थियो । सोमबार राति सडक भासिँदै बगेको छ । सडक तल पानी बग्ने खोल्सामामाथि कल्भर्टसहितको सानो पुल छ । उक्त पुलमाथि धेरै ग्याबिन हालेर सडक बनाइएको थियो । पुल माथिमा ग्याबिन र ढुंगा राखेर माथिबाट ग्राबेल र सडक बनाएको थियो । सडक बगेपछि स्थानीयलाई आवतजावत गर्न समेत समस्या भएको छ । अवरुद्ध सडक काठमाडौंबाट ६८ किमी दुरीमा छ ।