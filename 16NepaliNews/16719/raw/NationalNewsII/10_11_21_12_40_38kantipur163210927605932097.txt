जुम्ला — चन्दननाथ नगरपालिका–१ की ५८ वर्षीया बिजु कुलाल १७ वर्षीया छोरीसँगै हरेक बिहान ५ बजे नै तिला नदी किनारमा पुग्छिन् । नदी किनारमै खाना खाने उनी साँझ अबेर मात्र घरमा फर्किन्छिन् । उनका छिमेकी काले कामीको दैनिकी पनि नदी किनारमै बित्छ । उनले बालुवा बेचेरै ४ जनाको आफ्नो परिवार पालिरहेका छन् ।चन्दननाथ, तिला, तातोपानीलगायत स्थानीय तहका विपन्न नागरिकको आयआर्जनको मेलो नै अहिले बालुवा संकलन बनेको छ । उनीहरू बिहान सबेरैदेखि साँझ अबेरसम्म तिला नदीको बालुवा निकाल्छन् र बिक्री गरी घर खर्च टार्छन् । ‘अरू काम पाइँदैन,’ कामीले भने, ‘५ वर्षयता हामीहरूको सबै खर्च बालुवाले नै धानेको छ ।’ खलंगा बजारमा पक्की घर र अन्य संरचना निर्माणको काम बढेपछि बालुवाले सजिलै बजार पाएको उनले बताए । सिंजाको हिमा नदीमा पनि अहिले बालुवा संकलन गर्नेको भीड लाग्छ । बालुवा किन्नका लागि ठेकेदार नदीमै आउने गरेको सिंजाकी विनीता हमालले बताइन् । उनले दिनभरिमा १५ बोरासम्म बालुवा संकलन गर्ने गरेकी छन् । उनका अनुसार नदी किनारमै ५० रुपैयाँ प्रतिबोरा बालुवा बिक्री हुने गरेको छ । नदीको तीरमै प्रतिबोरा ५० रुपैयाँमा बिक्री गर्ने गरेका छौं । ‘विद्यालय चलेको बेला बिहान–बेलुका बालुवा निकाल्छौं,’ कक्षा ९ मा अध्ययनरत उनले भनिन्, ‘अहिले स्कुल बन्द भएकाले दिनभर बालुवा निकाल्ने गरेका छौं ।’बालुवाबाट आएको पैसाले दैनिक खर्च र पढाइ खर्च धानिरहेको उनले बताइन् । दुवै नदी किनारमा कति श्रमिकले दैनिक बालुवा निकाल्छन् भन्ने तथ्यांक स्थानीय तहसँग छैन । गाउँगाउँमा हुने विकासे योजनाका लागि बालुवा तिला र हिमा नदीकै बालुवा प्रयोग हुने कुलालले बताइन् । उनका अनुसार कालीकोट, मुगुलगायत जिल्लामा निर्माणाधीन ठूला आयोजनाका लागि पनि जुम्लाबाटै बालुवा जाने गरेको छ । ‘विकासे योजनाले बालुवा बिक्री धेरै हुन्छ,’ उनले भनिन्, ‘पहिले रोजगारीका लागि भारत जानेहरूले अहिले गाउँमै रोजगारी पाएका छौं ।’ उनका अनुसार चौधबिस क्षेत्रदेखि रारालिहीसम्म तिला नदीमा बालुवा निकाल्नेको भीड लाग्ने गरेको छ । तिलाको तीरमा दानसाधुदेखि छिनासाधुसम्ममा १८ ठाउँमा बालुवा निकाल्ने गरिएको स्थानीय असोजे सार्कीले बताए । ‘धेरै ठाउँमा बालुवा निकाल्ने महिला र बालबालिकाकै समूह हुन्छ,’ उनले भने, ‘सबै समूहमा १० देखि २० जनासम्म श्रमिक हुन्छन् ।’