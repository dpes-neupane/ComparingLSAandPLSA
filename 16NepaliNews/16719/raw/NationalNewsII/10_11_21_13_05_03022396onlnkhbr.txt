
१८ असोज, काठमाडौं । पूर्वप्रधानमन्त्री टंकप्रसाद आचार्यको सम्झनामा स्थापित टंक प्रसाद आचार्य स्मृति प्रतिष्ठानको अध्यक्षमा मानवअधिकारकर्मी सुशील प्याकुरेल चयन भएका छन् । सोमबार काठमाडौंमा सम्पन्न प्रतिष्ठानको २८ औं वार्षिक साधारणसभाले प्याकुरेलको नेतृत्वमा नयाँ कार्यसमिति चयन गरेको छ ।
कार्यसमिति उपाध्यक्षमा पूर्वमन्त्री शान्ता मानवी र महासचिवमा वरिष्ठ पत्रकार डा. कुन्दन अर्याल चयन भएका छन् । साधारणसभाले कोषाध्यक्षमा रामजी प्रसाद उपाध्यायलाई चयन गरेको छ भने सदस्यहरुमा वीरभद्र आचार्य, प्रा. डा. शोभा पोखरेल, पूर्वमन्त्री बैजनाथ चौधरी, पूर्वरथी नेत्रबहादुर थापा, पूर्वसांसद सावित्री अधिकारी, बाबुराम आचार्य, वासु दाहाल र यज्ञ थापा निर्वाचित भएका छन् ।
पूर्वप्रधानमन्त्री आचार्य नेपालको राजनैतिक इतिहासमा अत्यन्तै लामो र गरिमामय इतिहास बोकेको नेपाल प्रजा परिषद्का संस्थापक अध्यक्ष समेत हुन् । साधारणसभाले टंकप्रसाद आचार्यको जन्म घरलाई संग्रहालय बनाउने र आचार्यको कोटेश्वरमा रहेको सालिकलाई उचित स्थानमा स्थानान्तरण गर्ने लगायतको निर्णय गरेको छ ।
