बुटवल । लुम्बिनी प्रदेशको स्थायी राजधानी दाङमा प्रदेशसभा भवन निर्माण कार्य तीव्र पारिएको छ । दाङको देउखुरीमा पूर्ववर्ती सरकारले ६ महिना अघि सुरु गरेको प्रदेशसभा भवन निर्माण कार्य सुस्त भएपछि केहीदिन अघि अवलोकनमा पुगेका मुख्यमन्त्री कुलप्रसाद केसी र सभामुख पूर्णबहादुर घर्ती लगायतको टोलीले अब ५० दिनभित्र निर्माण सम्पन्न गर्न निर्देशन दिएका थिए ।यतिबेला दिन र रात गरी दुई सिफ्टमा कामदार खटाई २४ घण्टा नै निर्माण कार्य भइरहेको जनाइएको छ । राप्ती गाउँपालिका–३ स्थित राप्ती प्राविधिक शिक्षालय क्षेत्रमा ५ करोड २१ लाख ९३ हजार ९५८ रुपैयाँको लागतमा प्रदेशसभा भवन निर्माण भइरहेको हो ।चार महिनाभित्र प्रदेशसभा बैठक नयाँ भवनमा राख्ने सरकारी लक्ष्य पूरा नहुने देखिएपछि मुख्यमन्त्रीको टोलीले समयमै निर्माण सम्पन्न गर्न ताकेता गरेको हो । २०७८ वैशाख २४ मा ठेक्का सम्झौता गरी निर्माणको काम सुरु गरिएको थियो ।२०७८ असार मसान्त भित्रै निर्माण सम्पन्न गरी प्रदेश सरकारलाई हस्तान्तरण गर्नुपर्ने सम्झौतामा उल्लेख छ । निर्धारित समयावधी साढे दुई महिना घर्किसकेको छ भने प्रगति निराशाजनक नै छ ।निर्माणाधीन प्रदेशसभा भवनको स्थलगत निरीक्षणमा ठेकेदारको लापरबाही र ढिलासुस्ती देखेपछि मुख्यमन्त्री केसी जङ्गिएका थिए । निर्माण कार्यमा ढिलासुस्ती भएको भन्दै मुख्यमन्त्री केसीको निर्देशनमा निर्माणस्थलबाटै ठेकेदारलाई पक्राउ गरेर केही घण्टा प्रहरीको नियन्त्रणमा समेत राखिएको थियो । द्रुत गतिमा काम गर्ने सर्तमा ठेकेदारलाई त्यतिबेला छाडिएको थियो ।पूर्वाधार प्राधिकरणका कार्यकारी अधिकृत अनन्तराज घिमिरेले मंसिर मसान्तसम्म भवन निर्माणको काम जसरी पनि सक्ने बताए । ‘मुख्यमन्त्रीको निर्देशन अनुसार काम गरिरहेका छौं’, उनले भने, ‘अहिले १९२ जना दक्ष कामदारहरु खटाई दिनरात गरी २ सिफ्टमा काम भएको छ ।’विकास निर्माणको काम गर्न कति सम्भव छ र संरचना निर्माणको काम कुन गतिमा गर्नुपर्छ भन्ने उदाहरणको रुपमा देशमै नमुना हुने किसिमले काम गरिने उनको भनाइ छ ।अबको डेढ महिनाभित्र प्रदेशसभा भवन सरकारलाई हस्तान्तरण गर्ने गरी काम भइरहेको निर्माण व्यवसायी एमएस ड्राइगन बस्नेत जेभीका सञ्चालक यज्ञबहादुर केसीको भनाइ छ ।