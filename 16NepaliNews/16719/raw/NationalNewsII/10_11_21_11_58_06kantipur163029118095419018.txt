धनुषा — जानकी मन्दिर परिसरमा प्रदेश सरकारले राखेको सन्देशमूलक ‘होर्डिङ बोर्ड’ युवाको समूहले हटाएको छ । मुख्यमन्त्री लालबहादुर राउतको तस्बिर राखेर प्रदेश सरकारले राखेको स्वच्छता अभियानको होर्डिङ बोर्ड शनिबार हटाइएको हो ।मुख्यमन्त्री स्वच्छता अभियानमा परिवारका सदस्यलाई भर्ना गरी भ्रष्टाचारको केन्द्र बनाएको युवाको आरोप छ । यस्ता बोर्डले जानकी मन्दिरलाई अस्वच्छ बनाएका कारण हटाइएको जनकपुरका युवा सरोज मिश्रले बताए । ‘जानकी मन्दिरलगायत कुनै पनि धार्मिक पर्यटकीय स्थलमा प्रचारप्रसार सामग्री, बोर्ड, पम्प्लेट लगाएर फोहोर नगर्न आग्रह गर्दछु,’ मिश्रले भने, ‘मुख्यमन्त्रीको फोटोसहितको स्वच्छता अभियान र बेटी पढाऊ बेटी बचाऊ अभियानको पोस्टरसहित मन्दिरमा लगाएका अन्य पोस्टर हटाइएको छ । मन्दिर परिसरमा लगाइएको अन्य विज्ञापनको बोर्डसमेत हटाइएका छौं ।’ बोर्ड तोडफोडबारे गुनासो आएपछि बुझ्ने काम भइरहेको जिल्ला प्रहरी कार्यालय धनुषाका प्रहरी उपरीक्षक प्रकाश रानाभाटले बताए । उनका अनुसार नियमपूर्वक राखिएको सूचना सामग्री हटाउनेलाई कारबाही गरिनेछ । ‘सहरभित्र विज्ञापन गर्न दिने/नदिने विषय उपमहानगरसँग सम्बन्धित हुन्छ,’ रानाभाटले भने, ‘बोर्ड च्यातिएको विषयमा मौखिक गुनासो आएको छ । अनुसन्धान अगाडि बढाइएको छ ।’ जानकी मन्दिर र परिसरमा विज्ञापनका लागि अनुमति नदिएको जनकपुरधाम उपमहानगरपालिकाका प्रमुख प्रशासकीय अधिकृत विनोद खड्काले बताए । तर, जानकी मन्दिरका उत्तराधिकारी महन्त रामरोशन दासले मन्दिरको अनुमति लिएर बोर्ड राखिएको जानकारी दिए । ‘विज्ञापनबापत बोर्ड राख्दा मन्दिरलाई आम्दानी भएको छ,’ रामरोशनले भने, ‘तीर्थस्थल र पर्यटकको जानकारीका लागि मन्दिर परिसरमा सूचनामूलक बोर्ड राख्दा खासै असर पर्दैन ।’