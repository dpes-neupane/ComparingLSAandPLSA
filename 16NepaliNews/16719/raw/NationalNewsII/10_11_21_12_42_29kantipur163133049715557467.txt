कालीकोट — घण्टौं हिँडेर खानेपानी ल्याउनुपर्ने कालीकोटका विकट बस्तीमा घरघरमा धारा बन्न थालेका छन् । खाडाचक्र, पचालझरना, पलाता, रास्कोट, नरहरिनाथ, शुभकालिका र तिलागुफाले मिटरसहित घरघरमा धारा वितरण गर्ने रणनीति अपनाएका छन् ।एक घर, एक धारो अभियानले खानेपानीका पाइप जथाभावी काटेर योजना दिगो नगर्ने प्रवृत्तिको अन्त्य हुने जनप्रतिनिधिको भनाइ छ । ‘घरघरमा धारा जडान गरेपछि दिएपछि उपभोक्ताले आफैं योजना मर्मत गर्न थालेका छन्,’ खाडाचक्र नगरप्रमुख जसीप्रसाद पाण्डेले भने, ‘खानेपानी योजना दिगो बनाउन पनि घरघरमा धारा जडान गर्नुपर्ने देखियो ।’ उनले नगरपालिकाको पाखा, पिली, बिहानी, बरातु, मेग्रलगायत बस्तीमा ५ सय बढी धारा जडान गरिएको जानकारी दिए । उनले विभिन्न निकायको सहयोगमा पुराना योजनाको मर्मतसम्भार गरी नयाँ योजना निर्माणलाई तीव्रता दिइएको बताए । नगरपालिकाले नगरका ७ वटा बस्तीमा घरघरमा धारा निर्माण गरी सुरक्षित खानेपानीयुक्त बस्ती पनि घोषणा गरिसकेको छ । कालीकोटका अधिकांश गाउँ तथा नगरसभाले खानेपानी र सरसफाइलाई प्राथमिकतामा राख्दै एक घर, एक धाराको नीति अवलम्बन गरेका छन् । अहिले खाडाचक्र, पलाता, रास्कोट, नरहरिनाथ, शुभकालिका र तिलागुफाका करिब ३ हजार घरधुरीमा घरघरमा धारा पुर्‍याइसकेका छन् । जनप्रतिनिधिले आफ्नै कार्यकालमा सबैलाई सुरक्षित खानेपानी पुर्‍याउने लक्ष्य लिएर काम गरिरहेको खानेपानी, सिँचाइ तथा ऊर्जा विकास कार्यालयका सूचना अधिकारी देवानन्द धितालले बताए । उनका अनुसार यो योजनाले बर्सेनि योजना खाने प्रवृत्तिको अन्त्य हुनेछ । उनले कार्यालयमार्फत प्रदेशका ८ योजना र खानेपानी विभागका ५६ योजना क्रमागत रूपमा कार्यान्वयन भइरहेको जानकारी दिए । यसैगरी सुक्खाग्रस्त पलाता गाउँपालिकाले थिर्पु, धौलागोह र खिनका विभिन्न बस्तीमा झन्डै ५० प्रतिशत घरधुरीमा धारा जडान गरिसकेको छ । पहिलो गाउँसभाबाट पारित भएको ३ वर्षभित्र घरघरमा धारा पुर्‍याउने महत्त्वाकांक्षी लक्ष्य पूरा गर्न बजेट केन्द्रित गरी ५० प्रतिशत घरमा धारा पुर्‍याइएको हो । योजनाका लागि आर्थिक वर्ष २०७६/७७ मा कर्णाली प्रदेश सरकारले १० करोड रुपैयाँ अनुदान दिएको थियो । सबै वडामा खानेपानी पुर्‍याउन सर्भे डिजाइन र मूलट्यांकी निर्माण गरिसकेको गाउँपालिका अध्यक्ष लक्ष्मणबहादुर बमले बताए । उनका अनुसार ८ र ९ नम्बर वडास्थित बाडदेव, कालचिउरी, सुनावाडा, बालुवालगायत टोलका सबै घरमा धारा जडान गरिसकिएको छ । उनले ती बस्तीमा करिब ४ सय घरधुरीमा वाटर एडको सहयोगमा मिटरसहितका धारा जडान गरिएको जानकारी दिए । थिर्पुमा घरघरमा धारा भएपछि स्थानीय महिला खुसी छन् । ‘पहिले खोलाको पानी खानुपर्ने बाध्यता थियो,’ पलाता–९ कालचिउरीकी ४५ वर्षीया मैनादेवी बमले भनिन्, ‘अचेल त घरमै धारा छ, सरसफाइ र सबै घरायसी काममा सजिलो भएको छ ।’ उनका अनुसार कुलोको पानी खाँदा २०६३ सालमा फैलिएको झाडापखालाले गाउँमा ११ जनाको मृत्यु भएको थियो । उनले पानी लिन जाने झन्डै दुई घण्टाको समयमा अरू काम गर्न पाइएको बताइन् । खानेपानीको चर्को समस्या रहेको बोक्चुकी आम्पुरा रोकायाले पानीको नाउला (कुवा) मै बास बसेर पानी थाप्नुपर्ने बाध्यताको अन्त्य भएको बताइन् । ‘कुनै बेला खानेपानी भर्नकै लागि रातभरि ओड्ने/ओछ्याउने कपडा लिएर धारामै सुत्थ्यौं,’ उनले भनिन्, ‘त्यसरी भरेको पानी पनि हुन्डो (ठूलो तामाको गाग्री) मा राख्दा लेउ जम्ने समस्या हुन्थ्यो ।’ पलाता–१ पुलाहामा फनबोर्डको सहयोगमा ३ वर्षअघि नै घरघरमा खानेपानी पुर्‍याइएको थियो । यस्तै साविक फुकोट, स्युना र सिप्खाना गाविस मिलेर बनेको रास्कोट नगरपालिकामा करिब ११ सय घरमा धारा जडान गरिएका छन् । ३ हजार २ सय ८५ घरधुरी रहेको रास्कोटले चालु आर्थिक वर्षभित्रै थप १ हजार घरधुरीमा धारा जडान योजना अघि सारेको छ । सिप्खाना, स्युना, बड्डाला, फुकोट, पुच्छेगाउँ, टालेलगायत बस्तीका सबै घरमा धारा जडान गरिएको नगर प्रमुख काशीचन्द्र बरालले बताए । उनका अनुसार नगरका सबै वडामा घरघरमा धारा पुर्‍याउने गरी गत वर्ष २० करोड रुपैयाँको डिजाइन स्टिमेट तयार गरिएको थियो । सिप्टीमा जलाशय बनाएर खानेपानी, विद्युत् र सिँचाइ हुने गरी बहुउद्देश्यीय परियोजना सञ्चालन गर्न लागेको उनले जानकारी दिए ।  त्यस्तै, खाडाचक्र नगरपालिका–१ स्थित मान्म र ७ वडा नम्बरको पिलीमा पनि घरघरमा धारा जडान गरिएको छ । खाडाचक्रले यस वर्ष ‘सुनौला हजार दिन’का विपन्न १ हजार १ सय आमालाई सुरक्षित खानेपानी उपलब्ध गराउन फिल्टर वितरण गरेको स्वास्थ्य शाखा प्रमुख रवीन्द्र सेजुवालले बताए । तिलागुफा नगरपालिकाको राचुली र चिल्खायामा पनि घरघरमा धारा सञ्चालनमा आएको नगरप्रमुख रतनबहादुर शाहीले बताए ।