सुनसरी — इच्छाशक्ति भए शिक्षण, प्रशिक्षणबिनै पनि इन्टरनेट खोजी, अध्ययनको सहारामा नयाँ काम, व्यवसाय पनि गर्न सकिन्छ भन्ने उदाहरण बनेका छन्, ३० वर्षीय सुरेश राई । उनले यहाँ विल्कुलै नयाँ व्यवसायका रूपमा ‘अर्नामेन्टल फिस’ अर्थात् रंगीन माछाको उत्पादन थालेका छन् । सौखका रूपमा एक्वेरियममा पालिने रंगीन माछा उत्पादन गरेर राई उदाहरणीय बनेका हुन् । सुनसरीको बराहक्षेत्र नगरपालिका–८ कालापानीमा चार बिघा जग्गा १० वर्षे लिजमा लिएर केही साथीहरूको सहयोगमा धरानका यी राईले उक्त व्यवसाय सुरु गरेका हुन् । एभरेस्ट एक्वापोनिक्स एन्ड फिस फार्म संस्था दर्ता गरेर रंगीन माछा उत्पादन गर्न थालेपछि उनी र उनका साझेदारहरू त्यसैमा व्यस्त छन् ।अचेल अधिकांशको घरमा एक्वेरियम राखेर रंगीन माछा पाल्ने चलन बढेको छ । उनी आफैं पनि एक्वेरियममा पालिएको माछा हेरेर हुर्किएका हुन् । त्यस्तै रंगीन माछाको उत्पादन व्यवसाय गर्न प्रेरित भएको बताए । उनले भने, ‘मलाई पनि सुरुमा थाहा थिएन, रंगीन माछाको ‘ब्रिडिङ’ कसरी गरिन्छ भनेर । गुगल र युट्युबबाट बिस्तारै जानकारी लिन थालें । आखिर नेपालमै पनि विभिन्न प्रजातिको ब्रिडिङ गर्न सकिन्छ भन्ने लाग्यो र यसैमा लगानी गरें ।’राईको समूहले चार बिघामा १४ पोखरी बनाएर विभिन्न प्रजातिका रंगीन माछा उत्पादन गर्दै आएका छन् । बाँकी तीन पोखरीमा भने खाने माछा पालन गरेका छन् । उनले रंगीन माछा पालन र उत्पादनका लागि हालसम्म करिब १ करोड ३० लाख रुपैयाँ लगानी गरेको बताए । उनले भने, ‘बुबा पनि कृषिजन्य अदुवा, बेसारलगायतको थोक व्यापारी भएकाले मलाई पनि व्यापार व्यवसायमा नै लाग्न सजिलो भयो ।’बराहक्षेत्रमा उनका साझेदार छन् बालकुमार लिम्बू । धरान–४ खैरेनीमा करिब १७ कट्ठा जग्गा लिएर व्यवसाय सुरु गरेका थिए तर त्यहाँ माछापालनका लागि ठाउँ सानो भएपछि ठूलो लगानी गरेर विदेशमा समेत निर्यात गर्ने उद्देश्यले बराहक्षेत्रको कालापानी रोजेको राईले बताए । उनले भने, ‘रंगीनमाछालाई अर्नामेन्टल फिस भनिन्छ । यसको माग नेपालमा अत्यधिक छ । तर नेपालमा उत्पादन नभएको बेला विदेशबाट महँगो मुल्य र ढुवानी खर्च तिरेर ल्याउनुपर्छ । तर अहिले यहींको माछा नेपालका विभिन्न बजारमा पुर्‍याउन सफल भएका छौं ।’ पोखरीमा हाल जापानी कोइका ७ प्रजाति, गोल्डफिसका ४, गप्तीका ५, फाइटरका ४ प्रजाति छन् । ब्रिडिङका लागि उनले थाइल्यान्ड र जापानबाट विभिन्न प्रजातिका माछा मगाएपछि आफ्नै घरको एक्वारियममा प्रयास गर्दा सफल भएपछि व्यावसायिक रूप दिन सकिन्छ भन्ने लागेर यसैमा होमिएको बताए । एक वर्षयता काठमाडौं, पोखरा, बुटवल, वीरगन्ज, विराटनगर, दमक, बिर्तामोड, इटहरी, धरानलगायत सहरीक्षेत्रका घरमा सजिन पाएका छन् । उनले भने, ‘माग अत्यधिक छ । उत्पादन कम छ । उत्पादन बढाउने प्रयास जारी छ । काठमाडौंबाट मात्र सातामा ६ हजार माछाको माग आउँछ ।’