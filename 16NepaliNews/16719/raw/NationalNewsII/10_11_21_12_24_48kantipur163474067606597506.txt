बुटवल — घरभित्रै रहस्यमय तरिकाबाट मृत अवस्थामा भेटिएकी रुपन्देहीकी सीता भण्डारी पौडेलको ४६ दिनपछि अन्त्येष्टि भएको छ । तिलोत्तमा नगरपालिका ५ मणिग्रामकी २७ वर्षीय सीता गत भदौ २० गते बिहान झुण्डिएको तर पासो काटेको अवस्थामा मृत फेला परेकी थिइन् । प्रहरी अनुसन्धान र चिकित्सकीय रिपोर्टमा आत्महत्या देखाए पनि माइतीपक्षले उनको हत्या भएको भन्दै शव बुझ्न इन्कार गरेका थिए । आन्दोलनमै उत्रिएका माइतीपक्षले सीताका पतिको परिवारबाट ११ लाख रुपैयाँ क्षतिपुर्ति लिएपछि बुधबार अन्त्येष्टि गर्न सहमत भएका हुन् । इलाका प्रहरी कार्यालय बुटवलका प्रहरी नायव उपरीक्षक मदन कुंवरले माइतीपक्ष समेतको सहभागितामा बुधबार शव बुझेको बताए ।उनको शवलाई दिउँसो मगरघाटमा अन्त्येष्टि गरिएको थियो । माइतीपक्षले हत्याको दावी गर्दै आत्महत्या दुरुत्साहन मुद्दामा जाहेरी दिएका थिए । मृतकका बुवा हरिप्रसाद भण्डारीले दिएको उक्त मुद्दामा सीताका पति टीका पौडेल, जेठाजू हरि र आमाजु विष्णुलाई १५ दिनअघि पुर्पक्षका लागि थुनामा पठाइएको छ । अभियुक्त थुनामा गएपछि पनि माइतीपक्षले उनको नाममा कोष बन्नुपर्ने क्षतिपूर्ति पाउनुपर्ने लगायत माग गर्दै शव बुझ्न मानेका थिएनन् ।२४ लाख रुपैयाँ सीताका नाममा दिनुपर्ने माग गर्दैआएका उनीहरु मंगलबार मध्यस्तकर्ताको सहभागितामा सीताका ससूरा देवी पौडेलबाट विवाह खर्च वापत १० लाख र सापटीको रकम १ लाख गरी ११ लाख रुपैयाँको चेक पाएपछि शव बुझ्न राजी भएका थिए ।लिखित सहमतिमा भण्डारी परिवारले विवाह गर्दा लागेको खर्च १० लाख र सापटी दिएको एक लाख गरी ११ लाख रुपैयाँ बुझ्ने र आगामी दिनमा अदालती प्रक्रियामा कुनै हस्तक्षेप हुने गरी आन्दोलन नगर्ने सहमति गरिएको सीताको पारिवारिक स्रोतले जानकारी दिएको छ ।सीताको रहस्यमय मृत्यु भएपछि माइतीसहितका केही अभियन्ताहरुले ‘जस्टिस फर सीता भण्डारी’ भन्ने अभियान सञ्चालन गरेर प्रदर्शन गरेका थिए । आन्दोलन चर्किएपछि इलाका प्रहरी कार्यालय बुटवल र प्रहरीको केन्द्रीय अनुसन्धान ब्यूरोले अनुसन्धान गरेको थियो । प्रहरीले अनुसन्धानको क्रममा सीताको मोबाइलबाट सुसाइड नोट फेला पारेको थियो । त्यसमा ‘...मलाई माफ गरिदिनुहोला, मेरो अर्को जुनी भयो भने म हजुरहरूकै काखबाट जन्मिन चाहन्छु, मलाई यो जिन्दगीबाट पुग्यो। म सकिनँ बाँच्न' भनी लेखिएको थियो ।