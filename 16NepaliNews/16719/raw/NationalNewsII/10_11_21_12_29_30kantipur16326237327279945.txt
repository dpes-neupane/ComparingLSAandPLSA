लुम्बिनी — न्याय माग्दै नेपालगन्जबाट हिंडेको १४ जनाको टोली शनिबार बुटवल आइपुगेको छ । बाँकेको नेवाजी गाउँकी नकुन्नी धोबी मृत फेला र परस्पुरगाउँकी एकल महिला निर्मला कुर्मी बेपत्ता प्रकरणमा सिंहदरबारमा पुगेर न्याय माग्न उनीहरू पैदलै निस्किएका हुन् । आठ दिनअघि नेपालगन्जबाट उक्त टोलीले पैदल यात्रा सुरु गरेको थियो । टोलीमा नेपालगन्जका अभियानकर्मी र पीडित परिवारका सदस्य छन् । यात्रुमध्ये नकुन्नीकी बहिनी शिलाले दिदीको बिहे भएको वर्षदेखि नै पीडित भएको र हिंसा सही मृत्यु वरण गर्नुपरेको गुनासो गरिन् । ‘जति पीडा भए पनि सहने बानी थियो,’ उनले सुनाइन्, ‘दिदीको हत्या गरेर झुण्डाएकाहरूलाई कानुनले पनि केही गरेन । कानुनको समेत विश्वास नलागेपछि सरकार गुहार्न सिंहदरबारसम्म हिंडेका हौं ।’ समूहकी अगुवा एवं महिला अधिकार मञ्च बाँकेकी इन्चार्ज रुवी खानले नन्कुन्नी र अहिलेसम्म बेपत्ता निर्मलाको न्यायका लागि काठमाडौंसम्म हिंडेको बताइन् ।‘काठमाडौं नपुग्दै हाम्रा माग सम्बोधन भए खुसी हुन्थ्यौं, भएनन् भने पनि सरकारको अगाडि गएर आन्दोलन गर्छौं तर न्याय मर्न दिंदैनौं,’ उनले भनिन् । गत साउन ५ गते नन्कुन्नी आफ्नै घरमा मृत फेला परेकी थिइन् । झुन्डिएको अवस्थामा उनको शव भेटिएको थियो । उनले लामो समयदेखि घरेलु हिंसा व्यहोर्दै आएको र घटनाको प्रकृति हेर्दा हत्या हुन सक्ने भन्दै अगुवा महिलाले प्रहरी गुहारेका थिए । तर प्रहरीले मेडिकल रिपोर्टबाटै नन्कुन्नीले आत्महत्या गरेको खुलेको दाबी गरेको छ । गत वर्षको मंसिरबाट बेपत्ता निर्मला एकल महिला हुन् । २ छोराकी आमा उनको सम्पत्तिमाथि छिमेकीको नजर परेर बेपत्ता पारिएको पीडित पक्षको भनाइ छ । कुर्मीका आफन्तले मंसिर १६ मा नै स्थानीय प्रहरीमा किटानी जाहेरी दिएका थिए तर अनुसन्धान भएन । अहिले प्रहरीले उनको मृत्यु भइसकेको जानकारी दिए पनि मृत्युको कारण र दोषी खुलाएको छैन । टोलीले आइतबार लुम्बिनी प्रदेशका मुख्यमन्त्री कुलप्रसाद केसीको कार्यकक्षअगाडि धर्ना दिने बताएका छन् ।