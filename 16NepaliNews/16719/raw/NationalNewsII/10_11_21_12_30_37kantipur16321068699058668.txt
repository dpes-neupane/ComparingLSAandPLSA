बाँके — ‘म्याडम ! ल अब गन चलाउनूस् ।’ श्रीमान्ले ‘म्याडम’ भनी सम्बोधन गर्दा उषातानी सुवेदी खिस्स हाँस्छिन् । अनि एक किलो रंग भरिएको मेसिन गन चलाउन थाल्छिन् । उनको मिहिनेत देखेर श्रीमान् विक्रम शिशिर दंग पर्छन् ।कोहलपुर नगरपालिका–१२ की उषा र विक्रमको अटो पेन्टर्स जोडीले यसरी नै हाँसखेल गर्दै ग्यारेज चलाएको छ । ग्यारेजमा श्रीमान् र श्रीमतीको सहकार्य देखेर छिमेकीले उनीहरूलाई अटो पेन्टर पार्टनर उपमा दिन थालेका छन् । विदेशमा १३ वर्षसम्म ड्राइभिङ पेसा गरेर स्वदेश फर्किएका विक्रमलाई अटो पेन्टिङ (गाडीमा रंग लगाउने) काम गाह्रो छैन । तर, घरमा बालबच्चा हुर्काउँदै भान्सा सम्हालेकी उषालाई ग्यारेजमा खटिनु नौलो हो । उषा नयाँ सिकाइप्रति उत्साहित छन् । एक वर्ष पहिलेको कोरोना कहरमा उनले घरमै बसेर श्रीमान्सँगै चित्र कोर्न सिकिन् । क्यानभासमा भावना कोर्दाकोर्दै उनी चित्रकारको विद्यार्थी भएर चिनिन थालिन् । ‘चित्रले सोख पूरा गर्‍यो तर पेट पाल्न त व्यवसाय नै गर्नु पर्ने रहेछ,’ उषाले भनिन् । मेसिनरी काम गर्न पक्कै पनि सजिलो छैन । त्यसमाथि अटो पेन्ट ग्यारेजमा काम गर्नर् महिलाका लागि झनै मुस्किल छ । नयाँ, ठोकिएका, पल्टिएका, पुराना भएका गाडीको डेन्टिङ पेन्टिङ गर्न अहिले उषा र विक्रम दुवै खप्पिस भइसकेका छन् । पेसाले ड्राइभिङ सिकेका विक्रमले अटोपेन्ट काममा राम्रो सम्भावना देखे । त्यसैले पछिल्लो समय चित्रकलासँगै ग्यारेज सम्हाल्दै आएका छन् । ‘चित्रले नाम दियो, ग्यारेजले माम दिंदैछ,’ विक्रमले भने । १० वर्षदेखि अटो पेन्ट व्यवसायमा सक्रिय विक्रम अहिलेसम्म एक्लै थिए । ग्यारेजमा काम गर्ने जनशक्तिको सधैं अभाव हुन्थ्यो । भारतीय कामदार राख्नु पर्ने बाध्यता थियो । लकडाउनपछि तिनै कामदार पनि तलब दिन नसकेर फिर्ता भए । एक–दुई वटा गाडी पेन्टिङको जिम्मा आफैंले लिएर लकडाउनमा बाँचेका थिए । त्यतिबेला उषाले श्रीमान्लाई काममा सघाउनुपर्ने महसुस गरिन् । लकडाउनको सदुपयोग गर्दै ग्यारेजमा आएका थोत्रा गाडीमा रंग भर्ने काम सिक्न थालिन् । श्रीमान्कै अघिपछि गरेर गनमेसिन, ग्रेन्डर, पुटिन कटरजस्ता गाडी मर्मत गर्ने मेसिनरी सामान चलाउन सिकिन् । ग्रेन्डर चलाउँदा थोरै तलमाथि भयो भने हात काटिन्छ । मेसिनको भाइब्रेसनले हात झमझमाउँछ । उषाका कोमल औंला अब मेसिनसँग घुलमिल भइसकेका छन् । उनी विश्वस्त भएर गाडीको सजावट गर्न सिपालु छन् । तर, ग्राहकले भनेजस्तो गाडीको डिजाइन जस्ताको तस्तै उतार्न नसक्दा उनलाई खल्लो लाग्छ । अब उनी विक्रमबाट डिजाइन भर्ने कला पनि सिक्दै छन् ।‘उहाँले डिजाइन गरिरहेको हेरिरहन्छु,’ उषाले भनिन्, ‘यति सिक्न पाए लगभग रंग भर्ने सबै काम जानिसक्छु ।’ उषाले ग्यारेज चलाउन थालेपछि विक्रमले धेरै मजदुर राख्नु परेको छैन । लगभग गाडीको ४० प्रतिशत मिहिनेत उषाले नै गर्छिन् । रंग बनाउने र अटो रंग हाल्ने जिम्मा उषाकै हुन्छ । ‘उनी ग्यारेजमा सँगै हुँदा समय कटेको पनि थाहै पाउँदिनँ, यति रमाइलो गरी बित्छ दिन,’ विक्रमले भने । अटोरंगका केही चुनौती पनि छन् । जसको तीतो भोगाइ विक्रमसँग छ । बाँकेमा अटोपार्टका सामान बेच्ने डिलर छैनन् । भारतबाट ल्याउँदा महंगो पर्छ र झन्झटिलो पनि उत्तिकै । काठमाडौंबाट सामान मगाउँदा झनै महंगो पर्छ । विक्रमका अनुसार श्रीमान्/श्रीमतीले दिनरात मिहिनेत गर्ने हो भने एउटै गाडीबाट डेढ लाख रुपैयाँसम्म कमाइ गर्न सकिन्छ । 