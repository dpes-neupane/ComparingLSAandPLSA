कास्की — गण्डकी प्रदेशलाई आइतबार साक्षर प्रदेश घोषणा गरिएको छ । प्रधानमन्त्री शेरबहादुर देउवाले पोखराको सभागृहमा एक कार्यक्रमबीच साक्षर प्रदेश घोषणा गरेका हुन् । साक्षर प्रदेश घोषणामा गण्डकी दोस्रो हो । यसभन्दा अघि वाग्मती प्रदेशलाई घोषणा गरिएको थियो ।११ जिल्ला रहेको गण्डकीमा औसत साक्षरता ९६.५७ प्रतिशत साक्षर छन् ।१५ वर्षमुनिका ९७.३ प्रतिशत बालबालिकाले भर्ना भई विद्यालयमै पढिरहेकाले भदौ ३० गते गण्डकी प्रदेश सरकारको निर्णयअनुसार आइतबार साक्षर घोषणा गरिएको शिक्षामन्त्री मेखलाल श्रेष्ठले जानकारी दिए । गण्डकीमा ११ जिल्ला र ८५ वटा पालिकाले साक्षर घोषण गरिसकेका थिए ।शिक्षा नागरिकको मौलिक अधिकारप्रधानमन्त्री शेरबहादुर देउवाले शिक्षा नागरिकको मौलिक अधिकार रहेको बताएका छन् । उनले शिक्षामा थप कार्यक्रम ल्याउनुपर्ने बताउँदै बजेटको पनि थप व्यवस्था गर्नुपर्ने बताए । आइतबार गण्डकी प्रदेशलार्य साक्षर प्रदेश घोषण गर्दै उनले सिंगो मुलुकलाई नै साक्षर बनाएर निरक्षरताको कलंक मेटाउने सरकारको उदेश्य रहेको बताएका छन् ।प्रधानमन्त्री देउवाले नेपालमा कोभिडको महामारी कम हुँदै गएको बताए । उनले फरकफरक विषयमा बोल्दै प्रजातन्त्रको विकल्प प्रजातन्त्र नै रहेको बताएका थिए । उनले संसद्‌मा रहेका सबै पार्टी प्रजातन्त्रको लागि लडेको बताएका थिए । 