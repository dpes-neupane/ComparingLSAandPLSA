गोरखा — आँगनमा धारा छ तर पिउनयोग्य पानी भने आउँदैन । गोरखा नगरपालिका–८ बाह्रबिसेकी पुष्पा परियार दैनिक आधा घण्टा समय खर्चिएर पिउने पानीका लागि चित्रेधारा पुग्छिन् । ‘चित्रेधाराको पानी वर्षौंदेखि खाइरहेको हो,’ उनले भनिन्, ‘आँगनको धारामा आएको पानी खान मिल्दैन, धमिलो लेदो आउँछ, सफा पानी खोज्दै मूल नधाई सुखै छैन ।’ बाह्रबिसेका ३० घरमा ३ वर्षअघि खानेपानी पुगेको हो । यहाँका प्रत्येक घरमा धारा छन् । तर धारामा आउने पानी पिउन योग्य नभएपछि स्थानीय सास्ती भोगिरहेका छन् । ‘मगर पँधेराको पानी ल्याएका हौं, यो पानीको मूलमा सामान्य सफाइले भएन । बर्खाका बेला मात्र होइन, चैत, वैशाखमा पनि उस्तै धमिलो पानी झर्ने हो,’ स्थानीय नन्दबहादुर परियारले भने, ‘मिटर सिस्टम छ, न्यूनतम २० युनिटसम्मको २ सय ८० रुपैयाँ तिर्नुपर्छ तर पैसा तिरेर पनि सफा पानी खान पाएनौं ।’करिब ३ किमि टाढाबाट गाउँमा खानेपानी आउने खुसियालीमा स्थानीयले झन्डै एक महिना श्रमदान गरेका थिए । पानी खसेको दिन स्थानीयमा खुसीको सीमा थिएन । ‘सबैको आर्थिक अवस्था कमजोर छ, वडाको योजनाले पानी आएको हो,’ नन्दबहादुरले भने, ‘सुरुका दिनमा खुसी थियौं, अब गाग्री बोकेर पँधेरा जान पर्दैन भनेको त अहिलेसम्म पनि पानी पिउन योग्य नभएपछि दुःख लागेको छ ।’ आँगनको धाराको पानी नुहाउन, लुगा धुन र बस्तुभाउलाई पिउन मात्र प्रयोग हुने गरेको उनले सुनाए ।‘पानी खाए बिरामी हुने डर छ,’ स्थानीय शान्ति परियारले भनिन्, ‘कुनै प्रविधि अपनाएर खान योग्य बनाउनुपर्‍यो ।’ पानीको परीक्षण गरेर खान योग्य बनाउने वडाध्यक्ष कृष्णबहादुर खत्रीले प्रतिबद्धता जनाए । ‘पानी परीक्षणको रिपोर्ट के आउँछ हेर्छौं, फिल्टर राखेर हुने भयो भने वडाबाट पहल गर्छौं,’ उनले भने ।