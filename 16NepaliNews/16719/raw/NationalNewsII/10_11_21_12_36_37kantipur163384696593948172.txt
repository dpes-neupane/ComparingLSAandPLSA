हुम्ला — दसैंको मुखमा सदरमुकाम सिमकोट अँध्यारो बनेको छ । सिमकोट र खार्पुनाथ गाउँपालिकामा विद्युत् विस्तार गरेको हिल्दुम साना जलविद्युत् आयोजनाको नहर भत्किएपछि स्थानीयबासी अँध्यारोमा दसैं मनाउन बाध्य भएका हुन् । अविरल वर्षाका कारण पहिरो गएपछि भदौ दोस्रो साता आयोजनाको नहर भत्किएको थियो ।नहर मर्मत गरी एक साता विद्युत् सेवा सुचारु गरिए पनि फेरि भत्किएपछि दसैंमा सदरमुकाम अँध्यारो बनेको हो । बत्ती नहुँदा ठूलो सास्ती भोग्नुपरेको सिमकोटकी पेमा लामाले बताइन् । ‘बिजुली नहुँदा दैनिक कामकाज प्रभावित भएका छन्, बालबालिकाको पढाइ अवरुद्ध भएको छ,’ उनले भनिन्, ‘बत्ती नहुँदा सानो कामका लागि पनि ठूलो सास्ती भोग्नुपर्ने बाध्यता छ ।’ उनले मोबाइल चार्ज गर्नसमेत मुस्किल भएको बताइन् ।विद्युत् सेवा अवरुद्ध हुँदा सिमकोटमा बेलाबेलामा टेलिफोन, मोबाइल र इन्टरनेट सेवा अवरुद्ध हुने गरेको छ । महँगो रकम तिरेर जेनेरेटर चलाउनुपर्ने भएपछि स्थानीय व्यापारीले १ सय रुपैयाँ लिएर मोबाइल चार्ज गरिदिने गरेका छन् । व्यवसायीहरू भने ३ सय ५० रुपैयाँ प्रतिलिटर इन्धन किनेर जेनेरेटर सञ्चालन गरिरहेको बताउँछन् ।घाम नलाग्दा सोलार चार्ज गर्न पनि समस्या भएको खार्पुनाथका भरत शाहीले बताए । ‘आफन्तसँग कुरा गर्न नपाएको पछि एक महिना बित्यो,’ उनले भने, ‘बिजुली नहुँदाको असर सबैतिर परिरहेको छ ।’ विद्युत् सेवा अवरुद्ध हुँदा सदरमुकामका सबै इलेक्ट्रोनिक पसल र घरेलु तथा साना उद्योग बन्द भएका छन् । हुम्लामा सञ्चालित दुई रेडियोले पनि आफ्नो प्रसारण बन्द गरेका छन् । सोलारले पावर नदिँदा रेडियो बन्द गर्नुको विकल्प नभएको रेडियो कैलाशका प्रेम बोहराले बताए । ‘रेडियो चलाउनै गाह्रो भयो,’ उनले भने, ‘इन्टरनेट भरपर्दो नहुँदा बाहिरका मिडियामा समाचार पठाउन पनि समस्या छ ।’