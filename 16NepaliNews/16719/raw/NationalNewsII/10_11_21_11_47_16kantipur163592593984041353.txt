पर्सा — प्रहरीले बुधबार ठूलो परिमाणमा पटका नष्ट गरेको छ । जिल्ला प्रहरी कार्यालयको परिसरमा करीब १ लाख ५० हजार मूल्य बराबरका पटका नष्ट गरिएको हो ।जिल्ला प्रहरी कार्यालय तथा मातहतबाट खटिएका प्रहरीले विभिन्न ठाउँमा, विभिन्न मिति र समयमा बरामद गरेको पटका नष्ट गरिएको जिल्ला प्रहरी कार्यालयले जनाएको छ । नष्ट गरिएका पटकामा रकेट पटाका ३५ प्याकेट, नागिन १ हजार २ सय ५० प्याकेट, फूलझरी ८ सय पिस, रकेट फूलझरी १ सय २० प्याकेट, बिडी पटाका ७ बोरा, कोबरा र बिडी ६ कार्टुन, चकलेट पटाका४० प्याकेट र झिरझिरे एक सय प्याकेट छन् । त्यसैगरी, टेन सट एक सय प्याकेट, सतरंगी २० प्याकेट, सेभेन सट २० प्याकेट, स्काई रेड १५ प्याकेट रंग दे बसन्ती १२ प्याकेट छन् । सीमावर्ती भारतीय बजार रक्सौल तथा अन्य बजारमा सहजै र सस्तो मूल्यमा पाइने भएकाले सर्वसाधारणले भारतबाट यस्ता पटका खरिद गरी ल्याउने चलन छ । व्यवसायीहरुले भने तिहार सुरु हुनु भन्दा दुई महिना अघि देखि नै पटकाको तस्करी सुरु गरेर भण्डारण गर्छन् । यो नाकाबाट अवैध रुपले भित्रिने पटका वीरगन्जमा मात्र नभई राजधानी काठमाडौंसम्म पनि पुग्ने गर्छ । 