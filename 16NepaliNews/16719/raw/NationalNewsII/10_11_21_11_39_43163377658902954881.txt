पाँचथर — उपचाररत बालिकाको मृत्यु पछि तोडफोड गरिएको घटनालाई लिएर पाँचथर जिल्ला अस्पतालमा तीन दिनदेखि सबैखाले सेवा ठप्प छ । आकस्मिकसहित बिहिबारदेखि सबै सेवा ठप्प हुँदा बिरामीले स्वास्थ्यसम्बन्धी परामर्श र उपचार पाएका छैनन् भने भर्ना भएकालाई अन्यत्र पठाएर बेड खालि गरिएको छ । दुई दिनअघिसम्म खचाखच बिरामी उपचाररत रहेको अस्पतालमा शनिबार अपरान्हसम्म एक जनाबाहेकका बिरामीलाई घर पठाइएको अस्पताल प्रशासनले जनाएको छ । ज्वरो आएपछि अस्पताल भर्ना भएकी फिदिम नगरपालिका २ की ३ वर्षीय क्रिष्टिना थाम्सुहाङको निधनमा स्वास्थ्यकर्मीको लापरबाहीको आरोप लगाउँदै भौतिक संरचनामा क्षति पुर्‍याएकाले शान्ति सुरक्षा ग्यारेन्टीको माग गर्दै स्वास्थ्यकर्मीले काम ठप्प पारेका हुन् ।‘अस्पताल आएका नयाँ बिरामीको भर्ना नलिनका साथै पहिले भर्ना भएकालाई धमाधम फिर्ता पठाउँदैछौं ’, सूचना अधिकारी नारायण जोशीले भने । उनका अनुसार अस्पतालमा दैनिक २ सय ५० देखि ३ सयको हाराहारीमा बिरामी आउने गर्थे । यहाँ पाँचथरसहित ताप्लेजुङ र तेह्रथुमको आठराइ क्षेत्रका बिरामी सेवा लिन आउने गरेकोमा सेवा ठप्प भएपछि उनीहरु इलाम हुँदै तराईका अस्पतालसम्म जान बाध्य भएका छन् ।सेवा प्रभावित हुँदा सबैभन्दा ठूलो प्रभाव प्रसूति हुन आउनेलाई परेको छ । दक्ष प्रसूतिकर्मीसहित गाइनोसम्बन्धी विशेषज्ञ डाक्टरबाट सेवा दिइने भएकाले अप्रेसन गर्नुपर्ने महिला सुत्केरी हुन यही अस्पतालमा आउने गर्छन् । सेवा ठप्प भएपछिको तीनदिनको अवधिमा प्रसूतिको अवधि पुगेका १५ जना गर्भवती फर्किइसकिएको छ । यसैबीच घटना भएको चौथो दिन शनिबार जिल्लास्थित राजनैतिक दल र सरोकारवालाको उपस्थितिमा सेवा सुचारु गर्ने विषयमा स्वास्थकर्मीसँग अस्पताल विकास समितिले आह्वान गरेको वार्तामा कुनै निष्कर्ष निस्केन । विकास समितिका पदाधिकारीले स्वास्थ्यकर्मीलाई सेवा सुचारु गर्न भने पनि तोडफोडमा संलग्नलाई कारबाही गर्दै स्वास्थ्यकर्मीको सुरक्षा ग्यारेन्टी नगरिएकाले वार्ता निष्कर्षविहीन बनेको सिनियर अहेव उमेश साहको भनाइ छ । आफूहरुका माग सम्बोधन भए तत्काल सेवा सुचारु गर्ने स्वास्थ्यकर्मीको प्रतिक्रिया छ । असोज १९ गते अस्पताल भर्ना गरिएकी क्रिष्टिनाको २० गते बिहान साढे ७ बजे चिकित्सकले सुइ लगाइदिएलगत्तै निधन भएपछि मृतकका आफन्तले अस्पताल तोडफोड गरेका थिए । अस्पतालले बालिकालाई डोज लगाउने क्रममा नसाबाट सेफ्ट्रियाक्जोन नामक औषधि दिइसकेर पारासिटामोल लगाउने क्रममा बेहोस भइ मुटुको चालमा समस्या आएर निधन भएको उल्लेख गरिएको छ । चिकित्सकीय भाषामा यसलाई जटिल एलर्जेटिक प्रक्रिया भनिन्छ ।