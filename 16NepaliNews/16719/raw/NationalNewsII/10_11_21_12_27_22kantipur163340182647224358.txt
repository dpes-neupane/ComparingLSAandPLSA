रुकुम पूर्व — पुथाउत्तरगंगा गाउँपालिकाको पहल र समन्वयमा उत्तरगंगा नदीबाट विद्युत् उत्पादन गरिने भएको छ । पुथाउत्तरगंगा गाउँपालिका–११ को तल्लोसेरामा विद्युत् गृह निर्माण गरी काम थालिएको हो ।१ मेगावाट विद्युत् उत्पादन हुने गरी बन्न लागेको उक्त आयोजनाको कुल लागत ३० करोड ४२ लाख ९७ हजार रुपैयाँ छ । गाउँपालिकालगायत विभिन्न निकायले विद्युत् आयोजनामा लगानी गरेका हुन् । रुकुमेली सहिद स्मृति सहकारीमार्फत भूगोल बाहुन जेभीले विद्युत् आयोजना निर्माणको काम थालेको हो । आयोजनामा पुथाउत्तरगंगा गाउँपालिकाले ८ करोड ४५ लाख ४० हजार रुपैयाँ, वैकल्पिक ऊर्जा प्रवर्द्धन केन्द्रको १२ करोड ४७ लाख ५० हजार, एनएमबी बैंकको ६ करोड, मूल्य अभिवृद्धि कर कार्यालयको अनुदानबापतको ३ करोड ५० लाख ७ हजार रुपैयाँमा उक्त विद्युत आयोजना निर्माण कार्य थालिएको हो । गाउँपालिकाले यो आयोजनाको शिलान्यास गरेर निर्माण कम्पनीलाई कार्य अघि बढाउन भनेपछि निर्माण कार्य सुरु भएको हो । १८ महिनाभित्रै यो आयोजनाको काम सक्ने गरी सम्झौता भएको छ । केन्द्रीय प्रसारण लाइन नपुगेको पुथाउत्तरगंगा गाउँपालिकामा विभिन्न लघु जलविद्युत् आयोजनामार्फत सर्वसाधारणले बिजुलीको उपयोग गरिरहेका छन् । उत्तरगंगाको उपयोग गरेर विद्युत् उत्पादनको प्रक्रिया अघि बढाइएको गाउँपालिका अध्यक्ष ओमप्रकाश घर्ती मगरले बताए । ‘उत्तरगंगाबाट विद्युत् उत्पादन गर्न दुई वर्षअघि प्रक्रिया थालिएको थियो,’ उनले भने, ‘निर्माण कार्यको शिलान्यास भएको छ । अब निरन्तर काम हुन्छ ।’ गाउँपालिकाको गौरवको आयोजनाका रूपमा यसलाई लिइएको र उत्तरगंगाको बहाव परिवर्तनमा गाउँपालिकाले पहिल्यैदेखि असहमति जनाइरहेको अध्यक्ष घर्तीले बताए । ‘उत्तरगंगाको बहाव कतै लैजानु हुन्न भन्नेमा हामी स्पष्ट छौं, यो जता बग्छ त्यतै बग्छ, उपयोग पनि त्यसरी नै गर्ने हो,’ उनले भने, ‘प्रकृति नै फेर्छु भन्नु मनासिव होइन ।’उत्तरगंगा नदीको बहाव परिवर्तन गराउने बहस व्यापक थियो । कालीगण्डकीतिर उत्तरगंगा फर्काएर ठूलो आयोजना बनाउनुपर्छ भन्ने र उत्तरगंगालाई नियमित बहावमै बग्न दिनुपर्छ भन्नेबीच विवाद छ । नेपाल विद्युत् प्राधिकरणको सहायक कम्पनी उत्तरगंगा पावरले उत्तरगंगाको बहाव फर्काएर ८ सय २८ मेगावाट विद्युत् क्षमता उत्पादनका लागि विस्तृत परियोजना प्रतिवेदन तयार पार्ने निर्णय गर्दै उत्तरगंगाको पानी कालिगण्डकीमा खसाल्ने जनाएको छ । उत्तरगंगामा बाँध बाँधेर आयोजना बनाउने र त्यसको पानी कालीगण्डकीमा खसाउने सहमति भएको भन्ने खबर सार्वजनिक भएपछि सर्वसाधारणदेखि राजनीतिक नेतासम्मले त्यसको विरोध गरेका थिए । बाँध बाँधेर उत्तरगंगा फर्काउने तयारी भइरहेको जानकारी भएपछि त्यसलाई रोकिदिन यसअघि नै गाउँपालिकाले प्रदेश र संघलाई समेत आग्रह गरेको थियो । गाउँपालिकाको २०७५ फागुन २४, २५ र २६ गते बसेको पाँचौं गाउँ सभाले उत्तरगंगा फर्काउनलाई बाँध बाँध्न नदिने निर्णय गरेको थियो ।