विराटनगर — खुला सीमानाकाका कारण भारतबाट भित्रिने असुरक्षित पटकाले जोखिम बढाएको छ । पड्काउने वा बाल्ने क्रममा निस्कने रसायनले ध्वनि तथा वायु प्रदूषणलगायत पर्यावरणीय समस्यासँगै जनस्वास्थ्यमा पनि दूरगामी असर पर्ने विज्ञ बताउँछन् । उनीहरूका अनुसार ज्येष्ठ नागरिक एवं दीर्घरोगीको स्वास्थ्यका लागि बढी घातक हुन्छ । तिहार आउन लागेको संकेत दिँदै सीमावर्ती विराटनगरलगायत बजार क्षेत्रमा पटका पड्काउन थालिन्छ । वातावरण एवं स्वास्थ्यमा प्रतिकूल असर पार्ने भारतका सस्तो एवं घरेलु ब्रान्डका पटका नेपाल आइरहेको मोरङ प्रहरी प्रमुख एसपी जनार्दन जीसी बताउँछन् । ‘भारतका मुख्य सहरमा हरित दीपावली मनाउने बढेका छन्, जसमा झिलिमिली मात्र गरेर, प्रदूषण कम गर्ने पटका पड्काएर वा सांस्कृतिक ढंगले दीपावली मनाइन्छ,’ उनी भन्छन्, ‘उता पटकामा कडाइ गरिएपछि उत्पादक एवं व्यवसायीले यता तस्करी गरिरहेका छन् ।’यसपालि पनि तिहारअगावै ठूलो परिमाणमा पटका बरामद गरिएको एसपी जीसी बताउँछन् । ‘पटकाले तिहारलाई नै असुरक्षित बनाएको छ,’ उनी भन्छन्, ‘पड्काउनेविरुद्ध पनि कारबाही हुन्छ ।’ मोरङमा जथाभावी पटका पड्काउने ६० जनालाई गत वर्ष प्रहरीले पक्राउ गरेको थियो भने दीपावलीमा आगलागीले ६९ लाख रुपैयाँको धनमालको क्षति भएको थियो ।‘बेलुकी हुन नपाउँदै कान थुनेर बस्नुपर्ने स्थिति छ, पटकाबाट निस्कने रसायनको गन्धले उकुसमुकुस पार्छ,’ विराटनगरका ४९ वर्षीय पदमबहादुर खड्का भन्छन्, ‘अचेल साँझपख झ्यालढोका बन्द राख्छौं, छठसम्मै यस्तै हो ।’ पटकाबाट नोक्सानी मात्र हुने गरेको थाहा हुँदाहुँदै पनि छोराछोरीले नमान्ने हुनाले कम प्रदूषण फैलाउने ग्रीन पटका किनेर दिने गरेको अर्का स्थानीय ४२ वर्षीय रामप्रित पासवान बताउँछन् । सामाजिक, धार्मिक र सांस्कृतिक रूपले तिहारमा पटकाको कुनै स्थान वा महत्त्व नरहेको संस्कृतिविद् कृष्णकिशोर त्रिपाठी बताउँछन् । पटका कहिल्यै पनि तिहारको वा नेपाली संस्कारको अंग नभएको उनी बताउँछन् । यो त वरिपरि सफा गरेर घरभित्र लक्ष्मी भित्र्याउने पर्व भएको त्रिपाठी बताउँछन् । त्रिपाठीका अनुसार पटकाको धूवाँले सास फेर्नसेत कठिन भइदिनाले भारतका केही राज्यले ठाउँ तोकेर पटकामा प्रतिबन्ध लगाएको छ भने प्रायःजसो राज्यले दिन र समय तोकेर केवल दुई घण्टा ग्रीन पटका पड्काउन दिएको छ । स्वास्थ्यका जानकारले पटकालाई वातावरण एवं स्वास्थ्य विनाशको साधन भनेका छन् । पटकाबाट निस्कने कपर, सल्फर, फस्फेट, अमोनिया, नाइट्रोजन, जिंक, म्याग्नेसियम, केडियम र नाइट्रेटलगायत हानिकारक रसायनले स्वास्थ्यमा अपूरणीय क्षति पुर्‍याउने उनीहरू बताउँछन् । ‘ध्वनि प्रदूषणले श्रवण शक्तिमा ह्रास आउन सक्छ,’ कोसी अस्पतालका मेसु डा. चुमनलाल दास भन्छन्, ‘पड्काउने क्रममा आफैंलाई र वरिपरिकालाई घाउचोट लाग्न सक्छ ।’ बर्सेनि औसत ६ सय जना आकस्मिक कक्षमा आइपुग्ने कोसी अस्पतालले जनायो ।तीन लाखभन्दा बढीका नष्टतिहार आगमनसँगै भारतबाट नेपाल भित्र्याउने क्रममा बरामद भएको ठूलो परिमाणको पटका आइतबार प्रहरीले नष्ट गरेको छ । पानीमा हालेर ओस्याइएपछि पटकालाई पुरिएको थियो । स्थानीय जनप्रतिनिधिको उपस्थितिमा प्रहरीले खाल्डो खन्ने, पानी भर्ने, पटका हाल्ने र पुर्ने काम गरेको थियो । बरामद पटकाको मूल्य करिब ३ लाख ३४ हजार ८ सय रुपैयाँ भएको प्रहरीले जनाएको छ ।