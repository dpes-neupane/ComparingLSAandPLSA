कास्कीमा तिहारको अवसरमा राति १० बजेसम्म मात्रै देउसी भैलो खेल्न पाइने भएको छ । जिल्ला प्रशासन कार्यालय कास्कीले आज सूचना जारी गर्दै कोरोना सङ्क्रमण दर अपेक्षित नघटेको भन्दै सम्पूर्ण स्वास्थ्य मापदण्ड अपनाएर राती १० बजेसम्म मात्र देउसी भैलो नाचगान गर्न आदेश दिएको हो ।तिहारको पूर्वसन्ध्यामा आदेश जारी गर्दै प्रशासनले पटका, आतसवाजी, झिरझिरे, भूईचम्पा जस्ता विष्फोटकजन्य पदार्थ प्रयोग र निकासी, ओसारपोसार नगर्न भनेको छ । प्रशासनले मादक पदार्थ सेवन गरी सार्वजनिक शान्ति र सुरक्षालाई असर पर्ने गरी सार्वजनिक स्थानमा होहल्ला गर्ने एवं झैझगडा गर्ने जस्ता कार्य नगर्न र भीडभाडजन्य गतिविधि गरी समाजमा शान्ति एवं अशोभनीय क्रियाकलापजन्य कार्यहरू नगर्न अनुरोध गरेको छ ।देउसी भैलो कार्यक्रम सार्वजनिक यातायात र जनजीवनलाई असर नपर्ने गरी मर्यादित,अनुशासित रूपमा सञ्चालन गर्न गराउन आग्रह समेत गरिएको छ । त्यस्तै मठ मन्दिर, गुम्बा लगायतका धार्मिक स्थलहरूमा अनावश्यक भिडभाड हुन नदिई स्वास्थ्य मापदण्ड पूर्ण रूपमा पालना गरी पूजापाठ लगायतका धार्मिक कार्य सञ्चालन गर्न आग्रह गरेको छ ।