पर्सा — झण्डै डेढ वर्षपछि वीरगन्ज–रक्सौल सीमा नाका हुँदै भारतीय पर्यटकहरु नेपाल भित्रिन थालेका छन् । कोरोना महामारीका कारण झण्डै डेढ वर्षदेखि बन्द रहेको सीमा नाका भारतीय यात्रुवाहक सवारीसाधनका लागि शुक्रबार खुला भएको हो ।शुक्रबार वीरगन्जस्थित नेपाल प्रवेशद्वारमा भारतबाट नेपाल प्रवेश गरेको पहिलो यात्रुवाहक सवारीमा सवार पर्यटकहरुलाई वीरगन्जका होटल तथा पर्यटन व्यवसायीले स्वागत गरेका थिए । होटल तथा पर्यटन व्यवसायी संघ वीरगन्जका अध्यक्ष हरि पन्त, उपाध्यक्ष रचिन्द्र सिंह थापा, महासचिव माधव बस्नेत लगायतको टोलीले भारतीय पर्यटक अनुज सिन्हासहित ४ जनालाई स्वागत गरेको थियो । सिन्हाले आफूहरु अमलेखगन्ज हुँदै हेटौंडासम्म बिदा मनाउन जान लागेको बताए ।असोज ५ गते बसेको मन्त्रिपरिषद्को निर्णय अनुसार शुक्रबारदेखि औपचारिक रुपमा भारतीय यात्रुवाहक सवारीसाधन नेपाल प्रवेश गर्न थालेका हुन् । यसअघि भारतीय मालवाहक सवारीसाधन मात्र नेपाल प्रवेश गर्न पाएका थिए ।सीमा प्रवेश गरेलगत्तै नेपालबाट न्यानो स्वागत पाएकोमा आफूहरुलाई खुसी लागेको भारतीय पर्यटकहरुले प्रतिक्रिया दिएका थिए । भारतीय पर्यटकलाई स्वागत गर्न सीमा नाकामा पुगेका वीरगन्ज महानगरपालिकाका मेयर विजय कुमार सरावगीले यसअघि पैदल यात्रुहरुको आवागमन जारी रहेकोमा भारतीय निजी यात्रुवाहक सवारीको पनि आवागमन सुरु भएपछि दुई देशबीच सम्बन्धमा आत्मियता बढ्नुका साथै नेपालको पर्यटन क्षेत्रमा ठूलो टेवा पुग्ने बताए ।होटल तथा पर्यटन व्यवसायी संघ वीरगन्जका अध्यक्ष हरि पन्तले लामो समयदेखि भारतीय पर्यटकलाई उनीहरुको निजी सवारीसहित नेपाल प्रवेश गराउने आफूहरुको प्रयास सफल भएको बताए ।वीरगन्ज भन्सार कार्यालयका प्रमुख भन्सार अधिकृत हरिहर पौडेलका अनुसार भारतीयहरु निजी सवारीसाधनमा नेपाल प्रवेश गर्दा ७२ घण्टाअघिको कोभिड १९ परीक्षणको नेगेटिभ रिपोर्ट देखाउनुपर्नेछ । तेश्रो मुलुकबाट आउनेहरुले भने नेपाल प्रवेश गर्नुअघि अनलाइन फारम भरी त्यसको प्रिन्ट बुझाउनु पर्ने प्रावधान छ ।