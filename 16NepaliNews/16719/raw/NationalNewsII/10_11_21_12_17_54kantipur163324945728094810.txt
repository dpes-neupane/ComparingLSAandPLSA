गोरखा — कांग्रेस नेता चिरञ्जीवी वाग्लेका छोरा देवेन्द्र वाग्ले सक्रिय राजनीतिमा होमिएका छन् । शनिबार भएको गोरखा क्षेत्र नम्वर १ को महाधिवेशन प्रतिनिधिमा ६ सय ७१ मत ल्याएर देवेन्द्र विजयी बने । महाधिवेशन प्रतिनिधिका लागि खुल्लातर्फ १० जनाका लागि २२ जनाको उमेदवारी परेको थियो ।आइतबार सकिएको मतगणनामा महाधिवेशन प्रतिनिधको खुल्लातर्फ उमेदवारी दिएका वाग्लेले चौथो स्थानमा विजयी बनेका हुन् । भ्रष्टचार मुद्दा लागेपछि चिरञ्जीवीको केन्द्रीय राजनीतिमा प्रभाव घटेको छ । गोरखा बुंकोट घर भएका चिरञ्जीवी वाग्लेले यसपटक महाधिवेशन प्रतिनिधिमा चुनाव पनि लडेनन् । छोरा देवेन्द्रका लागि मत माग्न तथा जिल्लामा आफ्नो प्रभाव जमाउन चिरञ्जीवी एक हप्ता देखि व्यस्त थिए । देवेन्द्र पर्यटन व्यवसायी समेत हुन् ।गोरखा क्षेत्र नम्बर १ को खुल्लातर्फको मतगणना सकिएको छ । १०४३ मतदाता रहेको क्षेत्र नम्वर १ मा १०२७ मत खसेको थियो । कांग्रेस जिल्ला सचिव नन्दप्रसाद न्यौपाने ८८० मतका साथ महाधिवेशन प्रतिनिधिमा विजयी बने ।हाल जिल्ला सचिव रहेका न्यौपाने जिल्ला सभापतिका दाबेदार हुन् । कांग्रेस विधान अनुसार महाधिवेशन प्रतिनिधिमा विजयी मात्र जिल्ला सभापतिमा उमेदवारी दिन पाउने प्रवधान छ । ७४२ मतका साथ राजेन्द्र बजगाईँ, ७१९ मत ल्याएर धिरन थापा, ६२३ मतका साथ राजनराज पन्त महाधिवेशन प्रतिनिधिमा विजयी बनेका छन् । महाधिवेशन प्रतिनिधिमा प्रेमकुमार खत्रीले ५८५, पूर्णबहादुर दाहालले ५४७, किरणबाबु श्रेष्ठले ५२६, ईश्वर पाण्डेले ४७२ र चेतबहादुर अधिकारीले ४१३ मत ल्याएर खुल्लातर्फ महाधिवेशन प्रतिनिधिमा विजयी बनेका छन् । क्षेत्र नम्बर १ को बाँकी र क्षेत्र नम्वर २ को महाधिवेशन प्रतिनिधिका लागि भने मतगणना जारी छ । 