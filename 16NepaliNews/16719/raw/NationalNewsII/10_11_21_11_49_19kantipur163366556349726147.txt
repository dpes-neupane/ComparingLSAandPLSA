पर्सा — वीरगन्ज भन्सार कार्यालय मातहतका ५ छोटी भन्सार कार्यालय साताअघि पुनः सञ्चालनमा आएका छन् । तर बाँकी आधा दर्जन छोटी भन्सार कहिले सञ्चालनमा आउँछन्, टुंगो छैन ।वीरगन्ज भन्सार कार्यालयले गत बिहीबार बाराको सिम्रौनगढ र मटिअर्वा तथा पर्साका अमृतधारा, ठोरी, सिर्सिया र भिष्वा छोटी भन्सार सञ्चालनमा ल्याएको थियो । ती कार्यालयमा एक/एक नायब सुब्बा र कार्यालय सहयोगीलाई परिचालन गरिएको छ । सिर्सिया छोटी भन्सार वीरगन्जमै रहेकाले वीरगन्ज भन्सार कार्यालयबाटै हेर्ने गरी सञ्चालनमा ल्याइएको छ ।पर्सा र बाराका कवही, कचोर्वा, अलौ, पिपरपाती, जानकीटोला र गाड प्रसौनी भन्सार कार्यालय लामो समयदेखि बन्द छन् । यी कार्यालय सञ्चालन गर्नेबारे आफूले यकिन भन्न नसक्ने वीरगन्ज भन्सार प्रमुख हरिहर पौडेलले बताए । ‘यी कार्यालय पुनः सञ्चालनमा ल्याउने तत्काल कुनै योजना छैन,’ उनले भने, ‘भन्सार विभागले कुन कार्यालय चलाउने, कुन नचलाउने भन्ने विषयमा आवश्यक गृहकार्य गरिरहेको छ तर ती भन्सारमा खासै कारोबार भने छैन ।’ गाड प्रसौनी भन्सार एकीकृत सुरक्षा जाँच चौकीनजिक रहेकाले भविष्यमा यो भन्सार सञ्चालन नै नहुने सम्भावना रहेको उनले बताए ।वीरगन्ज भन्सार मातहतका बारा र पर्साका ११ छोटी भन्सार कार्यालयमध्ये अधिकांश माओवादी द्वन्द्वकालमा बन्द भएका थिए । पछि केही सञ्चालनमा पनि आए । कोरोना महामारीअघिसम्म सिर्सिया, मटिअर्वा, सिम्रौनगढ र भिष्वा छोटी भन्सार कार्यालय भने सञ्चालनमै थिए । कोरोनाकालमा सिमानाका बन्द भएपछि सबै छोटी भन्सार बन्द गरिएका हुन् । छोटी भन्सारबाट ५ हजार रुपैयाँभन्दा बढीको सामग्री आयात गर्न मिल्दैन ।पर्साको छोटी भन्सार नाकाहरूबाट विगतमा भारतबाट भैंसी, पाडापाडी आयात हुन्थ्यो । २ वर्षअघि चौपाया आयात गर्दा भारतीय पशु क्वारेन्टाइनको इजाजत अनिवार्य गरिएपछि ती नाकाबाट चौपायाको आयात बन्द भएको छ । विगतमा जानकीटोला छोटी भन्सार नाकाबाट दलहन आयात बढी हुन्थ्यो । नाकामा भन्सार कार्यालय नभएपछि चौपाया र दलहनको अवैध तस्करी हुने गरेको छ ।