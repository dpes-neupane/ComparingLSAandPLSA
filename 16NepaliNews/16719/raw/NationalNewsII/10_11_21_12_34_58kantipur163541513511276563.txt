वीरेन्द्रनगर — कर्णाली प्रदेश सरकारले चालू आर्थिक वर्षको तीन महिनामा करिब साढे दुई प्रतिशत विकास बजेट खर्च गरेको छ ।प्रदेश लेखा नियन्त्रक कार्यालयका अनुसार चालू आर्थिक वर्षको कूल ३६ अर्ब ५४ करोड ६६ लाख रुपैयाँ बजेटमध्ये प्रदेश सरकारले असोज मसान्तसम्म ४८ करोड ३१ लाख विकास बजेट खर्च गरेको हो । यो कूल बजेटको २ दशमलव २३ प्रतिशत मात्रै हो ।प्रदेश सरकारले चालूतर्फ ५.९७ प्रतिशत अर्थात् ८८ करोड ८७ लाख रुपैयाँ बजे खर्च गरेको छ । चालू आवमा कर्णाली सरकारले कूल बजेटको ३.७५ प्रतिशत अर्थात् १ अर्ब ३७ करोड १८ लाख रुपैयाँ बजेट खर्च गरेको प्रदेश लेखा नियन्त्रक मानबहादुर बमले जानकारी दिए ।उनका अनुसार चालू आर्थिक वर्षको तीन महिनामा आर्थिक मामिला तथा योजना मन्त्रालयले १६.०६ प्रतिशत, उद्योग, पर्यटन, वन तथा वातावरण मन्त्रालयले जम्मा ०.५ प्रतिशत बजेट खर्च गरेको छ । यस्तै, जलस्रोत तथा ऊर्जा विकास मन्त्रालयले ०.५२ प्रतिशत, भूमि व्यवस्था कृषि तथा सहकारी मन्त्रालयले ३.९३ प्रतिशत, आन्तरिक मामिला तथा कानून मन्त्रालयले ०.७४ प्रतिशत, भौतिक पूर्वाधार विकास मन्त्रालयले २.५८ प्रतिशत र सामाजिक विकास मन्त्रालयले ८.२५ प्रतिशत बजेट खर्च गरेको कार्यालयले जनाएको छ ।कार्यालयका अनुसार प्रदेश व्यवस्थापिकाले कूल विनियोजित रकमको १३.४९ प्रतिशत, प्रदेश लोकसेवा आयोगले ६.९९ प्रतिशत, मुख्य न्यायाधिवक्ताको कार्यालयले १५.४४ प्रतिशत, मुख्यमन्त्री तथा मन्त्रिपरिषद्को कार्यालयले ०.६६ प्रतिशत बजेट खर्चिएको छ ।