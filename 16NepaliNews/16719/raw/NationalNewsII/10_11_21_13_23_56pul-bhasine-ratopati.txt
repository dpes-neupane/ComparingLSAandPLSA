ऋषि निर्माण सेवाले जथाभावी बालुवा उत्खनन गर्दा रौतहटस्थित लालबकैया नदीको २ वटा पुल भासिने जोखिम बढेको छ । कटहरिया नगरपालिकाबाट नदीको ठेक्का लिएका उक्त निर्माण सेवाले जेसिबी प्रयोग गरेर जथाभावी बालुवा उत्खनन गर्दा कटहरिया र गर्जाघाट बकैया नदीको पुल भासिने जोखिम बढेको हो ।अहिले एका बिहानैदेखि जेसिबी प्रयोग गरेर ठेकदार ब्रह्‍म नारायण यादवका मानिसहरु कटहरिया पुल देखि मात्र ५० मिटर दक्षिण र गर्जापुलको दुबै तर्फ मात्र १ सय मिटर टाढा बाट दैनिक सैयौं टिपर,ट्याक्टर बालुवा ढुवानी गरिरहेका छन् । कुनै पनि भौतिक संरचना पक्की निर्माण भएको स्थानबाट कम्तीमा ५ सय मिटर टाढा बाट नदीजन्य पदार्थ निकाल्नुपर्ने कानुनी व्यवस्था रहेको डिभिजन सडक कार्यालय चन्द्रपुरका प्रमुख रामनरेस केशरीले बताए । तर कटहरिया र गुजरा नगरपालिकामा सबै  जनप्रतिनिधि र नेताहरु मौन बसेको कारण ठेकदारले आफ्नो फाइदाको लागि झन्डै २० करोड रुपैयाँको  लागतमा निर्माण भएका २ वटा पुल भासिने जोखिम बढेको छ ।पूर्वमन्त्री प्रभु साहको पहलमा करिब १० करोडको लागतमा कटहरिया, गमहरिया घाट लालबकैया नदीमा केही वर्षअघि पुल निर्माण भएको थियो । त्यसैगरी रौतहट क्षेत्र ३ का तत्कालीन संघीय सांसद पूर्व मन्त्री गोविन्द चौधरीको पहलमा झन्डै ९ करोडको लागतमा केही वर्षअघि गर्जाघाट लालबकैया नदीमा पुल निर्माण भएको थियो ।स्थानीय निर्वाचनपछि  सम्बन्धित जनप्रतिनिधिले आफ्नो पालिका भित्रको सार्वजनिक सम्पतिको रेखदेख गर्नुपर्ने संविधानमै व्यवस्था छ । कटहरिया र गुजरा नगरपालिकाका मेयर, उपमेयर, वडा अध्यक्ष र सदस्यसहितको सर्वसम्मतिमा बर्षेणी लालबकैया नदीको टेण्डर गर्ने गर्दछन् ।ठेक्का पाएका ठेकेदारले प्रत्येक वर्ष कटहरिया र गर्जा घाट लालबकैया पुल छेउबाट नै बालुवा गिट्टी उठाउँदा पनि मात्र बजेट चलाउने जनप्रतिनिधिहरु मौन बसेका हुन्छन् ।वर्तमान अवस्थामा कटहरिया, गर्जाघाट लालबकैया नदीको पुलको रेखदेख अथवा सुरक्षा संरक्षण कसले गरिदिने ठूलो प्रश्न उठेको छ ।रौतहटका सिडियो कृष्ण बहादुर शाहीले उक्त दुई पुलको रेखदेख गर्ने जिम्मा कटहरिया, गुजरा नगरपालिका र डिभिजन सडक कार्यालय चन्द्रनिगाहपुरको भएको बताए । साथै उनले अवैध उत्खनन अविलम्ब रोक्का गराउने प्रतिबद्धता जनाए ।  