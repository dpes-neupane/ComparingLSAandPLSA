सल्यान — जिल्लामा पछिल्लो ३ महिनामा ४२ सवारी दुर्घटना भएका छन् । सडकको दूरावस्था तथा तीव्र गतिमा सवारी साधन चलाउँदा दुर्घटनामा बढेको हो ।सवारी दुर्घटनामा ८ जनाको मृत्यु भएको छ भने ८४ जना घाइते भएका छन् । ३ महिनाको अवधिको उक्त दुर्घटनामा १० ट्रक, ८ बस, १२ जीप, १२ मोटरसाइकल, एक ट्याक्टर र अन्य छ सवारी दुर्घटनामा परेको ट्राफिक कार्यालय सल्यानले जनाएको छ । ट्राफिक कार्यालय सल्यानका प्रहरी नायब निरीक्षक दिपेन्द्रबहादुर केसीका अनुसार साउनमा १८, भदौमा १६ र असोजमा ८ साना–ठूला सवारी दुर्घटनामा परेका छन् । ट्रफिक नियम पालना नगर्ने र सडकको अवस्था समेत नहेरी चालक, सहचालकले मनपरी तीव्र गतिमा सवारी हुँइक्याउने गरेकै कारण सडक दुर्घटना बढ्दै गएको उनले जानकारी दिए । ‘जिल्लाका अधिकांश कच्ची सडकमा खाल्डाखुल्डी छन् । पानी पर्नेे बित्तिकै हिलाम्मे हुने गर्छन् । सडकको दूरावस्था भएको देख्दादेख्दै व्यवसायीले छिटो रकम कमाउने लालचमा परेर क्षमता भन्दा बढी यात्रु हाल्छन् र अन्य कुरामा खासै ध्यान दिँदैनन् । सोही कारण दुर्घटना बढ्दै गएको छ,’ उनले भने । ३ महिनामा ४२ सवारी साधन दुर्घटना परे पनि ठूलो मानवीय क्षति भने नभएको उनी बताउँछन् । ‘दुर्घटना न्यूनीकरणका लागि प्रहरी तथा ट्राफिकले बारम्बार चालक, सहचालक तथा गाडी धनीलाई तालिम, प्रशिक्षण दिँदै आएको छ,’ उनले भने, ‘गाडी व्यवसायीले बेवास्ता गर्दै आएका छन् । जसका कारण समस्या जस्ताको तस्तै छ ।’ दुर्घटनाबाट बच्नका लागि चालक, सहचालकले सुरुमा सवारी साधन जाँच गर्न उनी सुझाउँछन् ।जिल्लामा सवारी दुर्घटनाको कारण भने सडकको दूरावस्था, घुम्ती, तीव्र गति मात्र नभई कारण धेरै देखिएको जिल्ला प्रहरी कार्यालय सल्यानका प्रहरी नायब उपरीक्षक गोविन्द बताउँछन् । गाडी दुर्घटनाबाट बच्नका लागि अनिवार्य ट्राफिक नियम पालना गर्न र सडकको अवस्था हेरी सवारी साधन चलाउन उनले आग्रह गरेका छन् । 