पाल्पा — पाल्पाको रैनादेवी छहरा गाउँपालिका–४ तिलकथान उद्यान पर्यटकीय गन्तव्यका रूपमा विकास हुँदै गएको छ । गाउँपालिकाको लगानीमा भौतिक संरचना निर्माणसँगै आन्तरिक पर्यटक आकर्षित हुन थालेका हुन् । उद्यानबाट हिमाल तथा तराईका सुन्दर फाँटहरूको दृश्यावलोकन गर्न सकिन्छ । पोखरी, प्रतीक्षालय र बालबालिकालाई खेल्न पिङ, पैदलमार्ग, रेलिङ, तिलकथान मन्दिर, भवनलगायतका संरचनाले पर्यटकलाई लोभ्याएको हो । स्थानीय भुवन रायमाझीले अग्लो डाँडाबाट अन्य स्थान अवलोकन तथा मनोरम दृश्यका कारण अहिले यस क्षेत्र चहलपहल बढेको बताए । जिल्लाको पश्चिम क्षेत्रमा मुख्य धार्मिक पर्यटकीय गन्तव्यका रूपमा उद्यानलाई विकास गरिएको छहरा–४ वडाध्यक्ष विष्णु पोखरेलले जानकारी दिए । उद्यान गर्मीमा शीतल, जाडोमा घमाइलो तथा वनभोजका निम्ति उपयुक्त रहेको छ । पछिल्लो समय कोरोना संक्रमणले गर्दा आन्तरिक पर्यटकमा कमी देखिएको छ । पर्यटकको चहलपहल बढाउन प्रचारमुखी कार्यक्रम सञ्चालन गर्ने तयारीमा रहेको पोखरेलले बताए ।गाउँपालिकाका प्रमुख प्रशासकीय अधिकृत इन्द्रबहादुर क्षेत्रीले तिलकथान उद्यानलाई पर्यटकीय गन्तव्यका रुपमा विकास गर्न थप बजेटको व्यवस्था भएको जानकारी दिए । दुई वर्षदेखि तिलकथानको विकासका लागि बजेट खर्चिएको छ । चालु आर्थिक वर्ष पार्कलाई तारबारले घेर्ने योजना छ । गाउँपालिकाले धार्मिक तथा पर्यटकीय महत्व बोकेका क्षेत्रको विकास गर्न अध्ययन थालेको छ । 