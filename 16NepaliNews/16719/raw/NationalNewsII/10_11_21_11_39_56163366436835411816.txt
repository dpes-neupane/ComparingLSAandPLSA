सुनसरी —  दसैं सुरु भएसँगै बिहीबारदेखि शक्तिपीठ मानिएको धरान–१४ विजयपुरस्थित दन्तकाली मन्दिरमा पूजा गर्ने र दर्शन गर्नेको भीड लाग्न थालेको छ । बडादसैंको पहिलो दिन घटस्थापनाको अवसरमा दन्तकाली मन्दिरसहित आसपासमा रहेका पिण्डेश्वर बाबाधाम, बूढासुब्बामा दर्शनार्थीको घुइँचो लागेको हो ।गत वर्षको बडादसैं कोरोना महामारीको कारण खल्लो भएको थियो । धरानका सबै मठमन्दिर पूर्ण रूपमा बन्द गरिएका थिए । मन्दिर प्रवेश गर्न र भीडभाड गरेर पूजाअर्चना गर्न बन्देज लगाइएको थियो ।यसपालि कोरोना संक्रमणको दर केही कम भएकाले दर्शनार्थीको संख्या बढेको पुजारी विश्वराज खनालले बताए । उनका अनुसार दसैं अवधिभर हरेक दिन दुर्गा भवानीको ९ वटा रूपको विशेष पूजा आराधना गरिन्छ । उनले भने, ‘दन्तकाली मन्दिर ऐतिहासिक भएकाले बडादसैंमा शक्तिपीठको रूपमा मानिन्छ ।’ उनका अनुसार घटस्थापनादेखि देवीका ९ वटा नामको रूपमा पूजा गरिने भएकाले अन्य दिनमा जस्तै भक्तजनलाई मन्दिरको मुख्य स्थलभित्र प्रवेश गर्न दिइँदैन ।दशमीको बिहान विशेष पूजा सकिएपछि मात्र सर्वसाधारण भक्तजनको लागि मन्दिरको मुख्य स्थलसम्म खुला रहने खनालले बताए । हिन्दु धार्मिक ग्रन्थहरूमा उल्लेख भएअनुसार दक्ष प्रजापतिकी छोरी सतीदेवीले आराध्यदेव शिवजीसँग प्रेम विवाह गर्छिन् । तर शिवजी र सतीदेवी बीचको प्रेम विवाहप्रति दक्ष प्रजापति बेखुसी हुन्छन् । उनले भव्य यज्ञको आयोजना गरेका बेला आफ्नी छोरी ज्वाइँ (शिवजी र सतीदेवी) लाई निम्तासम्म नदिएपछि सतीदेवीले आफू र आफ्ना पति शिवको अनादर गरेको ठहर गर्न पुग्छिन् । माइतीबाट भएको अनादर सहन नसकी सतीदेवीले चलिरहेको यज्ञको अग्निमा आत्मदाह गरेपछि शिवजीले रिसले ताण्डव मचाउँछन् । उनले वीरभद्रमार्फत दक्ष प्रजापतिको टाउको छिनाइदिन्छन् । पछि ब्रह्माजीले बोकाको टाउको जोडिदिएर यज्ञ विधि पूरा गर्छन् ।शिवजी भने यज्ञमा आत्मदाह गरेकी सतीदेवीको मृत शरीर बोकेर घुम्नेक्रममा विभिन्न ठाउँमा सतीदेवीको अंग खस्छन् । विजयपुरमा आइपुग्दा दन्तकाली मन्दिर भएको स्थानमा सतीदेवीको माथिल्लो दाँत खसेको स्कन्द पुराणको हिमवत् खण्डमा उल्लेख छ । 