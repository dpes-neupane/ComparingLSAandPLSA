जनकपुर — दसैंको नवौं दिन बिहीबार यहाँको प्रसिद्ध शक्तिपीठहरुमा श्रद्धालुको उल्लेख्य जमघट भयो । बुधबार अबेर राति प्रसिद्ध राजदेवी मन्दिरमा १४ हजार २ सय ९९ बोका बलि चढाइयो । साँझ ८ बजेदेखि सुरु भएको बलि प्रदान बिहीबार बिहान साढे ३ बजे सम्पन्न भएको थियो ।तिथिसम्बन्धी अन्योलका कारण यस वर्ष महिलाहरुले दुई दिन खोईंछ भरे । सप्तमी तिथिमा महिलाहरु आफ्नो सन्तानको दीर्घायू तथा घर परिवारको सुख शान्तिको लागि शक्तिपीठहरुमा फल, फूल, चनाको अंकुरी, मिष्ठान्न, चुनरी तथा भगवतीको शृंगार अर्पण गरेर विशेष पूजा गर्छन् । जसलाई खोइंछ भडब भनिन्छ । यस वर्ष मंगलबार र बुधबार गरी दुई दिन खोंइछ भरिएको थियो । महाष्टमीको दिन राजदेवी मन्दिरमा मध्यान्हसम्म प्रसाद चढाउने परम्परा छ । श्रद्धालुहरु घन्टौ लाइनमा बसेर प्रसाद चढाएका थिए । महावीर युवा कमिटीका पूर्वअध्यक्ष सुनिलकुमार प्रसादका अनुसार राति १ बजेदेखि मध्यान्हसम्म करिब ५० हजार श्रद्धालुले प्रसाद चढाएका थिए । मंगलबार राजदेवी मन्दिरसहितका अन्य शक्तिपीठ तथा दुर्गा प्रतिमा निर्माण गरिएगाा पूजा स्थलहरुमा फूलपाती भित्र्याइएको थियो । राजदेवी मन्दिरबाट निस्केको बाजा गाजासहितको शोभा यात्रा जनकपुर ५ पेठिया बाजारस्थित वेलको रुखबाट वेल तथा बुट्यान टिपेर मन्दिरमा भित्र्याका थिए ।राजदेवी मन्दिरबाट सोमवार गएका गुरु पुरोहितहरु उक्त वेलको रुखलाई निम्तो दिएका थिए । स्थानीय भाषामा जसलाई बेलनौती तथा फूलपाती भित्र्याउने विधिलाई बेलतोडी भनिन्छ ।बलिप्रदानसँगै राजदेवी मन्दिरको चहलपहलमा थोरै कमी आएको छ । १४ हजार अधिक बोका बलि प्रदान गरिएकोले मन्दिर परिसर दुर्गन्धित बनेको छ । यद्यपि मेला आयोजक महावीर युवा कमिटी र राम युवा कमिटीका स्वयंसेवक तथा जनकपुरधाम उपमहानगर पालिकाको सफाईकर्मीहरु बिहानैदेखि सफाईमा जुटेका छन् ।राजदेवी मन्दिरको चहलपहलमा कमि आएपनि दुर्गा प्रतिमा निर्माण गरिएको रमानन्द चोक, विद्यापति चौकसहित ग्रामीण क्षेत्रमा भने आज भव्य मेला आयोजना गरिएको छ । जसमा भलिबल, फुटबल, कपर्दीलगायतका खेलहरुको प्रतियोगितासँगै सन्ध्या रंगारंग सांस्कृतिक कार्यक्रम आयोजना पनि गरिएको छ ।यस क्रममा बुधबार राति रमानन्द युवा क्लबको आयोजनमा चर्चित मिथिला नाट्यकला परिषदका कलाकारहरुले प्रस्तुत गरेको रंगारंग कार्यक्रम अत्यन्तै मनोरम थियो । कार्यक्रममा भगवति वन्दनाका पारम्परिक, लोक तथा आधुनिक गीत र नृत्य प्रस्तुत गरिएको थियो ।मिनापका कलाकारहरुले प्रस्तूत गरेको पारम्परिक डोमकच नृत्य प्रभावकारी थियो । सुनिल मल्लिक, ललित कामत र संगीता देवको स्वरमा सन्नी राउत, धीरज ठाकुर र सुनिताको समूहले गरेको नृत्यलाई कार्यक्रममा प्रथम दर्शक नेपाली काग्रेसका उपसभापति विमलेन्द्र निधिले प्रशंसा गरेका थिए । 