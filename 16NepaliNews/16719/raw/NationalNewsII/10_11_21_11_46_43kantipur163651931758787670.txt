धनुषा — धनुषाको हंसपुर नगरपालिकाका प्रमुख रामज्ञान मण्डलले छठ पूजा सामग्री वितरणमा एकलौटी गरेको आरोप लागेको छ ।मण्डलले कार्यपालिकाको निर्णयबिनै पूजा सामग्री वितरण गरेको वडा नम्बर ६ का अध्यक्ष मधुरा चौधरीले आरोप लगाइन् । नगरले दलित विपन्नलाई छठ पूजा सामग्री वितरण गरेको थियो । ४ सय जनालाई गहुँ, सक्खर र साडी दिइएको हो ।वडाको सिफारिसबिनै हरेक वडाबाट नगर प्रमुख आफैंले ४० जना दलित छनोट गरी सामग्री वितरण गरेको वडाध्यक्ष चौधरीले बताइन् । सोमबार सामग्री वितरण थालेपछि नगरका ९ वडामध्ये ६ वटाका अध्यक्ष र उपप्रमुखले कार्यक्रम बहिष्कार गरेका थिए ।पूजा सामग्री वितरणका लागि १० लाख बजेट भए पनि नगर प्रमुखले ३ लाख रुपैयाँ खर्च गरेर अरू अनियमितता गरेको चौधरीले आरोप लगाइन् । नगर प्रमुख मण्डलले भने आफूले कुनै अनियमितता नगरेको दाबी गरेका छन् ।हटियापिच्छे तरकारीको मूल्य फरकचाडपर्वका कारण तरकारीको माग बढेपछि मूल्य पनि अकासिएको छ । जनकपुरका हटियापिच्छे तरकारीको भाउ फरक र महँगो छ । गत महिनाको अन्तिमतिर परेको अविरल वर्षाका कारण तरकारीको भाउ महँगिएको व्यवसायीको दाबी छ । तर उपभोक्ता भने हटियापिच्छेको फरक भाउले ठगिएका छन् ।जनकपुरको चारवटा हटियामा मंगलबार तरकारी भाउ आफूखुसी र फरक थियो । जनकपुरको पेठिया बजारमा तुलनात्मक रूपमा अरू हटियाभन्दा तरकारीको भाउ सस्तो छ । जनकपुरको यो नै प्रमुख तरकारी मन्डी हो । पेठिया बजारभन्दा दोब्बर बढीमा अरू बजारमा तरकारीको किनबेच भइरहँदा पनि अनुगमन गरिएको छैन । काउली, परवल, भान्टा, गोलभेंडा, करेला र बोडीको भाउ छोइनसक्नु छ । ‘तरकारीको भाउ दिनदिनै बढ्छ,’ जनकपुर–९ का उपभोक्ता भोला चौधरीले भने, ‘हटियापिच्छे तरकारीको फरक भाउले उपभोक्ता ठगिएका छन् ।’मंगलबार जनकपुरको पेठिया बजारमा काउली प्रतिकिलो १ सय २० रुपैयाँ थियो । तर त्यही काउली रेलवे स्टेसन हटियामा प्रतिकिलो १ सय ४०, जानकी चोक हटियामा १ सय ६० र रामानन्द चोकमा १ सय ५० रुपैयाँमा किनबेच भयो । परवलको मूल्य पनि निकै बढेको छ । परवल प्रतिकिलो २ सय रुपैयाँसम्म जनकपुरमा किनबेच भइरहेको छ । पेठिया बजारमा भने १ सय ८० रुपैयाँसम्ममा पाइन्छ । मंगलबार पेठिया बजारमा भान्टा प्रतिकिलो १ सय रुपैयाँ थियो भने स्टेसन हटियामा भने १ सय २० रुपैयाँ ।पेठिया बजारका तरकारी कारोबारी मोहम्मद अकिलले थोकमा एकैचोटि किन्दा अरूतिर भन्दा आफ्नोमा सस्तो भएको बताए । हामी व्यापारीसित सोझै तरकारी थोकमा खरिद गर्छौं,’ अकिलले भने,‘थोकमा तरकारी खरिद गर्दा सस्तो पर्छ । त्यसैले अरू हटियाभन्दा हाम्रो मूल्य सस्तो हुन्छ ।’ जनकपुरमा तरकारीको भाउ दसैंअघिदेखि नै महँगिएको हो । तर नियामक निकायले अनुगमन नगरेको उपभोक्ताको गुनासो छ ।