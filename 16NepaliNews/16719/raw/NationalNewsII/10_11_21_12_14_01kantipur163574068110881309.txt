पोखरा — कर्तव्य ज्यान मुद्दामा जन्मकैदको सजाय तोकिएपछि फरार रहेका स्याङ्जा चापाकोट–८ का ७३ वर्षीय गणेशबहादुर कुमाललाई प्रहरीले पक्राउ गरेको छ । सजाय तोकिएको ४५ वर्षपछि प्रहरीले विशेष सुराकीका आधारमा बिहीबार आफ्नै घरबाट पक्राउ गरेको जनाएको छ ।कुमाललाई शुक्रबार जिल्ला अदालतमा हाजिर गराई सजाय भुक्तानका लागि जिल्ला कारागार चलान गरिएको जिल्ला प्रहरीका प्रवक्ता डीएसपी राजेन्द्र अधिकारीले जानकारी दिए । उनलाई इलाका प्रहरी कार्यालय चापाकोटबाट खटिएको प्रहरी टोलीले पक्राउ गरेको हो ।गणेश कुमालले आफूलाई गोरे कुमाल भनी नाम परिवर्तन गराई स्याङ्जाबाट नवलपरासी बसाइँसराइ गरी परिवारसहित लुकीछिपी बस्दै आएका थिए । दसैंमा घर चापाकोट फर्किएका कुमाललाई प्रहरीले पक्राउ गर्न सफल भएको हो । २०३३ वैशाख २ मा चैते दसैंको पूर्णिमा मेला लागेको थियो । तत्कालीन रत्नपुर गाउँ पञ्चायत–८ हाल चापाकोट नगरपालिका–८ कालीगण्डकी नदी किनारस्थित खोरियाघाटमा मेला थियो । उक्त मेलामा तत्कालीन रत्नपुर गाउँ पञ्चायत र सेखाम गाउँ पञ्चायतका युवा समूहले भारतीय सेनामा कार्यरत पाल्पाको तत्कालीन गोदारछाप गाउँ पञ्चायत–२ का २४ वर्षीयय जीतबहादुर रानाको हत्या गरी कालीगण्डकी नदीमा फालेका थिए । राना घरबिदामा आएको मौका पारी चैते दसैंको मेला हेर्न चापाकोट आएका थिए । रानाका परिवारले २०३३ साल वैशाख ६ मा जिल्ला प्रहरी कार्यालय स्याङ्जामा जाहेरी दरखास्त दिएका थिए । २०३६ साल माघ १७ गते जिल्ला अदालत स्याङ्जाबाट घटनामा संलग्न प्रतिवादीलाई जन्मकैदको फैसला भएको थियो । प्रतिवादीहरूका तर्फबाट तत्कालीन पश्चिमाञ्चल क्षेत्रीय अदालतमा पुनरावेदन गरेकोमा सो अदालतबाट २०३९ कात्तिक २४ गते जिल्ला अदालत स्याङ्जाकै फैसला सदर भएको थियो । प्रतिवादीहरूले पुनः सर्वोच्च अदालतमा पुनरावेदन गरे । २०४० माघ ८ गते जिल्ला तथा क्षेत्रीय अदालतकै फैसला सदर गरी सर्वोच्चले पनि प्रतिवादीलाई जन्मकैदको सजाय तोक्यो । त्यसपश्चात् प्रतिवादीहरू फरार भई लुक्दै बसेको प्रहरीले जनाएको छ ।