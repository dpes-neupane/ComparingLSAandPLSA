प्यूठान — झिमरुक–६, लेखका दुजमान पुन गाउँपालिकाको कार्यालय दुईपटक पुगेका छन् । पैदलै गाउँपालिका रहेको भ्यागुते पुगेका उनलाई समयमै काम नहुँदा मच्छीमा आएर बास बस्नुपरेको थियो । बिहान सबेरै उठेर हिंडे पनि कहिल्यै साँझ उनी घर फर्किएका छैनन् ।पैदल साढे तीन घण्टामा गाउँपालिकाको केन्द्र पुगिन्छ । बाग्दुला–मच्छी–पुर्कोटदह सडक छेउमै रहेको गाउँपालिका पुग्न उनले कहिल्यै गाडी भेटेका छैनन् । ‘बिहान घरबाट जाने बेला सबै गाडी बाग्दुला फर्किंदै गरेको भेटिन्छन्,’ उनले भने, ‘साँझ घर फर्किंदा पनि उस्तै छ ।’ आफू हिंड्ने सडकमा दर्जनौं गाडी गुडे पनि समयअनुकूल नहुँदा जहिल्यै सास्ती खेप्नुपरेको गुनासो उनले गरे । लेखकै नुमबहादुर पुनले पनि गाउँपालिकाको केन्द्र आफूहरूका लागि अपायकमा रहेको बताए । उनका अनुसार गाउँपालिका केन्द्र जाँदा गाडी–घोडाको अहिलेसम्म उपभोग गर्न पाएका छैनन् । पैदलै हिंडेर जानुपर्दा कहिले काम नहुने र कहिले समयमै पुग्न नसक्दा बासै बस्नुपरेको उनले बताए । झिमरुक–६ का कुभिण्डे, चिचिण्डे, सल्लेरी, नेटा दहखोलालगायत गाउँबाट गाउँपालिका केन्द्र पुग्न समस्या हुने गरेको छ । यी गाउँका लागि प्यूठान नगरपालिका पायक पर्ने उनीहरूले बताए । ‘खोलापारि प्यूठान नगरपालिकाको वडा कार्यालय छ,’ उनले भने, ‘हामी भने घण्टौं हिडेर गाउँपालिका केन्द्र पुग्नुपर्छ ।’ यस्तै समस्या मल्लरानी गाउँपालिका–१ का सर्वसाधारणले पनि झेल्दै आएका छन् । मल्लरानी–१ सोलहाल्ना, ठूलाचौर, अग्लामाझलगायत गाउँबाट गाउँपालिका केन्द्र आउन बासै बस्नुपर्ने बाध्यता छ । यातायातको सहज पहुँच नहुनु र अपायकमा गाउँपालिका केन्द्र हुँदा समस्या झेल्नुपरेको मल्लरानी गाउँपालिका–१ अग्लामाझका हिमाल केसीले बताए । ‘गाउँपालिका केन्द्र जिल्ला सदरमुकाम खलंगामा छ,’ उनले भने, ‘गाउँ भने अर्घाखाँचीको सिमानामा पर्छ ।’ बाग्दुला, मरन्ठाना, सोलहाल्ना–ठूलाचौर अर्घाखाँची सडक विस्तार भएको छ । तर, साँघुरो सडक र नियमित गाडी नचल्दा आवत जावतमै समस्या हुने गरेको बताए । गाउँपालिका केन्द्र र वडा नम्बर १ लाई जोड्नका लागि मल्लरानी, चुजा–सोलहाल्ना सडक विस्तारको काम भए पनि बजेट अभाव र कडा चट्टानका कारण काम भएको छैन । खलंगादेखि चुजासम्म नियमित गाडी चल्ने गरे पनि त्यहाँबाट सोलहाल्ना पुग्न जोखिमपूर्ण बाटो काट्नुपर्ने बाध्यता छ । सडक निर्माणको काम अलपत्र हुँदा स्थानीयलाई आवत–जावतमा समस्या भएको मल्लरानी गाउँपालिकाका अध्यक्ष अमरध्वज रानाले बताए । गाउँपालिकासँग पर्याप्त बजेट नहुँदा करोडौंका योजना सञ्चालन गर्ने अवस्था छैन । करिब ८ करोड लागतमा सडक निर्माणको काम गर्न सकिने उनले सुनाए । ‘केपी ओली सरकारको पालामा सडकको काम गर्ने योजना थियो,’ अध्यक्ष रानाले भने, ‘तर, शेरबहादुर देउवा सरकारले योजना नै खारेज गरेपछि सडक अलपत्र परेको छ ।’