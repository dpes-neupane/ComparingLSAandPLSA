रामेछाप — स्थानीय प्रशासनले निषेधाज्ञा खुकुलो गरेसँगै रामेछापका स्थानीय तहहरू विद्यालय खोल्ने तयारीमा जुटेका छन् । मन्थली नगरपालिकाले भदौ २५ देखि आधारभूत र माध्यमिक तहका सबै कक्षाको पढाइ विद्यालयमै गर्ने भएको छ । कोरोना संक्रमणको जोखिम कम गर्न भौतिक दूरी, मास्क, सेनिटाइजर, साबुनपानीलगायतका मापदण्ड पालनालाई अनिवार्य गरिएको छ ।नगर प्रमुख रमेशकुमार बस्नेतले सरकारले तोकेका मापदण्ड पूरा गरेर विद्यालयमा पठनपाठन थाल्न अब ढिलाइ गर्नु नहुने बताए । अनलाइन कक्षा सीमित वर्गका बालबालिकाहरूको मात्रै पहुँचमा रहेकाले कोरोना महामारीमा शैक्षिक क्षेत्र चौपट भएको उनको भनाइ छ । उनका अनुसार नगर क्षेत्रभित्रका ६६ विद्यालयमध्ये बालबालिकाहरूको भौतिक उपस्थितिमा पठनपाठन गराउँदा ४ वटा विद्यालयहरूलाई केही असजिलो हुने अवस्था छ ।यसैबीच, गोकुलगंगा गाउँपालिकाले आइतबारदेखि नियमित कक्षा सञ्चालन गर्दै छ । पालिका प्रमुख खड्गबहादुर सुनुवारका अनुसार सरकारले तोकेको कार्यविधिबमोजिम १ बेन्चमा २ जना विद्यार्थी राखेर विद्यालय सञ्चालनको तयारी गरिएको छ ।रामेछाप नगरपालिकाले केही दिनभित्रै विद्यालय सञ्चालन गर्नेबारे निर्णय लिने नगर प्रमुख नरबहादुर थापामगरले बताए । दोरम्बा गाउँपालिकामा आधिकारिक निर्णय नभए पनि विद्यालयमा पठनपाठन थाल्ने विषयमा प्रधानाध्यापकबीच छलफल चलिरहेको प्रमुख प्रशासकीय अधिकृत धिराज मरासिनीले बताए ।कोरोनाको दोस्रो लहर फैलिएपछि गरिएको निषेधाज्ञाका कारण जिल्लाका अधिकांश सामुदायिक विद्यालय ठप्प छन् । केही विद्यालयले वैकल्पिक माध्यम अपनाएका थिए । तर यस्तो कक्षा सबैको पहुँचमा नरहेको भन्दै अभिभावकले विरोध जनाएका थिए ।