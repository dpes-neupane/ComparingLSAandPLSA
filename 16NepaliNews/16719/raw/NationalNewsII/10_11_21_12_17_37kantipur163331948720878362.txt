बागलुङ — जनशक्ति अभाव भए पनि धौलागिरि अस्पतालले अपरेसन सेवा थालेको छोटो समयमै चाप बढ्न थालेको छ । गत भदौमा मात्रै प्रसूति, हाडजोर्नी, जनरल सर्जन र डेन्टलसमेतका ५० अपरेसन सफल भएको मेडिकल सुपरिटेन्डेन्ट डा.शैलेन्द्र पोखरेलले बताए ।अस्पतालमा ६ मेडिकल अधिकृत र २ विशेषज्ञ अभाव छ । पारामेडिकल र नर्सतर्फ दर्जनबढी दरबन्दी खाली छ । तर भएका जनशक्तीले निरन्तर खटिएर ती सेवा दिन सकेको उनले बताए । ‘एउटा विषय भनेर मात्र बस्दैनौं, विशेषज्ञ भएको विभागमा अन्य शाखाका डाक्टर मिलेर साथ दिएका छौं,’ पोखरेलले भने, ‘रिफर सेन्टरबाट अपरेसन सेवा प्रदायक अस्पताल बनाउन सकेका छौं ।’ गत वैशाखदेखि नै अत्यन्त जटिलबाहेक सबै बिरामीको अपरेसन जिल्लामै भएको उनले बताए । बुर्तिबाङ, बरेङ, हरिचौर र कुश्मीसेराका प्रसूति सेवासमेत गर्दा एक सय अपरेसन भएका छन् ।यसअघि अपरेशनकालागि निरन्तर पोखरा पठाउनु पर्थ्यो । सुत्केरी सेवा समेत नभएर धेरैले सास्ती खेपेका थिए । पोखरा बागलुङ सडक अबरुद्ध हुँदा कतिपयले ज्यानै गुमाउनु पर्थ्यो । तर यो पटक भने कुनैपनि बिरामी रिफर गर्न नपरेको अस्पतालका अध्यक्ष केवी रानामगरले बताए । ‘ग्रामीण क्षेत्रबाट केही घटनामा हेलिकोप्टर पनि मगाएका थिए, तर अस्पतालबाट पठाउनु परेको छैन’ उनले भने, ‘दरबन्दीका डाक्टर ल्याउन सकियो भने यो क्षेत्रकै नमूना बनाउन सकिन्छ ।’ पोखरा–बागलुङ सडक अबरुद्द हुँदा भदौं तेस्रो सातामात्रै ग्रामीण क्षेत्रबाट १४ पटक हेलिकोप्टरले बिरामी पोखरा लगेको थियो । अस्पतालमा कोभिड बिरामीलाई डायलायसिस सेवा, सुत्केरी सेवासमेत दिईएको छ । गत असारमा मात्रै ४ संक्रमितबाट सुरक्षित बच्चा निकालिएको थियो । ३ मृगौला पीडितलाई आइसोलेसन र आइसियु भित्रै डायलायसिस सेवासमेत दिएर सुरक्षित बनाएको पोखरेलले जानकारी दिए । अस्पतालमा हाडजोर्नीको अपरेशन र अंग प्रत्यारोपण सेवा समेत संचालन भएको छ । ८६ बर्षिया महिलाको कम्मरको जोर्नीको हड्डी प्रत्यारोपण समेत यहाँ भएको छ । गत साता भएको सफल अपरेशन र प्रत्यारोपण पछि बिरामीले आराम गरिरहेकी छिन् । अस्पतालका हाडजोर्नी तथा नशा रोग विशेषज्ञ डा. प्रतिक आचार्य र एनेक्स्थेसियोलोजिष्ट डा. नविन पौडेलसहितको टिमले ८६ बर्षिया महिलाको हड्डीको प्रत्यारोपण गरेको थियो । धौलागिरि अस्पतालको इतिहासमा उक्त घटना दुर्लभ र पहिलो भएको पोखरेलले दावी गरे । अपरेशनमा डा. कमल कार्की, केशव पाण्डे, नर्स देवी भट्टराई, सन्जु क्षेत्री र शितल राजभण्डारी सहभागि थिए । उनीहरूले झण्डै ३ घण्टा लगाएर अपरेशन सफल बनाएको बताए । ‘राजधानीका ठूला अस्पतालमा लाखौं रकम तिरेर मात्रै गर्नसक्ने अपरेशन यहाँ सफल भएको छ’ डा.आचार्यले भने, ‘श्वासप्रश्वास, मुटु र फोक्सोसमेत कमजोर भइसकेको मानिसको सामान्य अपरेशनसमेत जोखिमपूर्ण हुन्छ, उहाँको अपरेशन झनै जोखिमको थियो ।’ बागलुङ–१० की तुलसी थापा लडेर घाइते हुँदा जोर्नी भाँचिएको थियो । उपचारपछि उनी निको भएकी छन् । ‘विशेषज्ञ डाक्टरको राम्रो टिम बनेको छ, त्यसैले जटिल अपरेशन पनि सफल भयो’ रानामगरले भने, ‘अस्पतालको सिमित साधन श्रोतबाटपनि सेवा दिन सकेका छौं ।’ डा. पोखरेलका अनुसार धौलागिरि अस्पतालमा एक महिनामा ४० वटा अपरेसन भएका छन् । 