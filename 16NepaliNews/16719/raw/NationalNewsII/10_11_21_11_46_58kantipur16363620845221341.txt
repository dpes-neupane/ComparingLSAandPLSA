पर्सा — तराईको क्षेत्रको महान पर्व छठको धार्मिक विधि सोमबारबाट सुरु भएको छ । पहिलो दिन अर्थात् सोमबार ‘नहाखाय’ विधि अन्तर्गत व्रतालुहरूले स्नान गरी चोखो भई आफैंले बनाएको सात्विक भोजन गरेका छन् । व्रतालुले यस दिन विशेषगरी लौका वा काउलीको तरकारीसंग भात खाने चलन छ । यसरी शुद्ध शाकाहारी खाना खाएपछि शरीर चोखिने मान्यता छ ।  मंगलबार व्रतालुहरूले स्याउ रोटी ‘खरना’ खाने चलन छ । यस दिन गुड/सख्खरमा पकाएको खिर र रोटी खाएर व्रतालुहरू बुधबार दिनभर भोकै बसी साँझ अर्थात् घर नजिको घाट ‘सँझियाघाट’ मा गई अस्ताउँदै गरेको सूर्यको र बिहीबार बिहान पुनः ‘बिहनियाघाट’ घाटमा उदाउँदो सूर्यको उपासना गर्नेछन् ।अघिल्ला २ वर्ष कोरोना कहरका बीच घरमै पूजाअर्चना गरेका कतिपय व्रतालुले यस वर्ष पनि घरमै पूजाअर्चना गर्ने तयारी गर्दैछन् । छठका लागि यहाँका घाटहरूको साजसज्जा अन्तिम चरणमा रहेको स्थानीयहरू बताउँछन् ।लामो समयदेखि यो व्रत लिँदैआएकी वीरगन्ज गहवामाइकी सुगान्धी कुशवाहाका अनुसार यस वर्ष भने व्रतालुहरूमा विशेष देखिएको छ । यस पर्वमा व्रतालुले पानीमा उभिएर भक्तिपूर्वक पूजा गरी अस्ताउँदो र उदाउँदो सूर्यलाई नरिवल, गंगाजल आदिको अर्घ्य दिन्छन् ।छठ पर्वले आफ्ना परिवारजन, साथीभाइ, इष्टमित्र, छरछिमेकीसमेतलाई एक ठाउँमा भेला हुने अवसर प्रदान गर्छ । यस अवसरमा नयानया वस्त्र धारण र चेलीबेटीलाई आमन्त्रण गरिन्छ । आर्थिक अवस्था नाजुक रहेकाहरूले पनि यो पर्व भिक्षा मागेर मनाउने चलन छ ।यसवाहेक दलित र गैरदलित समुदायका व्रतालुहरू पनि एउटै थलोमा बसेर श्रद्धापूर्वक छठ पर्व मनाउने चलन छ । पर्व सकिएपछि आफन्त र इष्टमित्रलाई छठीमाईको पूजाको प्रसाद ठेकुवा, कसार आदि वितरण गरिन्छ । चेलीबेटीको घरमा पनि अनिवार्य रुपमा कोसेलीको रुपमा प्रसाद पठाउने चलन छ ।