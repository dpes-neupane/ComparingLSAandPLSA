काभ्रे — बनेपामा राँगा भन्दै भैंसीको मासु बिक्री गर्ने गरेको पाइएको छ । जिल्ला बजार अनुगमन समितिले बनेपा–८ स्थित शाही टोलमा गरेको अनुगमनमा राँगा भन्दै भैंसीको मासु बिक्री गर्ने गरेको पाइएको हो ।अव्यवस्थित तरिकाले पशुवध गर्ने गरेको भेटिएकाले सुधारको लागि अल्टिमेटम दिएको अनुगमन समितिको संयोजक समेत रहेका सहायक प्रमुख जिल्ला अधिकारी अमरदिप सुनुवारले जानकारी दिए । ‘भैंसी र राँगा अव्यवस्थित रुपमा वध गरेर एउटै मूल्यमा बिक्री गर्ने गरेको भेटियो,’ सुनुवारले भने, ‘वधस्थल पनि निकै अव्यवस्थित रहेको पाइयो, सरसफाइमा ध्यान दिन र कानूनी प्रक्रिया पूरा गर्न अल्टिमेटम दिएर छलफलका लागि बोलाएका छौं ।’ अनुगमनका क्रममा मासुको लागि ल्याइएका भैंसी मात्रै गोठमा रहेको पाइएको थियो ।भेटेनरी अस्पताल तथा पशु सेवा विज्ञ केन्द्रका प्रमुख डा. मोगलप्रसाद साहले भैंसीवध गर्न मिल्ने भएपनि जानकारी दिएर अलग्गै बिक्री गर्नुपर्ने बताए । मासु व्यवसायी दिलकुमार शाहीका अनुसार, भैसी र राँगा दुवैको होलसेलमा ३ सय ६० प्रतिकेजी बिक्री हुने गरेको छ । राँगा भन्दा भैंसीको खरिद मूल्य केही कम हुने भएपनि मिसाएर एकै मूल्यमा बिक्री हुने गरेको छ । मासु पसलका रुपमा दर्ता भएपनि बनेपा–९ का ८–९ शाही परिवारले दैनिक २५ वटा राँगा भैंसी बध गर्ने गरेका छन् । यो मासु बनेपा, धुलिखेल, पनौती र काठमाडौंका विभिन्न स्थानमा खपत हुने गरेको छ ।अनुगमन टोलीले तोकिएको भन्दा २५ प्रति बढी मूल्य असुल्ने बनेपास्थित ईजी सप नामक डिपार्टमेन्टल स्टोरलाई ५ हजार जरिवाना तोकेको छ । ७५ रुपैयाँ पर्ने बिस्कुटलाई १ सय रुपैयाँ लिइरहेको पाइएकोले जरिवाना गरेको अनुगमन टोलीका सदस्य रहेका घरेलु तथा साना उद्योग कार्यालय काभ्रेका प्रमुख केशवप्रसाद पुडासैनीले जानकारी दिए । डिपार्टमेन्टल स्टोरमा लेबल नभएका, म्याद सकिन २ दिनमात्रै समय रहेका सामाग्री समेत फेला परेका थियो । अनुगमनका क्रममा धुलिखेल–५ स्थित स्वेत भैरव मसला उद्योगले खाद्य अनुज्ञापत्र नलिई चटपट मसला, भुटेको खुर्सानी, आलस छोप, पानीपुरी मसला लगायतका सामाग्री उत्पादन गरेको पाइएको थियो । अनुज्ञापत्र नभई उत्पादन थाल्न नमिल्ने भएकोले सोही अनुसार गर्न चेतावनी दिएको अनुगमन टोलीका सदस्य रहेका खाद्य प्रविधि तथा गुण नियन्त्रण डिभिजन कार्यालय काभ्रेका प्रमुख नारायण भट्टराईले जानकारी दिए । सहायक प्रमुख जिल्ला अधिकारी संयोजकत्वको जिल्ला बजार अनुगमन समितिले जिल्लाका प्रमुख बजारमा चाडपर्व लक्षित बजार अनुगमन थालिएको छ । चाडपर्वको समयमा म्याद गुज्रेको सामान बजारमा आउन सक्ने, मूल्यवृद्धि हुन सक्ने भएकोले संयुक्त बजार अनुगमन गरिएको सुनुवारले जानकारी दिए । उनले चाडपर्वको समयमा संयुक्त, सुक्ष्म र आकस्मिक बजार अनुगमन हुन सक्ने बताए । टोलीले दैनिक खाद्य सामाग्री, मासु बधशाला, अस्पताल, औषधि पसल लगायत विभिन्न क्षेत्रको अनुगमन गरेको थियो । बुधबार पनौतीका खाद्यान पसल, अस्पताल आदिमा अनुगमन गरिएको थियो । संयुक्त बजार अनुगमन टोली पुगेपछि केही व्यापारी सटर तानेर पसल बन्द गरि भागेका थिए । दुवै बजारका पसलमा मूल्यसूची नराखिएको, पसलपिच्छे फरक मूल्य रहेको पाइएको छ । 