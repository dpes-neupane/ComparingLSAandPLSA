‌‍ओखलढुंगा — स्वास्थ्य चौकीका नयाँ भवन निर्माण भइसके पनि प्रयोगमा आएका छैनन् । मोलुङ गाउँपालिकाका दुईवटा स्वास्थ्य चौकी भवन बने पनि आवश्यक पूर्वाधार नहुँदा प्रयोगविहीन बनेका हुन् ।मोलुङ गाउँपालिका–४ हर्कपुरस्थित स्वास्थ्य चौकी ठेकेदारले निर्माण सम्पन्न गरी हस्तान्तरण गरिसकेको भए पनि आवश्यक फर्निचर, बिरामी शय्यालगायतका पूर्वाधार नभएकाले भूकम्पका बेला बनाइएको अस्थायी भवनबाटै सेवा दिइरहेको छ ।भवन बने पनि प्रयोगमा ल्याउन अझै नसकिएको वडाध्यक्ष मानबहादुर तामाङले बताए । उनले भवन नयाँ तर फर्निचरहरू पुरानो भएकाले नयाँ खरिद गरेर प्रयोगमा ल्याउने तयारी गर्दा ढिला भएको बताए । त्यसका लागि गाउँपालिकासँग बजेट माग गरी समन्वय भइरहेको बताए । वडा कार्यालयसँग पर्याप्त बजेट नभएको र गत वर्ष पालिकाले बजेट विनियोजन गरे पनि कोभिड नियन्त्रणमा खर्च हुँदा थप पूर्वाधारका सामग्री खरिद गर्न नसकिएको वडाध्यक्ष तामाङको भनाइ छ । अस्थायी र सानो भवनबाट स्वास्थ्य सेवा प्रवाह गर्दा साँघुरो र प्रशासनिक कक्षको अभाव भएको स्वास्थ्यकर्मीको भनाइ छ । मोलुङ गाउँपालिकाकै २ नं. वडास्थित रामपुर स्वास्थ्य चौकी पनि अझै हस्तान्तरण हुन नसक्दा प्रयोगमा आएको छैन । निर्माणको अधिकांश काम सकिए पनि हस्तान्तरण नगर्दा पुरानो जीर्ण भवनबाट स्वास्थ्य संस्थाले बिरामीहरूको उपचार गर्दै आएको छ । नयाँ भवनको झ्याल–ढोकालगायतका केही काम मात्र बाँकी छ । यसरी बनिसकेका भवनहरू प्रयोगमा नआउनुमा गाउँपालिकाको कमजोरी भएको सरोकारवाला बताउँछन् ।कोभिड नियन्त्रणका बेला आपत्कालीन सहयोगबापत प्राप्त भएको स्वास्थ्य सामग्री र उपकरणसमेत मोलुङ गाउँपालिकाले समयमा स्वास्थ्य चौकीहरूलाई वितरण गर्न सकेको छैन । स्टोरमा थन्क्याएर राख्दा दाताको उद्देश्यअनुरूप कोभिड नियन्त्रणमा प्रयोग हुन नसकेको हो । 