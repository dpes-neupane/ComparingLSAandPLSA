बागमती प्रदेशका मुख्यमन्त्री राजेन्द्र प्रसाद पाण्डेले आगामी कात्तिक २२ गते संसदबाट विश्वासको मत लिने भएका छन् ।  गत कात्तिक ११ गते गठबन्धनको तर्फबाट ५९ जना सांसदको समर्थनमा प्रदेशको तेस्रो मुख्यमन्त्रीको रुपमा नियुक्त भएका पाण्डेले २२ गतेको प्रदेशसभा बैठकबाट विश्वासको मत लिने तयारी गरेका हुन् । मुख्यमन्त्री पाण्डेको विश्वासको मत सम्बन्धी प्रस्ताव संसद् सचिवालयमा दर्ता भइसकेको प्रदेशसभा सचिवालयले जनाएको छ ।मुख्यमन्त्रीले विस्वासको मत लिनका लागि मुख्यमन्त्री कार्यालयबाट आइतबार मात्र पत्र प्राप्त भएको प्रदेशसभा सचिवालयका प्रवक्ता विनोद अमात्यले जानकारी दिए ।  मुख्यमन्त्री कार्यालयबाट प्राप्त मुख्यमन्त्रीको विश्वासको मत सम्बन्धी प्रस्तावको पत्रमा १२ गते उल्लेख गरिएको छ तर संसद् सचिवालयमा भने हिजो मात्रा दर्ता भएको प्रवक्ता अमात्यले बताए ।नेपालको संविधानको धारा १८८ को उपधारा २ अनुसार माओवादी केन्द्र, नेपाली कांग्रेस र जनता समाजवादी पार्टीको समर्थनमा नेकपा (एकीकृत समाजवादी)को समर्थनमा मुख्यमन्त्री नियुक्त भएका पाण्डेले सरकारको नेतृत्व गरेको ३० दिन भित्र संसदबाट विश्वासको मत लिनुपर्ने संवैधानिक व्यवस्था रहेको छ ।सोही अनुसार मुख्यमन्त्री पाण्डेले मन्त्रिपरिषदबाट निर्णय गराई विश्वासको मत सम्बन्धी प्रस्ताव संसद् सचिवालयमा दर्ताका लागि पठाएको सरकारका प्रवक्ता एवम् आन्तरिक मामिला तथा कानुन मन्त्री कृष्णप्रसाद खनालले बताए ।‘हामीले सरकार गठन भएकै दिन मन्त्रिपरिषद्बाट निर्णय गरेर तिहार लगत्तैको मिति तय गरेका छौं । आगामी कात्तिक २२ गतेको प्रदेशसभामा मुख्यमन्त्रीले विश्वासको मत लिने तय भएको छ । त्यसैले त्यसबारेको जानकारी प्रदेश सभालाई पनि गराइसकेको छ,’ मन्त्री खनालले रातोपाटीसँग भने ।मन्त्री खनालले सरकारको काम र आवश्यकताको आधारमा मन्त्री र राज्यमन्त्रीहरू नियुक्त गरिने भएकाले गठबन्धनको दलहरुसँगको छलफलबाट सो विषयले पूर्णता पाउने बताए । सरकारको सन्तुलनका लागि मन्त्रालयको संख्या बढ्न सक्छः जम्मकट्टेलनेकपा माओवाद केन्द्र बागमती प्रदेश संसदीय दलका नेता शालिकराम जम्मकट्टेले मन्त्रिपरिषद् विस्तारका बारेमा गठबन्धनले कुनै निर्णय नगरेको बताएका छन् । उनले मुख्यमन्त्री नियुक्त गर्ने दिन गठबन्धनमा रहेका दलहरु बीच केही सामान्य छलफल भएपनि निष्कर्षमा नपुगेको बताए ।प्रदेशमा गठबन्धनको नेतृत्वमा सरकार बनाउनु र विश्वासको मत लिनु पर्ने पहिलो आवश्यकता भएकाले गठबन्धन त्यसतर्फ केन्द्रीत भएकाले मन्त्रिपरिषद् र मन्त्रालय भागबण्डाको विषय टुङ्ग्याउन बाँकी रहेको उनले बताए ।सरकारको विश्वासको मत सम्बन्धी प्रस्तावको विषय टुङ्गिएपछि मन्त्रिपरिषद् विस्तार हुन् नेता जम्मकट्टेलको भनाइ छ ।  सरकारको सन्तुलन र कामका आधारमा मन्त्रालय विभाजन हुन सक्ने उनले बताए ।  ‘जनताको काम गर्ने विषयमा सरकारले कञ्जुस्याइ गर्दैन तर, परिस्थिती र सन्तुलनका लागि मन्त्रालयको संख्या बढ्न सक्छ,’ नेता जम्मकट्टेलले भने ।