
१७ कात्तिक, डोटी । डोटीको शिखर नगरपालिका-८ गोपघाटमा मोटरसाइकलको ठक्करबाट एक जनाको मृत्यु भएको छ ।
प्रहरीका अनुसार मोटरसाइकलको ठक्करबाट घाइते भएकी शिखर नगरपालिका-७ सेटीगाउँकी ६५ वर्षीया कृष्णादेवी कार्कीको मृत्यु भएको हो ।
उनलाई उपचारको लागि शैलेश्वरी अस्पताल दिपायल लगिएकामा त्यहाँ उपचार सम्भव नभएपछि थप उपचारका लागि धनगढी लैजाने क्रममा मृत्यु भएको जिल्ला प्रहरी कार्यालय डोटीका प्रहरी निरीक्षक रवीन्द्र चन्दले जानकारी दिए ।
दिपायलबाट डडेल्धुरा जादै गरेको लु ६५ प १५२० नम्बरको मोटरसाइकलले के.आई.सिंह राजमार्ग अन्तर्गत शिखर नगरपालिका–८ गोपघाटमा बुधबार दिउँसो करिब १ बजे कार्कीलाइ ठक्कर दिएको थियो ।
घटनापछि मोटरसाइकल चालक दिपायल सिलगढी नगरपालिका-२ पुन्यपाटाका २५ वर्षीय ध्रुव कडायत र मोटरसाइकललाई नियन्त्रणमा लिएको प्रहरीले बताएको छ ।
