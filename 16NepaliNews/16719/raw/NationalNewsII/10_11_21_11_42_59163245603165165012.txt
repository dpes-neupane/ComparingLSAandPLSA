बिर्तामोड — पालेका माछा १० दिनयता भटाभट मर्न थालेपछि माछापालक जनकबहादुर कार्कीले रोकथामका लागि औषधि खोजिरहेको झन्डै दुई साता भयो । जिल्लाभरका एग्रो, चिनेजानेका सबैसँग आग्रह गर्दा समेत उनले माछाको औषधि पाउन सकेका छैनन् ।कमल गाउँपालिका–१ बाँसबारीमा १० बिघा क्षेत्रफलमा माछा पालन गर्दै आएका कार्कीले माछा के कारणले मरिरहेका हुन् मेसो पाउन सकेका छैनन् । ‘दैनिक ४–५ वटा माछा मरिरहेका छन् । कसैले अक्सिजन कमी भन्छन् । कोही रोग लागेर भन्छन्’ कार्कीले दुखेसो पोखे, ‘विज्ञ, प्राविधिक नहुँदा माछा मर्नुको कारण पत्ता लगाउन गाह्रो भइरहेको छ ।’ उनले २/४ जनाले एकैखाले रोगको आशंका गरेपछि त्यसको औषधी खोज्दा समेत नपाएको गुनासो गरे ।औषधी र दक्ष प्राविधिक नहुँदा झापाका माछा किसान निराश बनेका छन् । ‘भगवान भरोसामा माछा पालन गरिरहेका छौं’ बिर्तामोड–१० स्थित धनज्योति कृषिका सञ्चालक ज्ञानेन्द्र बिमलीले भने, ‘माछा पालनको लागि कति साइजको पोखरी खन्नुपर्ने हो । पानीको भाग कति हुनुपर्ने, माछा कति हाल्नुपर्ने, दाना कति दिनुपर्ने भन्ने केही थाहा छैन । त्यसमाथि विभिन्न रोग लागेर माछा मर्छन् । कुन रोग हो ? कस्तो औषधी दिने ? त्यो पनि थाहा हुँदैन । रोग पत्ता लागेपनि औषधी पाइदैन ।’ युवा पुस्ता माछा पालनतर्फ आकर्षित भएपनि किसानका लागि भने सरकारले बेवास्ता गरेको उनको आरोप छ । सरकारले माछा पालक किसानलाई अनुदानमा ऋण उपलब्ध गराउने गरेको छ । बिमलीले भने, ‘अनुदानमा करोडौं रुपैयाँ ऋण दिन्छ । तर, माछा सम्बन्धी ज्ञान भएका प्राविधिकको व्यवस्था गर्दैन । यसतर्फ केन्द्रको मात्र होइन, स्थानीय सरकारसमेत उदासिन छ ।’ माछा पालन व्यवसायतर्फ सरकारी उदासिनता खेदजनक रहेको बिमलीको भनाइ छ । उनले ५ बिघा क्षेत्रफलमा माछा पालन गर्दै आएका छन् । भेटेनरी अस्पताल तथा पशु सेवा विज्ञ केन्द्र झापाकाअनुसार जिल्लामा ३ सय ४० हेक्टर क्षेत्रफलमा माछा पालन हुने गरेको विज्ञ केन्द्रका मत्स्य विकास अधिकृत प्रदिप श्रेष्ठले भने । उनकाअनुसार जिल्लामा बार्षिक २ हजार २ सय टन माछा खपत छ भने एक हजार एक सय ३० टन मात्र माछा उत्पादन हुने गरेको छ ।जिल्लामा ९ सय घरपरिवारका एक हजार ७ सय पोखरी रहेका छन् । ती पोखरी हेर्न जिल्लामा ३ जना मात्र विज्ञ रहेको श्रेष्ठले बताए । ‘हामी ३ जनाले झापा मात्र होइन । इलाम पनि हेर्नुपर्छ’ श्रेष्ठले भने । जिल्लामा व्यवसायिक माछा पालन गर्ने किसानको संख्या बढ्दो छ । तर, आवश्यक साधनस्रोत उपलब्ध नहुँदा किसानले अपेक्षित लाभ लिन नसकेको बिर्तामोड–३ स्थित हरियाली माछा फार्मका सञ्चालक हरि मैनालीले बताए ।‘मैले २०७२ देखि व्यवसायिक रुपमा माछा पालन गरिरहेको छु । अहिलेसम्म एक जना पनि माछाको डाक्टर भेटेको छैन्’ उनले भने, ‘पोखरी र माछामा कुनै समस्या आयो भने नजिकैका एग्रो भेटेनरीमा पाइने सामान्य औषधीले समाधान खोज्नुपर्ने बाध्यता छ ।’ व्यावसायिक माछा पालन गर्ने किसानको संख्या बढेपनि यसतर्फ देखिने समस्या समाधानतर्फ राज्यको स्पष्ट नीति आउन नसकेको भन्दै जिल्लाका किसान संगठित हुन थालेका छन् ।उनीहरूले गत शनिबार बिर्तामोडमा भेलाको आयोजना गरी माछा पालनमा देखिने समस्याहरूको पहिचान तथा समाधानको उपाय निकाल्नेगरीको सात सदस्यीय एक समिति समेत गठन गरेको बिमलीले जानकारी दिए ।