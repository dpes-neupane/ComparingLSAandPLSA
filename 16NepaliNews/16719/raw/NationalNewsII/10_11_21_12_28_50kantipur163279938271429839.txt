लुम्बिनी/बाँके — गोर्खाकी ४५ वर्षीया बबिता बरामलाई सोमबार बिहान रूपन्देहीको बेलहिया नाकामा भ्याइनभ्याइ थियो । ३५ वर्षदेखि भारतको पन्जाबमा रहेकी उनी छोराबुहारी, परिवारका अन्य सदस्य र छिमेकीका साथ घर फर्किरहेकी थिइन् ।ठूलठूला गुन्टासहित दशगजामा रहेको सहायता कक्षमा पुगेका उनीहरूलाई प्रहरीले नाम, ठेगाना टिपेर स्यानिटाइजर लगाएपछि मुलुक प्रवेश गराइरहेका थिए । नाकामा खटिएका सशस्त्र प्रहरीले सोधखोज गरेपछि निःशुल्क एन्टिजेन परीक्षण गरेर घर जान सुझाव दिएका थिए । बबिता र उनका साथमा आएका सातै जनाले एन्टिजेन परीक्षण गराए । नतिजा नेगेटिभ आएपछि उनको अनुहारमा खुसी छाएको थियो । गत वर्ष छोराको विवाहपछि उनको परिवार दसैं मनाउन गोरखा घर आएको उनले बताइन् । दसैंका लुगा, छोरा–बुहारीले आफन्तलाई दिने कोसेलीसहित घरका लागि आवश्यक सामान लिएर घर आएको उनले सुनाइन् । घरमा आफ्नो परिवारबाहेक अन्य दाजुभाइ र आफन्ती रहेकाले सबैका लागि दसैं उपहारसमेत लिएर आएको उनले बताइन् । अर्घाखाँचीका चोपनारायण भुसाल पनि सोमबार बिहान बेलहिया नाकामा भेटिए । भारतको पुनास्थित एक घरमा खाना पकाउने काम गरिरहेका उनले दसैंको सम्झनाले घर आएको बताए । ‘वर्षदिनको चाड मान्नकै लागि घर आएको हुँ,’ उनले भने, ‘श्रीमती र दुई सन्तानको यादमा घर आएँ ।’ दशगजा पार गरेपछि आनन्द लागेको उनले बताए । नाकामा आएपछि खुसी मिलेको र आफन्तजनको आशीर्वाद लिन भेटघाट रमाइलो गर्ने योजना उनले सुनाए । विदेशी भूमिमा बसेर घर–परिवार सम्झँदा आँसुमै दिन बिताउनुपर्ने बाध्यता भुलाउन दसैं–तिहारले सघाउने उनले बताए ।सल्यानको शंखमूलका जितबहादुर क्षत्री चाडपर्व मनाउन भारतको सिमलाबाट घर फर्किएको बताए । नेपालगन्ज नाका भएर उनी साथीभाइसँग घर फर्किएका हुन् । एक दशकदेखि मजदुरी गर्न भारत आउजाउ गर्दै आएको क्षत्रीले बताए । ‘कोरोना महामारी सुरु भएपछि घर फर्किएको थिएँ । यहाँ काम नपाएपछि कोरोनाको महामारीमै फेरि भारत नै फर्कें,’ उनले भने, ‘खेतीपाती गर्न र चाडपर्व मनाउन घर फर्किन्छौं । दसैं–तिहार मनाएर फेरि काम गर्न भारतै जाने हो ।’ उनका अनुसार गाउँका सय बढी युवा आफूजस्तै कामका लागि भारत जाने गरेका छन् । दैलेखको दुल्लु–५ का नवीन खत्री सोमबार नेपालगन्ज नाका भएर घर फर्किरहेका थिए । उनी कोरोना महामारीकै बेला काम खोज्दै भारत गएका थिए । पछिल्लो आठ महिना भारतको चण्डीगढमा मजदुरी गरेर घर फर्किन पाएकामा उनी निकै खुसी देखिन्थे । ‘परिवारसँग बस्ने र रमाउने मौका भनेकै हाम्रा लागि चाडपर्व त हो नि ! अरुबेला त काम गर्नै पर्‍यो,’ उनले भने, ‘आफ्नै गाउँठाउँमा काम पाइँदैन, त्यसैले भारतमा काम गर्न जानु पर्छ ।’ नवीनसँगै नेपालगन्ज हुँदै डोल्पा त्रिवेणी–६ का विक्रम केसी, विनय थापालगायत सयौँ नेपाली चाडपर्व मनाउन घर फर्किएका छन् । घर फर्किने नेपालीको सीमामा अहिले लर्को लागेको छ । भारत जान सहज भएका कारण नेपाली मजदुरको गन्तव्य भारतका विभिन्न सहर बन्दै गएका छन् । अहिले बाँके र रुपन्देहीका अतिरिक्त सुर्खेत, दैलेख, जाजरकोट, कालीकोट, जुम्ला, हुम्ला, रुकुम, रोल्पा, सल्यान, जाजरकोटलगायत जिल्लाबाट हजारौं युवा काम खोज्न भारत पस्ने र चाडपर्वका समयमा घर फर्किने गरेका छन् । घर फर्किएका अधिकांश युवाले चाडपर्व मनाएर फेरि भारतमै काम गर्न जाने बताए । भारतको दिल्ली, गुजरात, राजस्थान, मुम्बई, भोपाल, सिमला, कालापहाडलगायतका स्थानमा रोजगारीका लागि नेपाली हरेक वर्ष पुग्ने गरेका छन् । खेतीपाती र चाडपर्वका बेला उनीहरू घर फर्किने र फेरि भारत फर्किन्छन् । ‘चार/पाँच महिना घर बसिन्छ । फुर्सद भएपछि काम गर्न भारत गइहाल्छौं,’ डोल्पाका विनयले भने, ‘भारतमा सहजै काम पाइहालिन्छ ।’ बेरोजगारी बढेसँगै हजारौं युवा र बालबालिका कामको खोजीमा भारत पस्ने परम्पराजस्तै बनेको छ । दसैंको मुखमा भारतबाट दैनिक २ हजार बढी नेपाली घर फर्किरहेको सीमास्थित इलाका प्रहरी कार्यालय जमुनाहाका प्रमुख सई पूर्ण खत्रीले बताए । रोजगारीका सिलसिलामा देशबाहिर भएकाहरू चाडपर्वको रौनक सुरु भएसँगै गाउँ फर्किने क्रम बढेको छ । दिनहुँ भित्रिनेको भीडले दसैंको संकेत गरेको रूपन्देहीको बेलहिया नाकामा खटिएका एक प्रहरी जवानले बताए । बेलहिया नाका हुँदै दैनिक ३ सय नेपाली भारतबाट आइरहेको इलाका प्रहरी कार्यालय बेलहिया प्रहरी निरीक्षक नवीन पौडेलले बताए । सरकारले सीमा नाका खुकुलो गर्न सहजीकरण अनुमति दिएकाले सोहीअनुसार व्यवस्थापन भइरहेको रूपन्देहीका प्रमुख जिल्ला अधिकारी ऋषिराम तिवारीले बताए । मानिसको ओहोरदोहोर खुला गरिए पनि सवारीसाधन प्रवेशमा रोक लगाइएको उनले बताए । ‘स्वास्थ्य मापदण्ड पूरा गरेर मात्रै नेपाल आउन दिएका छौं,’ उनले भने, ‘लामो समय भारत बसेर आएकाहरूको एन्टिजेन परीक्षण, पीसीआर रिपोर्ट, सबैलाई मास्क र स्यानिटाइजर अनिवार्य छ ।’ रोगको डर एकातिर, परिवारको साथ र चाडपर्व अर्कोतिर रहेकाले मानिसको आवागमनलाई सहज बनाउँदै स्वास्थ्य सुरक्षा अपनाउन स्थनीय तह, प्रहरी र विभिन्न संघसंस्था लागिरहेको तिवारीले बताए ।