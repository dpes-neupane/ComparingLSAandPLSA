दार्चुला — जिल्लाको विकट व्यास गाउँपालिकाका विभिन्न वडामा चामललगायत खाद्यान्न सामग्री ढुवानी सुरु भएको छ । खाद्य व्यवस्था कम्पनीको चामल हेलिकोप्टरमार्फत आइतबारबाट ढुवानी सुरु गरिएको हो ।व्यास–२ मालघाटमा तुइन काटेको घटनापछि महाकाली नदी तरेर भारततिर जान बनाएका सबै तुइन भारतीय सीमा सुरक्षा बल (एसएसबी) ले काटिदिँदा व्यासमा खाद्यान्न अभाव थियो । नेपालबाट व्यासको सुन्सेरासम्म गाडी पुगेको भए पनि वर्षाका कारण दार्चुला–टिंकर सडक भत्किएर क्षतविक्षत भएपछि खाद्यान्न ढुवानीमा समस्या भएका बेला हेलिकोप्टरमार्फत ढुवानी भइरहेको व्यास गाउँपालिकाका अध्यक्ष दिलीपसिंह बुढाथोकीले जानकारी दिए । खाद्य व्यवस्था तथा व्यापार कम्पनीको प्रादेशिक कार्यालय धनगढीले दार्चुला सदरमुकाम खलंगासम्म ट्रक र खलंगाबाट व्यास–१, २, ३ र ४ सम्म हेलिकोप्टरबाट खाद्यान्न ढुवानीका लागि टेन्डर आह्वान गरेको थियो । कम्पनीले आह्वान गरेको टेन्डरपछि सिम्रिक एयरबाट खाद्यान्न ढुवानी भइरहेको छ । गृह मन्त्रालयको समन्वयमा अर्थ मन्त्रालयले खाद्य व्यवस्था तथा व्यापार कम्पनी लिमिटेडलाई खाद्य ढुवानीको जिम्मा दिएको थियो । व्यापार कम्पनीले एक्सेस सिपिङ एन्ड एयर लजिस्टिक प्रालि काठमाडौंसँग ढुवानी सम्झौता गरी खाद्यान्न ढुवानी भइरहेको खाद्य व्यवस्था तथा व्यापार कम्पनी लिमिटेड प्रादेशिक कार्यालय धनगढीका स्टोरकिपर अविनाशकुमार यादवले बताए । ‘व्यास गाउँपालिकाका विकट ४ वटा वडामा चामल सरकारको अनुदानमा ढुवानी भइरहेको हो,’ यादवले भने, ‘चारवटै वडामा ६ सय क्विन्टल चामल ढुवानी गर्न सम्झौता भएको छ । प्रतिकिलो १ सय १० रुपैयाँ ढुवानी भाडा नेपाल सरकारले अनुदान दिएको हो ।’ गाउँपालिकाका अनुसार हेलिकोप्टरले गाउँपालिका–१ टिंकरका लागि ७५, छाङरुमा १२५, वडा २ राप्लामा २०, मालका लागि ३०, वडा ३ को सिना बस्तीका लागि १०० र वडा ४ सुन्सेरामा २०० क्विन्टल चामल ढुवानी गरिरहेको छ । ढुवानीकर्ताले दुहु गाउँपालिकाको सिलङ्चौरबाट हेलिकोप्टरमा चामल ढुवानी गरिरहेका छन् । ढुवानी गरिएको चामल दसैंअघि नै व्यासका जनतालाई बाँडिने अध्यक्ष बुढाथोकीको भनाइ छ ।