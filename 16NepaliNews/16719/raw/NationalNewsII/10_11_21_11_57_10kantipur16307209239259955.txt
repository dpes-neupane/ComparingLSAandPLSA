पर्सा — जगरनाथपुर गाउँपालिका–२ स्थित जानकी टोलबाट पर्सा प्रहरीले गत शनिबार स्रोत नखुलेको रकमसहित २ जनालाई पक्राउ गर्‍यो । नम्बर प्लेट नलेखिएको मोटरसाइकलमा भारतबाट नेपाल आउँदै गर्दा जाँचका क्रममा सिटमुनिबाट १० लाख ६३ हजार ६ सय २० रुपैयाँ बरामद भएको थियो ।मोटरसाइकल चालक भारत, बिहार पश्चिम चम्पारण इनर्वा बजार बस्ने ४५ वर्षीय बृजकिशोर गिरी र पर्साकै धोबिनी गाउँपालिका–२ का ५० वर्षीय रामपुकार पटेल उक्त रकमको स्रोत खुलाउन नसक्दा पक्राउ परेका हुन् ।शुक्रबार वीरगन्जबाट अर्का एक जना नगदसहित पक्राउ परे । भारतको रक्सौलबाट वीरगन्जतर्फ आउँदै गरेको ना८प १८७ नम्बरको मोटरसाइकलमा सवार वीरगन्ज–१ का ६० वर्षीय स्वामीनाथ प्रसाद साहलाई प्रहरीले स्रोत नखुलेको ६ लाख रुपैयाँसहित पक्राउ गरेको हो ।पछिल्लो एक सातामा पर्साबाट मात्रै स्रोत नखुलेको रकम (हुन्डी) सहित प्रक्राउ परेका यी प्रतिनिधि घटना हुन् । पछिल्लो समय नियमित रूपमा हुन्डी कारोबारी पक्राउ परेको तथ्यांकका आधारमा यस्तो कारोबार मौलाएको प्रस्ट हुन्छ । पक्राउ पर्नेमा भारतीयको संख्या पनि धेरै छ । जसले हुन्डी कारोबारमा दुवै देशका नागरिकको गिरोह नै संलग्न रहेको प्रहरीको अनुमान छ । गत आर्थिक वर्षमा पर्सा प्रहरीले हुन्डी कारोबारमा संलग्न २५ जनालाई पक्राउ गरेको थियो । तीमध्ये १३ भारतीय र १२ नेपाली थिए । उनीहरूबाट २ करोड १७ लाख ९९ हजार ५ सय २० रुपैयाँ बरामद भएको थियो । प्रहरीले स्रोत नखुलेको रकमसहित पक्राउ पर्नेलाई बैंक तथा वित्तीय संस्थासम्बन्धी ऐन २०७३ विरुद्धको कसुरमा कानुनी कारबाही चलाउने गरेको छ । कसरी भारत पुग्छ नेपाली रुपैयाँ ?प्रहरीका अनुसार भारतबाट नेपाल ल्याउने क्रममा बरामद हुने मुद्रा अधिकांश नेपाली रुपैयाँ नै हुन्छ । केही कारोबारीले भने भारतीय रुपैयाँमै हुन्डी कारोबार गर्छन् । पर्सा प्रहरी प्रवक्ता डीएसपी ओमप्रकाश खनालले नेपाली मुद्रा विभिन्न माध्यमले भारत पुग्ने गरेको र त्यो नेपाल ल्याउन हुन्डी कारोबारीले भरिया प्रयोग गर्ने प्रवृत्ति रहेको बताए ।‘नेपालीहरू किनमेल गर्न दिनहुँजसो सीमावर्ती भारतीय बजार पुग्छन् । सामान्यतः उनीहरूले नेपाली रुपैयाँमा विनिमय गर्ने भएकाले ठूलो परिमाणमा नेपाली मुद्रा त्यहा जम्मा हुन्छ,’ उनले भने, ‘यसबाहेक सुनचाँदी कारोबारी तथा विभिन्न किसिमले नेपालमा कर छली गरेर भारतमा रकम लगेका नेपालीहरूले आफ्नो आवश्यकता परेका बेला त्यस्तो रकम स्वदेश ल्याउन हुन्डीको माध्यम अपनाउने गरेका छन् ।’ भारतबाट यसरी स्रोत नखुलेर भित्रिने रकमलाई हुन्डी कारोबार मान्ने र कतिपय अवस्थामा स्रोत खुल्ने प्रमाणित गर्न सके यस्तो रकम अनुसन्धानपछि फिर्तासमेत गर्ने गरिएको उनले बताए । नेपालमै पनि १० लाख रुपैयाँभन्दा बढी नगद बोकेर हिँड्न नमिल्ने व्यवस्था रहेको उनले बताए । ‘बिनाकारण वा स्रोत नखुलेको रकम ठूलो परिमाणमा बोकेर हिँड्नु गैरकानुनी हो,’ उनले भने, ‘अहिले एक लाख रुपैयाँभन्दा बढी नगदको बैंकिङ कारोबार गर्दासमेत बैंक तथा वित्तीय संस्थाहरूले कडाइ गरिरहेका छन् ।’व्यवसायीको विरोधप्रहरीले धमाधम स्रोत नखुलेको रकम भन्दै हुन्डी कारोबारी पक्राउ गरेको दाबी गरे पनि यहाँका उद्योगी व्यवसायीले भने त्यसको विरोध गर्दै आएका छन् । सीमावर्ती जिल्लाहरूमा दुई देशका मुलुकका जनताको ‘रोटीबेटी’ को सम्बन्ध रहेको अवस्थामा यसरी एक अर्का मुलुकका जनतालाई हुन्डी कारोबारीको आरोप लगाउँदै पक्राउ गर्दा परम्परागत सम्बन्धमै पनि तीतोपन आउने उनीहरूको भनाइ छ ।वीरगन्ज उद्योग वाणिज्य संघका एक पूर्वअध्यक्षले यसरी प्रहरीले जोकोहीलाई पनि हुन्डी कारोबारी भन्दै कारबाही गर्ने हो भने सीमावर्ती जिल्लामा जनस्तरमा रहेको एकअर्का मुलुकका जनताको सम्बन्ध बिग्रिने बताए । ‘प्रहरी जसलाई पनि हुन्डी कारोबारी नै देख्छ । सीमा वारिपारिका बासिन्दाबीचमा आउजाउ, किनमेल, व्यापार, उपचार, बिहेबारी पनि चल्छ भन्ने कुरो हाम्रो प्रहरी प्रशासनले बुझिदिँदैन,’ नाम नलेख्ने सर्तमा उनले भने, ‘हाम्रो सम्बन्ध त रोटीबेटीको छ ।एकअर्का मुलुकमा आफ्ना चेलीबेटीलाई विवाह गरेर दिने प्राचीन परम्परा नै छ ।’ पछिल्लो समय भारतीयहरू नेपालमा अवैध मानिएको ५ सय र २ हजार दरको भारतीय नोट बोकेर किनमेल गर्न आउन पनि डराउने गरेको उनले बताए ।