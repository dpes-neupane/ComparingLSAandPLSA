सुनसरी — तेजपत्ताको वनले भरिएको साँगुरीगढी गाउँपालिकाको जिमी गाउँ (साविक भेडेटार गाविस) मा मसलाजन्य नगदेबाली तेजपत्ता यतिबेला रूखमै छ । वर्षमा दुई पटक छाँट्नुपर्ने तेजपत्ताको माग नभएपछि ५ सयभन्दा बढी तेजपत्ताका व्यावसायिक कृषक चिन्तामा छन् ।कोरोना महामारीपछि भारतीय बजारमा निर्यात हुन नसक्दा जिमी गाउँका तेजपत्ताका कृषक विकल्पविहीन हुन पुगेका छन् । तीन दशकदेखि तेजपत्ताको व्यावसायिक खेती गर्दै आएका जिमी गाउँका अगुवा कृषक धनबहादुर राईले भने, ‘नाका खुल्यो त भन्छन् तर अझैसम्म माग आएको छैन ।रूखमै खेर गइरहेको छ तेजपत्ता ।’ उनले आफ्नो भएभरको २० रोपनी जग्गामा तेजपत्ताको खेती गर्दै आएका छन् । उनका छिमेकी ज्ञानेन्द्र राई, तुलवीर राई, कृष्ण मगरलगायतले पाखा भित्तामा लगाएको तेजपत्ताले यो बर्ष भाउ पाउन सकेको छैन । औषधीय गुणसमेत भएको मसलाजन्य तेजपत्ताको उत्पादन र बिक्री वितरण पछिल्लो समयमा फाट्टफुट्टमात्र हुने गरेकाले कृषकहरू मारमा परेका छन् । हुन त कोरोना महामारी सुरु हुनुभन्दा अघि पनि कृषकहरूले घाँसको भाऊमा स्थानीय थोक बिक्रेतालाई बिक्री गरेर ती थोक बित्रेताहरूले भारतीय व्यापारीहरूको मागअनुसार भारतीय बजारमा निर्यात गर्दै आएका थिए ।घाँसकै भाउमा पनि वार्षिक रूपमा धरानका कृषि उपजबजारबाट मात्र करिब २० करोड रुपैयाँको कारोबार हुने गरेका थियो । धनबहादुरले भने, ‘दुई वर्षअघिसम्म म एक्लैले करिब अढाई तीन लाख रुपैयाँको तेजपत्ता बिक्री गर्थें । तर पछिल्लो दुई वर्ष यता वार्षिक रूपमा २०/३० हजार रुपैयाँको मात्र बिक्री गर्नुपरेको छ ।’तेजपत्ताको बजार बाह्रमासे मानिन्छ । नेपालको पूर्वी पहाडमा उत्पादित तेजपत्ता सबैभन्दा राम्रो मानिएकाले भारतीय व्यापारीले घाँसको भाउमा लैजाने गरेका छन् । तेजपत्ता भारतीय बजारमा पुर्‍याइएपछि त्यहींका ठूला व्यापारीले प्याकेजिङ, ब्रान्डिङ, लेबलिङ गरेर अर्को मुलुकमा महँगो मूल्यमा बिक्री गर्ने गरेका छन् । खाद्यपदार्थलाई सुगन्धित बनाउनमात्र तेजपत्ता प्रयोग नभएर अनेक औषधि बनाउनसमेत प्रयोग हुने गरेको छ । तेजपत्तामा मानवीय शरीरलाई चाहिने पोटासियम, क्याल्सियम, फालेट, जिंक र आइरन प्रचुर मात्रामा हुने भएकाले मसलाका रूपमा मात्र प्रयोग नगरी औषधीका रूपमा पनि प्रयोग हुने गरेको छ । नेपालमा उत्पादित तेजपत्तामध्ये ९५ प्रतिशत निर्यात भारतीय बजारमा हुन्छ । सुनसरी, मोरङ, तेह्रथुम, धनकुटा, संखुवासभाबाट किसानहरूले घाँसकै भारी जस्तो बनाएर धरानको कषि उपज बजारमा ल्याउने गरेका छन् ।धरान–१३ स्थित कृषि उपज बजारका व्यवस्थापक लक्ष्मण भट्टराईले भने, ‘कोरोना महामारीका कारण भारतीय व्यापारीहरू आउन नसक्दा नेपाली तेजपत्ताका व्यावसायिक कृषकहरू मारमा परेका छन् । नत्र यो सिजनसम्ममा कम्तीमा १५ करोड रुपैयाँको त भारतीय बजारमा निर्यात भइसक्नुपर्ने हो ।’