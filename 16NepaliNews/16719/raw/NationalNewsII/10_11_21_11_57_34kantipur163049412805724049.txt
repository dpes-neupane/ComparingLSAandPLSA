धनुषा — प्रदेश २ मा जनता समाजवादी पार्टी (जसपा) का १० जना सांसदहरुले प्रदेश निर्वाचन कार्यालय जनकपुर पुगेर लोकतान्त्रिक समाजवादी पार्टी (लोसपा) को पक्षमा सनाखत गरेका छन् । लोसपा अध्यक्ष महन्थ ठाकुरसँगको छलफलपछि बुधबार १० जना प्रदेश सांसदले सनाखत गरेका हुन् ।सनाखत गर्ने जसपाका सांसदहरुमा परमेश्वर साह, जयनुल राइन, गौरी नरायण साह, सुरिता साह, निलम भूमिहारनि, रमेश कुर्मी, बाबुलाल साह, अल्का कुमारी झा, बबिताकुमारी चौधरी र जानकी शरण साह रहेका छन् । निर्वाचन कार्यालय पुगेका प्रदेश सांसदहरु जितेन्द्र सोनल, उपेन्द्र महतो, अभिराम शर्माले भने सनाखत गराएनन् । बाँकी प्रदेश सांसदहरुलाई ल्याएर सँगै तीनै जनाले सनाखत गर्ने लोसपा कार्यकारिणी सदस्य एवम् प्रदेश सांसद जितेन्द्र सोनलले जानकारी दिए । उनका अनुसार प्रदेश सांसद रानी शर्मा जनकपुर आउन नसकेका कारण निर्वाचन कार्यालय पुगेर पनि सनाखत नगरेका हुन् । सांसदहरुलाई लिएर कार्यकारिणी सदस्य सोनल निर्वाचन कार्यालय पुगेका थिए । अन्य सांसद बिहीबार र शुक्रबार सनाखतका लागि निर्वाचन कार्यालय जाने उनले बताए । 'जनता समाजवादी पार्टीबाट राम्रै संख्यामा साथीहरु लोसपामा आउने छन्,' सोनलले भने, 'स्थानीय तह र प्रदेशसभाका जनप्रतिनिधिले सनाखत गरेपछि लोसपा मुलुकमा वैकल्पिक लोकतान्त्रिक शक्ति बन्ने छन् ।’लोसपामा जसपाका १४ जना सांसद खुलेका छन् । एक नेताका अनुसार जसपाका ५४ सांसदमध्ये १४ जना लोसपामा खुलेर सनाखत गर्न तयार रहेको र थप ४ जनालाई आफ्नो पक्षमा सनाखत गराउन प्रयास भइरहेको छ ।  