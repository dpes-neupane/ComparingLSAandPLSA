पाँचथर — कार्यवाहक प्रधानमन्त्री एवं गृहमन्त्री बालकृष्ण खाँणले पहिरो र बाढीमा परी ज्यान गुमाएका आफन्तसँगै विस्थापित परिवारलाई तत्कालै राहत दिने प्रतिवद्धता व्यक्त गरेका छन् । प्रदेश नं १ का पहिरो प्रभावित क्षेत्रको निरीक्षणको क्रममा मंगलबार पाँचथरको तुम्बेवा गाउँपालिका केन्द्र मौवा आइपुगेका खाँणले राहतका लागि सरकारले विभिन्न दातृ निकायसँग हातेमालो गरिरहेको बताए ।  बाढी पहिरोले ज्यान गुमाएका परिवारलाई कम्तीमा २ लाख रुपैयाँ राहत रकमसँगै घरबार गुमाएर विस्थापित परिवारको पुनर्वासका लागि स्रोत पहिचान भइरहेको उनको भनाइ थियो ।बाढीपहिरो गएको एक साता बित्नै लाग्दा गत कात्तिक ७ गते पाँचथरको राँके आइपुगेका प्रधानमन्त्री शेरबहादुर देउबाले बाढी पहिरोमा परेका नागरिकलाई तत्काल राहत दिने घोषणा गरे पनि हालसम्म पीडितले राहत पाएका छैनन् ।प्रधानमन्त्री फर्केको १० दिनपछि बाढीपहिरो प्रभावित क्षेत्रमा पुगेका गृहमन्त्रीले पनि राहतको घोषणा दोहोर्‍याएका छन् । तर प्रतिवद्धता कहिले कार्यान्वयन हुने भन्नेबारे स्पष्ट पारेनन् ।खाँणले मंगलबार धनकुटाको ६ नम्बर बुधबारे,पाँचथरको तुम्वेवा, इलामको माङसेवुङ लगायत स्थानमा पहिरोले पुर्‍याएको क्षतिको जानकारी लिएका हुन् ।