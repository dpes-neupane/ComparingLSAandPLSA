
१६ असोज, विराटनगर । सनुसरीको बराहक्षेत्र नगरपालिका– ५ मा पर्ने मुसहर टोल चेतना र पूर्वाधारको हिसाबले पछाडि छ । करिब ८० परिवारको बसोबास रहेको टोलका कसैले माध्यमकि तह पास गरेका छैनन् ।
आर्थिक र सामाजिक रुपले पछि परेको समुदायको अवस्था बुझ्न प्रदेश १ का सांसदको टोली पुग्दा स्थानीयले समस्याका फेरिहस्त सुनाउँदै समाधान गरिदिन आग्रह गरे । तर सांसदहरुले भने आफूहरुले समस्या समाधान गर्न नसक्ने भन्दै सम्बोधन गरिदिन सरकारलाई आग्रह गर्ने बताए ।
‘हामीलाई सबै थोकको समस्या छ तर चुनावमा भोट माग्न आउने नेताहरु त्यसपछि आउदैनन्’, स्थानीय भक्कु सदाले भने, ‘खाना लाउन बहुत गाह्रो छ, कसैले हेर्दैन ।’ उनले शौचालय नहुँदा दिशापिसाबका लागि खेतबारीमा जानुपर्ने, खानेपानीको पूर्वाधार पनि नभएको गुनासो गरे ।
स्थानीय हरिशंकर सदाले आर्थिक र सामाजिक रुपमा पछि परेको समुदायलाई राज्यले नहेरेको बताए । उनले पनि मुसहर बस्तीमा खानेपानी, शौचालयको व्यवस्था गरिदिन आग्रह गरे ।
स्थानीय कविता ऋषिदेवका अनुसार गाउँमा एसएलसी पास गरेका कोही छैनन् । रोजगारी अवसर पनि नरहेको बताउँदै उनले ऐलानी जग्गामा बसोबास गरेकाले सरकारी सहयोगको प्राथमिकतामा नपरेको बताइन् । मुहसर टोलमा घरेलु हिंसा, अशिक्षा र गरिबीको समस्या छ ।
स्थानीयको समस्या सुनेपछि सांसदहरुले भने आफ्नो भूमिका नीति निर्माण गर्ने मात्र भन्दै माग पूरा गर्न नसक्ने बताइन् ।
स्थानीयबासी समेत रहेकी सांसद उमिता विश्वकर्माले मुसहर बस्तीको विकासका लागि आफूले पहल गरिरहेको बताइन् । सांसदको भूमिका नीति निर्माणको तहमा हुने भएकाले विपन्न जनतालाई समेट्ने गरी कानुन बनाउन भूमिका खेलिरहेको बताइन् ।
निर्वाचित जनप्रतिनिधि फर्किएर नआउने समस्या रहेको स्वीकार गर्दै उनले दलित बस्तीको समस्या सामधान हुन नसकेको बताइन् ।
सांसद लोकप्रसाद संग्रौलाले आधारभूत अधिकार पूरा गर्नका लागि सरकार समक्ष पहल गरेपनि राज्यले नसुनेको बताए ।
सामाजिक विकास समिति सभापति सरिता थापाले विपन्न बस्तीको विकासका लागि पहल गर्ने बताइन् । जनतामैत्री नीति निर्माण गर्ने काम सांसदको भएकाले जनताको समस्या सामधान हुने खालका कानुन निर्माणमा पहल गर्ने बताएन् ।
जनता समाजवादी पार्टी प्रदेश १ संसदीय दलका नेता जयराम यादवले विपन्न समुदायको जीवनस्तर उकास्न समुदाय आफैं सचेत हुनुपर्ने बताए । ऋषिदेव समुदायमा विहान काम गरेर कमाएको रकम बेलुका खर्च गरेर सक्ने संस्कार रहेको बताउँदै उनले पैसा बचतमा ध्यान दिन आग्रह गरे । विपन्न समुदायलाई समेट्ने नीति निर्माणका लागि पहल गर्ने उनले बताए ।
वस्तीको अवस्था बुझ्नका लागि सरिता थापा, जयराम यादव, लोकप्रसाद संग्रौला, उमिता विश्वकर्मा, विष्णु तुम्बाहाम्फे र सीता थेबे पुगेका थिए । सांसदलाई जनताको समस्या सुन्नका लागि प्रदेश १ संसदीय पत्रकार मञ्चले समन्वय गरेको थियो ।
