भैरहवा — निर्माणाधीन गौतम बुद्ध अन्तर्राष्ट्रिय विमानस्थल परिसरमा स्थापना गरिएको बुद्धमूर्तिको राष्ट्रपति विद्यादेवी भण्डारीले आइतबार अनावरण गरेकी छन् । स्पेनको लुम्बिनी गार्डेन फाउन्डेसन नामको संस्थाले मूर्ति म्यानमारमा तयार पार्न लगाएर बहुमूल्य पत्थर ‘ह्वाइट जेड’ बाट तयार पारिएको हो । १ दशमलव ९ मिटर उचाइ, १ मिटर लम्बाइ, ६० सेन्टिमिटर चौडाइ र १ हजार ८ सय केजी तौल रहेको मूर्ति म्यानमारका कालिगढ भिक्षुद्वारा झण्डै ६ महिना लगाएर कुदिएको जनाइएको छ ।मूर्ति अनावरण गर्दै राष्ट्रपति भण्डारीले लुम्बिनी बुद्ध अवतरित स्थान भएकाले यस क्षेत्रको विकासका गतिविधि सघन रुपमा हुनु पर्ने बताइन् । ‘यहाँ योग र ध्यानजस्ता साधना, खोज र अध्ययन गर्न सक्ने परिवेशसहित बुद्ध संस्कृतिसँग जोडिएका दीगो र आकर्षक मौलिक पूर्वाधार विकास गरी स्वदेशी र विदेशी पर्यटकलाई न्यानो आतिथ्यता दिनु पर्छ’, उनले भनिन् ।लुम्बिनी क्षेत्रमा पर्यटकलाई दिइने उत्कृष्ट सेवा तथा सत्कारले बुद्ध दर्शनको मूल मर्म र भावना पहिल्याउन योगदान पुग्ने उनले बताइन् । यसबाट स्थानीय समुदायको समृद्ध जीवनमा समेत सहयोग पुग्ने बिश्वास उनको छ । विश्व सम्पदा स्थल लुम्बिनी विश्वको आकर्षक क्षेत्र भएकोले यसलाई अन्तर्राष्ट्रिय पर्यटकीय स्थलको रुपमा विकास गर्न लुम्बिनी गुरु योजनाको प्रभावकारी रुपमा कार्यान्वयन गर्न अपरिहार्य भएको उनले बताइन् ।कार्यवाहक प्रधानमन्त्री तथा गृहमन्त्री बालकृष्ण खाँणले निर्माणाधीन गौतम बुद्ध अन्तर्राष्ट्रिय विमानस्थललाई अविलम्ब चालु गर्न सरकारले गम्भिरतापूर्वक कदम चालेको र परीक्षण उडान गरेर यस विमानस्थलको माध्यमबाट अन्तर्राष्ट्रिय उडान संचालनको तयारी गरेको बताए । ‘यो विमानस्थल अविलम्ब संचालनका लागि के निर्णय गर्नु पर्छ ? हामी तयार छौं’, उनले भने ।स्पेनका एक्सत्रेमादुरा प्रदेशका सभामुख बेलानका मार्टिन डेलगाडोले प्रतिस्थापित बुद्धमूर्तिको माध्यमबाट स्पेन र नेपाललाई अझ नजिकबाट जोड्ने पहल भएको बताइन् । उनले गरिबी, जलवायु परिवर्तनलगायतका विषयमा नेपालसँग सहकार्य गरेर अघि बढ्ने बताइन् ।नेपालको राष्ट्रियसभाका अध्यक्ष गणेश तिमील्सिना, लुम्बिनी गार्डेन फाउन्डेसन स्पेनका अध्यक्ष जोसे म्यानुअल भियानो, फाउन्डेसनका उपाध्यक्ष गोविन्द सुवेदीलगायतले पनि स्पेन र लुम्बिनी तथा नेपालबीचको सम्बन्धका बारेमा आफ्नो धारणा राखेका थिए ।