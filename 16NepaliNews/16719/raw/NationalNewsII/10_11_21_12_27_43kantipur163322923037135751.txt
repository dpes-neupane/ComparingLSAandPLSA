बुटवल — बुटवल–८ की रेजिना शर्मा २२ वर्षकी भइन् । उनी नेपालमै जन्मिइन् र हुर्किइन् तर अहिलेसम्म नागरिकताविहीन छन् । उनकी आमासँग वंशजको नागरिकता छ । तर, उनी सानै छँदा बितेका बाबुको नागरिकता थिएन ।जनकपुर घर बताए पनि आमा घर नजाँदै बाबु बिते । रेजिना आमाको नामबाट नागरिकता बनाउन चार वर्षदेखि जिल्ला प्रशासन कार्यालय रूपन्देहीमा धाइरहेकी छन् । तर, प्रशासनले आमाको नामबाट नागरिकता दिएको छैन । ‘नागरिकता बनाउन बाबाको नागरिकता, बाबा नेपाली भएको प्रमाण र बाबातिरका मान्छेको सिफारिस चाहिन्छ भन्दै फर्काउँछन्,’ रेजिनाले भनिन्, ‘आफ्नै देशभित्र अनागरिक हुनु परेको छ ।’ उनले नागरिकता अभावमा उच्च शिक्षा पढ्न पाएकी छैनन् । ‘जागिर खान, बैंक खाता खोल्न र सवारी लाइसेन्ससमेत बनाउन पाएकी छैन,’ उनले सुनाइन् । बुटवल देवीनगरका २३ वर्षीय रवीन्द्र श्रेष्ठका बाबु सानैमा बेपत्ता भए । उनलाई आमा एक्लैले हुर्काइन् र बढाइन् । बाबुको पुर्ख्यौली सम्बन्धका व्यक्ति कहाँ छन्, उनलाई थाहा छैन । जन्मदर्तामा बाबुको नाममा थाहा नभएको लेखिएको छ । तर, नागरिकता पाएका छैनन् । ‘चार वर्षदेखि यही प्रकृतिमा नागरिकता लिन प्रशासनमा धाएको छु । तर, बाबुको नामबिना आमाको नामबाट मात्रै नागरिकता दिन मिल्दैन भनेर फर्काइएको छ,’ उनले भने, ‘आफूसँगैका साथीले लोकसेवा पास गरेर सरकारी जागिर खाए । नागरिकता नहुँदा मैलेचाहिँ केही गर्न पाएको छैन ।’ नागरिकता नहुँदा आफ्नै देशमा गैरनागरिक बन्नुपरेको रवीन्द्रले बताए । नागरिकता राज्य र व्यक्तिबीचको कानुनी सम्बन्ध स्थापित गर्ने महत्त्वपूर्ण दस्तावेज हो । नेपालको संविधानमा कुनै पनि नेपाली नागरिकलाई नागरिकताको हकबाट वञ्चित नगरिने उल्लेख छ । तर, संवैधानिक व्यवस्था अनुसार कानुन नबन्दा धेरै युवा अझै पनि नागरिकताविहीन छन् । नागरिकता नहुँदा उनीहरू राज्यका सेवा सुविधाबाट वञ्चित हुनुपर्ने अवस्था छ । त्यसमध्येका हुन्, रूपन्देहीकै मर्चवारी गाउँपालिका–३ का विश्वास कलवार । हाल २५ वर्षका विश्वास नेपालमै जन्मी/हुर्केका हुन् । तर, उनी अझै नागरिकताविहीन छन् । उनकी आमा विजयादेवीको वंशजका आधारमा नागरिकता छ भने बुबाको जन्मसिद्ध । यही कारण उनको नागरिकता बनेन । ‘हामी १६ वर्षमाथिका चार भाइबैनी छौं । कसैको पनि नागरिकता बनेको छैन,’ विश्वासले भने, ‘आमाको नामबाट नागरिकता बन्छ भनेर कैयौंपटक वडा कार्यालयदेखि जिल्ला प्रशासनसम्म धायौं । तर, नागरिकता बनेन ।’ नागरिकता नहुँदा सरकारी सेवा सुविधा र अधिकारबाट समेत वञ्चित भएको उनले दुखेसो पोखे ।संघीयतापछि गृह मन्त्रालयले नागरिकता प्रदान गर्न देशभर एकैखाले सफ्टवेयर बनाएको छ । जसमा नागरिकता लिनेको विद्युतीय तथ्यांक रहन्छ । उक्त सफ्टवेयरले बाबुको नाम नलेखी नमान्ने भएकाले बाबुको पहिचान नहुनेलाई नागरिकता दिन नसकिएको नागरिकता फाँटका कर्मचारीहरूले बताए । २०७२ सालमा संविधान जारी भए पनि जिल्ला प्रशासन कार्यालयहरूले अन्तरिम संविधान २०६३ अघिकै आधारमा नागरिकता दिने गरेका छन् । गत वर्ष अध्यादेशमार्फत नागरिकता विधेयक ल्याए पनि खारेज भयो । गृह मन्त्रालयको नागरिकता प्रमाणपत्र वितरण कार्यविधि निर्देशिका २०६३ का आधारमा नागरिकता दिँदा बाबुको पत्तो नलागेका र बाबु वंशज नागरिक नभएका नागरिक नागरिकताविहीनको अवस्थामा छन् । यस्ता १ सय बढी निवेदन जिल्ला प्रशाशन कार्यालय रूपन्देहीमा दर्ता भएका छन् । सहायक प्रमुख जिल्ला अधिकारी विजयराज पौडेलले संविधान देखाएर मात्रै नागरिकता दिन नसकिएको बताए । ‘हामी त सबैले नागरिकता पाऊन् भन्ने पक्षमै हुन्छौं । तर, २०७२ सालमा संविधान आए पनि पुरानै कानुनमा काम गर्नुपर्छ । त्यसैले आमाको नामबाट नागरिकता दिन र बाबुविहीन व्यक्तिलाई नागरिकता दिन कर्मचारीलाई अप्ठ्यारो पर्छ ।’संविधानको धारा ११ को ३ मा २०७२ को संविधान बन्नुअघि जन्मका आधारमा नेपाली नागरिकता लिएका बाबुआमाका छोराछोरीले वंशजका आधारमा नागरिकता लिन सक्ने व्यवस्था गरेको छ । तर, नागरिकता ऐनमा जन्मसिद्ध अभिभावकका सन्तानका विषयमा कुनै व्यवस्था नहुँदा त्यस्ता सन्तानले नागरिकता नपाएका हुन् । अधिवक्ता हेमा न्यौपानेले संविधान अनुसार नागरिकता ऐन नबन्नु सबैभन्दा ठूलो समस्या रहेको बताइन् । नागरिकताका सवालमा महिलालाई प्राथमिकता नदिने, विपन्नलाई सुविधा नदिने र प्रमुख जिल्ला अधिकारीको इच्छाशक्तिले काम गर्ने प्रचलन रहेको उनले बताइन् । ‘अनागरिक हुनु भनेको राज्यविहीनताको अवस्था हो,’ अधिवक्ता न्यौपानेले भनिन्, ‘अदालतमा मुद्दा लड्न सक्नेले नागरिकता पाएका छन् । तर, गरिब र बोल्न नसक्ने एवं पहुँच नभएका व्यक्ति अनागरिक नै भएर बस्नु परेको छ ।’