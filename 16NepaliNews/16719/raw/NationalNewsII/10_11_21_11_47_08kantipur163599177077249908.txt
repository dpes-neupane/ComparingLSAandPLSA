पर्सा — वीरगन्ज–ठोरी हुलाकी सडक निर्माण भएलगत्तै जिल्लाको ग्रामीण भेगका जग्गाको मूल्य बढेको छ । सडक निर्माणसँगै खेतीयोग्य जग्गाको खरिद बिक्री र प्लटिङ सुरु भएको छ ।  सडकले छोएको वीरगन्ज महानगरपालिकादेखि सखुवा प्रसौनी, जिराभवानी र ठोरी गाउँपालिकासम्मै जग्गाको मूल्य वृद्धि र प्लटिङ बढेको छ । जीराभवानी गाउपालिका १ निवासी रामशरण खवास थारुले हाल सबै भन्दा बढी ठोरी गाउपालिका–५ बागमोर्चा/केराबारी क्षेत्रमा जग्गाको खरिद बिक्री भई रहेको बताए । ‘सबैभन्दा बढी बागमोर्चा/केराबारी क्षेत्रमा जग्गाको खरिद बिक्री भइरहेको छ, विगतमा प्रतिकठ्ठा ५ हजार रुपैयामा समेत बिक्री नहुने खेत/घडेरी अहिले प्रतिकठ्ठा ५ देखि ६ लाख रुपैया मूल्यमा हानाथाप भइरहेको छ,’ उनले भने, ‘यस भेगमा बसोबास देखि उद्योग स्थापना तथा पर्यटनको सम्भावना देखेर पनि जग्गाको माग अत्यधिक बढेको हो ।’३ बर्ष यता हुलाकी सडकले छोएको जग्गाको फाट्टफुट्ट खरिद बिक्री हुदै आएकोमा १ बर्ष यता भने खरिदबिक्री ह्वात्तै बढेको ठोरी– ४ विजयबस्तीका अजैवीनाथ गौरो बताउँछन् । ‘अहिले वीरगन्ज, सिमरा, चितवन र काठमाडौंका व्यापारी तथा उद्योगीहरू पनि ठूलो ठूलो जग्गाको प्लट खोज्न आइरहेका छन्,’ उनले भने, ‘हाउजिङ तथा प्लटिङ गर्ने व्यापारीहरू पनि एकमुष्ट रूपमा धेरै जग्गा खरिद गर्न खोजिरहेका छन् ।’ २०६२/०६३ साल तिर हुलाकी सडकको जग्गाको नापी मात्र हुदा त्यति बेला प्रतिकठ्ठा ५ हजार रुपैयाँमा पनि यस भेगमा जग्गा खरिद गर्ने कोही ग्राहक नपाउनेमा अहिले हानाथाप भइरहेको उनले बताए । ‘हुलाकी सडक निर्माण भएपछि सडकले छोएका जग्गा धनीहरूको कायापलटनै भएको छ,’ उनले भने, ‘धेरै जग्गा हुनेहरूले थोरै जग्गा बिक्री गरेर अन्यत्र ठूलो परिमाणमा खेती योग्य जग्गा खरिद गरेका छन्, धेरैले सदरमुकाम वीरगन्ज, सिमरा, हेटौंडादेखि काठमाडौंसम्म घर/घडेरी जोडीसकेका छन् ।’ गौरोले हुलाकी सडक निर्माण भएपछि जग्गाको मूल्य बढेको मात्र नभई यस भेगका बासिन्दालाई सदरमुकाम वीरगन्ज तथा सिमरा, काठमाडौं सम्म आवागमनमा सहज भएको बताए । त्यसका साथै यस भेगमा उत्पादन हुने कृषि उपजले बजारसमेत पाउन थालेको र किसानलाई थप आम्दानी भएको उनले बताए । ‘सडक निर्माण हुनु अघि हामी सदरमुकाम वीरगन्ज पुगेर घर फर्कन पूरै दिन खेर जान्थ्यो,’ उनले भने, ‘अहिले मुस्किलले आधा घण्टादेखि ४५ मिनेटमा वीरगन्ज पुगेर सहजै घर समेत फर्किन पाएका छौं, सडकले वास्तवमा यस भेगका बासिन्दाको समग्र जनजीवनमै ठूलो परिवर्तन ल्याइरहेको छ, विगतमा दुर्गमको रूपमा चिनिने यी भेग अहिले सुगम स्थानमा रूपान्तरित हुँदै छन् ।’ सडकसँगै यहाँको जीवनस्तरमा सुधार भएको उनले बताए ।