रामेछाप — नेपाली कांग्रेसको रामेछाप जिल्ला सभापतिमा पूर्णबहादुर तामाङ निर्वाचित भएका छन् । उनी पार्टी सभापति शेरबहादुर देउवा पक्षधर हुन् ।आइतबार भएको निर्वाचनमा प्रतिस्पर्धी तीन जनामध्ये तामाङले सबैभन्दा बढी मत प्राप्त गरेका थिए । कुल सदर मत १ हजार ३ सय ५२ मा तामाङले ६ सय ६८ मत पाएका थिए । उनका निकटतम प्रतिस्पर्धी जिल्ला सभापति लवश्री न्यौपानेले ३ सय ५६ र नेता कृष्णबहादुर महतले ३ सय २८ मत पाएका हुन् । न्यौपाने र महत दुवै जना पौडेल समूहका हुन् ।कांग्रेसको विधानबमोजिम जिल्ला सभापति निर्वाचित हुन सदर मतको ५० प्रतिशतभन्दा बढी प्राप्त गर्नुपर्ने भएकाले निर्वाचन समितिले आइतबारको निर्वाचनमा उच्चतम मत प्राप्त गर्ने तामाङ र न्यौपानेबीच सोमबार मतदान गराउने कार्यक्रम सार्वजनिक गरेको थियो । तर न्यौपानेलगायत नेताहरूले मतदानमा नगई ५० प्रतिशतको हाराहारीमा मत पाउने तामाङलाई जिल्ला सभापतिमा सर्वसम्मत बनाउने सहमति गरेका थिए ।उक्त सहमतिबमोजिम तामाङले मात्र दोस्रो चरणको निर्वाचनका लागि उम्मेदवारी दर्ता गरेकाले जिल्ला निर्वाचन समितिले उनलाई निर्विरोध निर्वाचित गरेको मतदान अधिकृत अर्जुनबहादुर श्रेष्ठले बताए ।