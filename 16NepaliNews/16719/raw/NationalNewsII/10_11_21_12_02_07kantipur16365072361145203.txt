चितवन — निजी हात्ती सरकारी निकायमा दर्ता गर्न सर्वोच्च अदालतले समेत ताकेता गरेपछि चितवन निकुञ्जको मध्यवर्ती क्षेत्रमा रहेका ६६ वटा निजी हात्ती दर्ता प्रक्रियामा सामेल भएका छन् ।कानुनले गरेको व्यवस्था बेवास्ता गरेर बसेका हात्ती धनीलाई सर्वोच्च अदालतले एक महिनाभित्र दर्ता गर्न निर्देशन दिएको थियो । हात्ती धनीहरूले सर्वोच्च अदालतको पत्र गएको असोज १४ मा बुझेर दर्ता प्रक्रिया सुरु गरेका थिए । ‘अदालतको निर्देशनअनुसारको जानकारी सबै हात्ती धनीहरूलाई दियौं । त्यहीअनुसार उहाँहरू दर्ता प्रक्रियामा आउनुभयो । ६६ वटा हात्ती दर्ता प्रक्रियामा सामेल भएका छन् । सबै विवरण हामीले मंगलबार नै राष्ट्रिय निकुञ्ज तथा वन्यजन्तु संरक्षण विभागमा पठाएका छौं,’ चितवन राष्ट्रिय निकुञ्जका सूचना अधिकारी गणेशप्रसाद तिवारीले भने । सबैभन्दा धेरै व्यक्तिका आठवटा र होटलका १२ वटासम्म निजी हात्ती छन् । चितवन निकुञ्जको मध्यवर्ती क्षेत्रभित्र रहेका सबै हात्तीको हात्ती धनी, उमेर, लिंगजस्ता विवरण खुलाएर दर्ताका लागि विभाग पठाएको तिवारीले बताए । चितवन निकुञ्जको मध्यवर्ती क्षेत्रमा चितवनसहित पर्सा, मकवानपुर र नवलपरासी जिल्ला छन् । यी ठाउँका निजी हात्तीको उमेर एक महिनादेखि ६५ वर्षसम्म रहेको सूचना अधिकारी तथा निकुञ्जका सहायक संरक्षण अधिकृत गणेशप्रसाद तिवारीले बताए । सबै हात्तीहरू पोथी हुन् । दर्ता नभएका निजी हात्ती कानुनअनुसार जफत हुनेछन् । राष्ट्रिय निकुञ्ज तथा वन्यजन्तु संरक्षण विभागका सूचना अधिकारी रहेका बेदकुमार ढकालले चितवनबाट विवरण आएको र अन्यत्रबाट आउने क्रम जारी रहेको बताए । ‘एक दुई दिनभित्रै सबै ठाउँबाट विवरण आउने छ । देशभरका निजी हात्तीहरूको एकमुष्ट विवरण तयार हुन्छ । हात्ती धनी को हो ? जिम्मेवार व्यक्ति को हो सबै खुल्छ,’ विभागका सूचना अधिकारी ढकालले भने । निजी हात्ती देशका तराईका जिल्लाहरूमा छन् । सफारीमा प्रयोग हुने भएका कारण चितवनमा अलि धेरै निजी हात्ती छन् । कोरोनाका कारण पर्यटक नआउँदा सफारीमा प्रयोग भएका निजी हात्तीहरू राष्ट्रिय अन्तर्राष्ट्रिय कानुनविपरीत भारतमा बिक्री हुन थालेका थिए । यस्तो बिक्री रोक्न दर्ता भएपछि मद्दत पुग्ने ढकालले बताए । हात्ती व्यवस्थापनको योजना बनाउन, उपचार सेवा दिन पनि सहयोग पुग्ने उनको भनाइ छ । जनहित संरक्षण मञ्चका तर्फबाट अधिवक्ता सञ्जय अधिकारीले प्रधानमन्त्री कार्यालय र मन्त्रिपरिषद्को कार्यालयलाई समेत विपक्षी बनाएर हात्ती बिक्री रोक्न अन्तरिम आदेश माग गर्दै सर्वोच्च अदालतमा रिट दायर गरेका थिए । सर्वोच्च अदालतले गएको भदौ ३० मा अन्तरिम आदेश दिँदै हात्तीको अन्तरदेशीय तस्करी, बिक्री, हस्तान्तरण तत्काल रोक्न भनेको थियो । दर्ता अभिलेखीकरण नभएका हात्ती आदेशको मितिले एक महिनाभित्र दर्ता गर्न र दर्ता नभए जफत गर्न सर्वोच्च अदालतले निर्देशन दियो ।त्यसपछि मात्रै दर्ता प्रक्रिया सुरु भएको हो । तर ऐन तथा नियमावलीको प्रावधानअनुसार निजी हात्तीहरू वर्ष दिन पहिल्यै दर्ता हुनुपर्थ्यो । वन्यजन्तु र वनस्पतिको अन्तर्राष्ट्रिय व्यपार नियन्त्रणसम्बन्धी अन्तर्राष्ट्रिय महासन्धि (साइटिस) को नेपाल पक्षराष्ट्र हो । साइटिसको मुख्य उद्देश्य दुर्लभ र संकटापन्न वन्यजन्तुको व्यापारलाई नियमन गर्नु हो । त्यस्ता वन्यजन्तु वनस्पतिको व्यापार फस्टाए अस्तित्वमाथि नै संकट पर्ने चितवन निकुञ्जका प्रमुख संरक्षण अधिकृत हरिभद्र आचार्य बताउँछन् । महासन्धिको पक्षराष्ट्र भएका कारण नेपालले २०७३ मा संकटापन्न वन्यजन्तु र वनस्पतिको अन्तर्राष्ट्रिय व्यापार नियन्त्रणसम्बन्धी ऐन जारी गरेको थियो । ऐन कार्यान्वयनका लागि ०७६ मा नियमावली पनि आइसकेको आचार्यले जानकारी दिए । हात्ती साइटिसको अनुसूची १ मा सूचीकृत भएको जनावर हो । ‘यदि यो ऐन, नियम आउनुभन्दा पहिल्यै परापूर्वकालदेखि त्यस्ता वन्यजन्तु कसैले पालन पोषण गरेको छ भने ती वन्यजन्तु र वनस्पति व्यवस्थापन निकायमा दर्ता हुनुपर्ने प्रावधान राखेर कानुन बनेको छ,’ आचार्यले भने । 