पाँचथर — पाँचथरमा बाढीपहिरोमा परी ज्यान गुमाएका २७ मध्ये २६ जनाको सनाखत भएको छ  । पहिरोका कारण सबैभन्दा धेरैको ज्यान गएको मिक्लाजुङ गाउँपालिकामा मात्रै १२ जनाको शव भेटिएको पाँचथर प्रहरीले जनाएको छ ।अहिलेसम्म शव पहिचान भएकाहरूमा मिक्लाजुङ–७ का मनमाया राई र वीरमान राई, मिक्लाजुङ–५ का ३६ वर्षीय विष्णुबहादुर लावती, ५५ वर्षीया भद्रमाया लावती, ३६ वर्षीय सन्दीप लावती, १७ वर्षीय अनिशा चोङवाङ, २८ वर्षीय प्रताप चोङवाङ, ६५ वर्षीय पदमसिंह चोङवाङ, ३१ वर्षीय सुरज चोङवाङ, ७६ वर्षीय नबहादुर लावती, ९ महिनाकी आकांक्षा लावती, मिक्लाजुङ ४ का २९ वर्षीय बबिन राई, ६० वर्षीय साहिला मगर, २७ वर्षीया दिवाना राई, मिक्लाजुङ–२ की ५१ वर्षीया मनमती शेर्मा छन् । यस्तै फाल्गुनन्द गाउँपालिका–४ की ३५ वर्षीया रामप्यारी चेम्जोङ, मिक्लाजुङ–५ की ३६ वर्षीया चन्द्रकला राई, मिक्लाजुङ–१ का ३५ वर्षीय सन्तोष नेपाली, मिक्लाजुङ–५ का ४७ वर्षीय मनबहादुर राई, मिक्लाजुङ–५ कै ३६ वर्षीया विमला श्रेष्ठ राईले ज्यान गुमाएका छन् ।हिजो नै पहिरोमा पुरिएका फिदिम–४ की २५ वर्षीया ममता मगर, ४ वर्षीय रोयल मगर, कुम्मायक–२ का ४० वर्षीय डम्बरकुमारी शेर्मा, मिक्लाजोङ–४ का ६५ वर्षीय धनबहादुर लावती र फाल्गुनन्द गाउँपालिकाका–३ का २८ वर्षीय फुर्बा तामाङ, फाल्गुनन्द–३ कै १० वर्षीय युगेश तामाङको शव भेटिएको प्रहरीले जनाएको छ । पहिरोमा परी ६ जना बेपत्ता भएका छन् । उनीहरूको खोजी जारी रहेको प्रहरीले जनाएको छ । यस्तै ८ जनालाई घाइते अवस्थामा उद्वार गरिएको छ ।पहिरोका कारण मेची राजमार्ग, कोसी करिडोर र मध्य पहाडी लोकमार्गसहितका सडक अवरुद्ध छन् । सडक नखुल्दा बेपत्ताको खोजी गर्न र पीडित परिवारलाई राहत पुर्‍याउन कठिनाइ रहेको प्रशासनले जनाएको छ । ठाउँठाउँमा पहिरो र ढिस्को खसेर अवरुद्ध सडक खुलाउन सबै क्षेत्रमा एक्स्काभेटर परिचालन गरिएको पाँचथरका प्रमुख जिल्ला अधिकारी पुण्यप्रसाद ढकालले जानकारी दिए ।