कास्की — कोरोना भाइरसको संक्रमण बढेसँगै बन्द रहेको तारा एयरको पोखरा–जोमसोम नियमित उडान असोज २३ देखि सञ्चालन हुने भएको छ । धार्मिक तीर्थस्थल मुक्तिनाथ मन्दिर बन्द गरेपछि उक्त हवाई मार्ग पनि बन्द गरिएको थियो ।यती एयरलाइन्सको भगिनी संस्था तारा एयरले मुक्तिनाथ मन्दिर खुला गरेसँगै आफ्नो उडान पुन: सञ्चालन गर्न लागेको यती एयरलाइन्सका प्रवक्ता एवं हवाई सुरक्षा प्रमुख सुदर्शन बर्तौलाले बताए । नजिकिँदो चाडपर्व र मुक्तिनाथ दर्शनका लागि जाने यात्रुलाई लक्षित गरेर पोखरा–जोमसोम उडान नियमित सञ्चालन गर्न लागिएको उनले बताए ।‘विगतका वर्षमा जस्तै पोखरा विमानस्थलमै जहाज राखेर तारा एयरको १९ सिटे विमानमार्फत् दैनिक उडान गर्न लागेका छौँ,’ प्रवक्ता बर्तौलाले भने, ‘कोरोना महामारीका कारण बन्द हुनुभन्दा पहिले ताराले पोखरा–जोमसोम यात्रुको चाप हेरेर दैनिक पाँच वटासम्म उडान भर्दैआएको थियो ।’ २०७६ चैत १० मा अन्तिम उडान गरेपछि चैत ११ देखि पहिलो चरणको लकडाउन सुरु भएसँगै उडान रोकिएको थियो । उनका अनुसार जोमसोममा दिउँसो अत्यधिक हावा चल्ने भएकाले जहाजले बिहान १२ बजेअघि नै उडान भर्नुपर्ने हुन्छ ।तारा एयरले पोखरादेखि माउन्टेन फ्लाइट पनि गर्ने गरेको उनले जानकारी दिए । तारा एयरको पोखरामा एउटा मात्र विमान छ । पोखरादेखि जोमसोम पुग्न २५ देखि ३० मिनेटको उडान समय लाग्छ । यात्रुको माग अनुसार दिनमा ४ पटकसम्म उडान गर्न सकिने बर्तौलाले जानकारी दिए ।तारा एयरसँग हाल दुर्गममा उडान गर्ने ४ वटा ट्विनअटर जहाज रहेको बर्तौलाले बताए । तारा एयरले लुक्ला, फाप्लु, सिमकोट, डोल्पा, मुगु, जुम्ला, बाजुरा लगायत दुर्गम जिल्लामा नियमित तथा चार्टर उडान भर्दैआएको छ ।