रुकुम पश्चिम — जिल्लाका स्थानीय तहले गत वर्ष १० करोड १३ लाख रुपैयाँ राजस्व संकलन गरेका छन् । स्थानीय तह गठनको ३ वर्षपछि जिल्लाका ६ स्थानीय तह लक्ष्यअनुसार राजस्व संकलन गर्न सफल भएका हुन् ।आठबीसकोट नरपालिका बाहेक अन्य स्थानीय तहले यसअघि लक्ष्यअनुसार राजस्व संकलन गर्न सकेका थिएनन् । १ करोड ५० लाख राजस्व संकलन गर्ने लक्ष्य लिएको मुसीकोट नगरपालिकाले १ करोड ७९ लाख संकलन गरेको छ । ३ करोड ५० लाखको लक्ष्य लिएको आठबीसकोटले ३ करोड ५६ लाख र ३ करोडको लक्ष्य लिएको चौरजहारी नगरपालिकाले ३ करोड २४ लाख रुपैयाँ राजस्व संकलन गरेको छ । त्यस्तै, ६० लाखको लक्ष्य लिएको त्रिवेणीले ७२ लाख ४० हजार, ४६ लाखको लक्ष्य लिएको सानीभेरीले ४७ लाख ८८ हजार र ३५ लाखको लक्ष्य लिएको बाँफिकोट गाउँपालिकाले ३५ लाख ७० हजार रुपैयाँ संकलन गरेको छ । अघिल्लो आर्थिक वर्षदेखि लक्ष्यभन्दा बढी राजस्व संकलन हुन थालेको बाँफिकोटका निमित्त प्रमुख प्रशासकीय अधिकृत ज्ञानबहादुर खड्काले बताए । ‘लक्ष्यअनुसार राजस्व संकलन गर्न सबैखाले संयन्त्र प्रयोग गरेका थियौं,’ उनले भने, ‘लक्ष्य हासिल भएपछि क्रमशः राजस्वको दायरा र सीमा बढाउने तयारी छ ।’करप्रति स्थानीयको सचेतना बढेपछि र कर छल्नेहरूलाई कारबाहीको दायरामा ल्याइएपछि लक्ष्य भेटाउन सफल भएको उनले बताए । स्थानीय स्रोत परिचालन र कर्मचारीको सक्रियता भएपछि राजस्व संकलनमा समस्या नहुने आठबीसकोट नगरप्रमुख गोर्खबहादुर केसीले बताए । ‘निश्चित मापदण्ड छन्, ती मापदण्ड पूरा गर्ने र प्रक्रियाअनुसार काम चलाउने हो भने तोकिएको लक्ष्य भेटाउन सकिन्छ,’ उनले भने, ‘हामीले त्यही अवधारणालाई सुरुदेखि नै अवलम्बन गरेका छौं, जसका कारण ३ वर्षदेखि लक्ष्य हासिल गर्न सकिएको छ ।’ लक्ष्यअनुसार कर संकलन गर्न स्थानीय सरकार, जनप्रतिनिधि, कर्मचारी र नागरिक सबैको दायित्व बराबर हुने उनको भनाइ छ ।