ओखलढुंगा — सिद्धिचरण नगरपालिका–७ धनेपुकी मिलाकी शेर्पाको घर २०७२ को भूकम्पले पूर्ण क्षतिमा गर्‍यो । अनुदान र ऋण गरेर दुई वर्षअघि उनले भूकम्प प्रतिरोधी घर बनाइन् । नयाँ बनेको घरमा भर्खरै मात्र मिलाकीको परिवार सरेको थियो । सरेको केही महिनामै घरको जग बग्न थाल्यो । घर ढल्ने अवस्थामा पुगेपछि उनीहरू फेरि पुरानै जीर्ण घरमा सरे ।‘घर बनाको दुई लाख ऋण अझै तिर्न सकेको छैनौं ।’ मिलाकीले भनिन्, ‘घरमा बस्नै नपाई जगसहित भत्किएर गयो । यो समस्या कसरी समाधान होला ? केही थाहा छैन ।’ उनीहरूको अन्त जग्गाजमिन छैन । बर्खाभरि मिलाकीको परिवार दिनरात रोए । केटाकेटी रातभरि डरले रोएर बसेको उनका छिमेकीहरूले बताए ।मिलाकीकै छिमेकी हुन गम्बु शेर्पा । उनले सरकारी अनुदान र ऋणपानसहित ७ लाख खर्च गरेर भूकम्प प्रतिरोधी घर बनाए । त्यसअघि उनको घर करिब ५ सय मिटर तल थियो । पोक्तिङ खोलाबाट आएको पहिरोको जोखिम बढ्दै गएपछि माथि डाँडामा नयाँ घर बनाएर गम्बुको परिवार सरेको हो । घर बनाएर सरेको केही महिनादेखि आँगनबाटै जमिन उँधो बग्न थालेको छ । एक वर्षमा दुई फिट गहिरो भएर आँगन बगिसकेको छ । ‘पानी पर्न थालेपछि रातभरि नि निद्रा लाग्दैन ।’ गम्बुले भने, ‘पहिरोबाट भागेर माथि सरेको । अहिले त माथि डाँडाबाटै गाउँ बग्न थाल्यो ।’ मिस्त्री काम गर्दै जीविका चलाएका गम्बुले घर बनाउँदा लागेको ऋण तिरिसकेका छैनन् । यो समस्या मिलाकी र गम्बुको मात्रै होइन । यो समस्या धनेपु र डाँडागाउँका करिब ७० घरधुरीले पुस्तौंदेखि भोग्दै आएको समस्या हो ।‘हाम्रो बुबाआमाको पुस्ता यही समस्या भोगेर कतिखेर अकालमा मरिएला भन्दाभन्दै बितिसक्नुभयो ।’ स्थानीय गम्बुले भने, ‘हाम्रो पुस्ताको जिन्दगी पनि यही समस्या भोगेरै जाला जस्तो भइसक्यो । हामीलाई सुख कहिल्यै नहुने रहेछ ।’ सिद्धिचरण नगरपालिकाको ११ नं. वडा र ७ नं. वडा गरी उत्तर, दक्षिण दुईतर्फ पहिरो छ । बीचमा रहेका यी दुई गाउँमा दुईवटा आधारभूत विद्यालय पनि छन् ।ओखलढुंगाको धनेप र डाँडागाउँ तान्न थालेको उत्तरतर्फको पोक्तिङखोला पहिरो । तस्बिर : कुम्भराज/कान्तिपुरसिनपा–७ का वडाध्यक्ष बमबहादुर राईका अनुसार यहाँका विस्थापित ५२ घरधुरीलाई २०५६ मा तत्कालीन जिल्ला विकास समितिको पहलमा करिब ९ किलोमिटर टाढा टोड्के भन्ने ठाउँमा स्थानान्तरण गरिएको थियो । त्यहाँ उनीहरूको जीविकाका लागि खेतीपाती गर्ने कुनै सुविधा नभएपछि एक वर्षपछि टोड्केको बस्ती छोडेर गाउँ फर्केका थिए ।उनीहरूको खेतीपाती, पशुपालन गर्ने सबै ठाउँ गाउँमै भएकाले उनीहरूलाई त्यहीअनुसारको ठाउँ खोजेर स्थानान्तरण गर्नुपर्ने आवश्यकता देखिएको वडाध्यक्ष राईले बताए । स्थलगत अवलोकनपछि सिद्धिचरण नगरपालिकाका मेयर मोहनकुमार श्रेष्ठले जोखिमका यी बस्तीलाई सुरक्षित स्थानमा स्थानान्तरण गर्ने वा हाल भइरहेकै स्थानलाई सुरक्षित बनाउन सकिएला भन्ने विषयमा अध्ययनका लागि पहल गर्ने बताए ।वडाध्यक्ष राईले सुरुमा भूगर्भविद्हरूलाई ल्याएर अध्ययन गराएर यदि पहिरो नियन्त्रण र जमिन बग्ने समस्या समाधान गर्न सकिने भए त्यहीअनुसार योजना बनाएर काम गर्ने बताए । यदि स्थानान्तरण गर्नुपर्ने भए उपयुक्त, सुरक्षित र नजिकको स्थान खोजेर स्थानान्तरणका लागि प्रक्रिया अघि बढाइने बताए ।हाल यस बस्तीका ११ घरचाहिँ विस्थापित भइसकेका छन् । उनीहरू आफ्नो घरमा बस्न सकेका छैनन् । उनीहरूलाई स्थानीय सरकारबाट राहत दिन पहल गरिने जनप्रतिनिधिको भनाइ छ । पुस्तौं पुस्तादेखि समस्या भोग्दै आएका धनेपु र डाँडागाउँवासी भने सरकारले सुरक्षित योजना नल्याउँदै मरिने हो कि भन्ने पीरमा छन् । 