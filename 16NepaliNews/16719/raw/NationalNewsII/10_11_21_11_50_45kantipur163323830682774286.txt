रौतहट — चन्द्रनिगाहपुर चोकमा शुक्रबार एक यात्रुवाहक बस रोक्न नपाउँदै बालकहरू तँछाडमछाड गर्दै त्यसतर्फ दौडिए । काठमाडौंबाट पूर्वतर्फ जाँदै गरेको उक्त बसमा सामान बेच्न उनीहरू दायाँबायाँ नहेरी दौडिएका थिए । त्यहीबेला विपरीत दिशाबाट आउँदै गरेको मालवाहक ट्रकले झन्डै उनीहरूलाई ठक्कर दिएन । बालकहरू जसोतसो बच्दै बसको झ्यालझ्यालमा पुगेर आफ्नो सामान यात्रुलाई देखाउने थाले । कसैले किने, कसैको सामान बिकेन । सामान बिकेका बालकहरू खुसी हुँदै फर्किए ।चन्द्रपुर–४ स्थित बजार क्षेत्रमा हरेक दिन देखिने दृश्य हो, यो । पूर्वपश्चिम राजमार्गको मुख्य जक्सन भएकाले यहाँ बसबसमा गएर सामान बेच्नेहरू हुन्छन् । तर, तिनीहरूमा धेरै बालकहरूको संख्या धेरै हुन्छ । भीडभाड हुने यो ठाउमा सवारीसाधन रोक्नासाथ हुलका हुल बालक पानी, बिस्कुट, चटपटे, गुलियो झिल्लीलगायत खानेकुरा बेच्न दौडिहाल्छन् । पसलबाट १२ रुपैयाँमा पानी किनेर यात्रुलाई २०/२५ रुपैयाँसम्ममा बिक्री गर्छन् । उनीहरू दिनभर व्यस्त सडकमै दौडेर बसका यात्रुसम्म पुग्छन् । उनीहरूमध्ये एक जना पनि विद्यालय जाँदैनन् । केहीले घरबाट भागेर आएको सुनाए । सडक वारपार गर्दा दुर्घटनाको जोखिम हुन्छ । गत वर्ष पैसा लिन दौडिँदा दुर्घटना परी चन्द्रनिगाहपुर चोकमा एक बालकको मृत्यु भएको थियो । सडकमा बालकले जोखिम मोलेर समान बेच्न थालेपछि सरोकारवालाले एक वर्षअघि नै नगरपालिकाको ध्यानाकर्षण गराएको थियो । अहिले पनि १० जनाभन्दा बढी बालक सडकमा दिनभर सामान बेच्छन् । गरिब भएर पैसा कमाउन पानी बेच्न थालेको चन्द्रपुर–५ का १३ वर्षीय सुरजकुमार साहले बताए । बुबाआमा के गर्छन् भन्ने उनले बताएनन् । अभिभावकको नाम पनि भन्न चाहेनन् । ‘हामी गरिब परिवारका हौं । बुबाले पानी बेच्न नजानु भन्नु भएको थियो,’ उनले भने, ‘पढाउन नसकेपछि सडकमै दिन बिताउन थालें । दिनभर दौडेरै ३ देखि ५ सयसम्म कमाउँछु ।’ सुरजका साथीहरूका अनुसार उनका बुबा दैनिक गाउँमै मजदुरी गर्छन् ।इलाका प्रहरी कार्यालयले सडकमा बालक दौडेको देखेपछि कैयौं पटक सम्झाउँदै आएको छ । उनीहरूका अभिभावकलाई बोलाएर आफ्ना सन्तानलाई सडकमा नपठाउन अनुरोधसमेत गरिसकेको छ । तर, पनि समस्या समाधान हुन सकेको छैन । चन्द्रपुरका प्रमुख रामचन्द्र चौधरीले चालु वर्षभित्र बालश्रम मुक्त र २०७९ भित्र बालमैत्री नगर घोषणा गर्ने योजनामा लागेको बताए । ‘राजमार्गमा सडक बालक जोखिम मोलेर पैसाका लागि दौडने गरेको हामीले देखेका छौं,’ उनले भने, ‘यसलाई कसरी न्यून गर्न सकिन्छ भन्ने छलफल चलाएका छौं । सडकमा बालबालिका श्रम गर्न हुँदैन भन्ने हाम्रो मान्यता हो ।’ नगरपालिकाले बालसंरक्षण नीति तर्जुमा, बालविवाह न्यूनीकरण तथा दाइजो प्रथा उन्मूलनसम्बन्धी नीति तर्जुमा, बालश्रम सर्वेक्षण विवरण संकलन, बालमैत्री स्थानीय शासनसम्बन्धी अभिमुखीकरण तालिम, बाल कलब, टोल विकास समिति, आमा समूह, स्वास्थ्य संस्थालाई प्राथमिकतामा राखेको नगरप्रमुख चौधरीको दाबी छ । रौतहटका इँटाभट्टा, होटल र मोटर ग्यारेजमा पनि बालबालिकालाई काममा लगाउने गरिएको छ ।