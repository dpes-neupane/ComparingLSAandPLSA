पोखरा — गण्डकी प्रदेश पहिलो साक्षर प्रदेश घोषणा हुने भएको छ । प्रदेश सरकारले आइतबार प्रधानमन्त्री शेरबहादुर देउवाको उपस्थितिमा साक्षर गण्डकी प्रदेश घोषणा गर्ने भएको हो । यसअघि पृथ्वीसुब्बा गुरुङ नेतृत्वको प्रदेश सरकारले आर्थिक वर्ष २०७७/७८ को नीति तथा कार्यक्रममा साक्षर गण्डकी प्रदेश घोषणा गर्ने उल्लेख थियो ।स्थानीय तह, निजी तथा सामुदायिक क्षेत्रसँगको समन्वयमा प्रविधिमैत्री साक्षरता तथा निरन्तर शिक्षा कार्यक्रम (साक्षर गण्डकी प्रदेश घोषणासमेत) सञ्चालन मापदण्ड २०७७ तयार थियो । उक्त मापदण्डअनुरूप हाल प्रदेश सरकारले साक्षर प्रदेश घोषणाको कार्यक्रम बनाएको हो । प्रदेशको शिक्षा, संस्कृति, विज्ञान प्रविधि तथा सामाजिक विकास मन्त्रालयको तथ्यांकअनुसार प्रदेशका ११ जिल्लामा १५ देखि ६० वर्ष उमेर समूहको जनसंख्यामध्ये ९५ प्रतिशतभन्दा बढी साक्षर छन् । ११ वटै जिल्ला साक्षर घोषणा भइसकेका छन् । प्रदेशको औसत साक्षरता ९६.५७ प्रतिशत छ । यही आधारमा प्रदेशको मन्त्रिपरिषद्ले साक्षर गण्डकी प्रदेश घोषणा गर्ने निर्णय गत भदौ ३० मा गरेको थियो । १५ वर्ष वा माथिका उमेर समूहका सबै नागरिकलाई न्यूनतम साक्षरताको अवसर प्रदान गरी साक्षर नेपाल घोषणा गर्ने संघ सरकारको नीति छ । उक्त नीतिअनुसार तत्कालीन शिक्षा मन्त्रालय, अनौपचारिक शिक्षा केन्द्रबाट २०६७ मा स्थलगत घरधुरी सर्वेक्षण गरी निरक्षरको विवरण संकलन गरिएको थियो । प्राप्त विवरणअनुसार प्रदेशमा १५ देखि ६० वर्ष उमेर समूहमा पुरुषमध्ये ८३ प्रतिशत र महिलामध्ये ६७ प्रतिशत मात्रै साक्षर थिए । उक्त विवरणकै आधारमा सरकारले साक्षर नेपाल अभियान (२०६९–०७२) सञ्चालन गरेको थियो । यसअघि राष्ट्रिय साक्षरता अभियान (२०६५–०७८) सञ्चालित थियो । सरकारले संयुक्त राष्ट्रसंघको विश्वव्यापी अभ्यासलाई समेत आधार मानेरर न्यूनतम १५ देखि ६० वर्ष उमेर समूहका ९५ प्रतिशत नागरिक साक्षर भएको क्षेत्र, जिल्ला वा राष्ट्रलाई साक्षर घोषणा गर्न सकिने नीति लिएको थियो । उक्त नीतिअनुरूप नै २०७१ असार ३१ मा मुस्ताङ, भदौ २३ मा स्याङ्जा, २०७२ असार २८ मा तनहुँ, असार ३० मा कास्की, असार ३१ मा पूर्वी नवलपुर र लमजुङ, २०७३ असार ३ मा बागलुङ, २०७४ असार २२ मा मनाङ, भदौ ९ मा गोरखा, माघ ८ मा म्याग्दी र माघ १८ मा पर्वत साक्षर जिल्ला घोषणा भइसकेका छन् । मुस्ताङमा ९६.३५, स्याङ्जामा ९६.१६, तनहुँमा ९६.४०, कास्कीमा ९६.००, नवलपुरमा ९८, लमजुङमा ९५.५, बागलुङमा ९६.९०, मनाङमा ९६.९०, गोरखामा ९७.२, म्याग्दीमा ९६.२७ र पर्वतमा ९६.९६ प्रतिशत साक्षरता छ । संघको शिक्षा तथा मानव स्रोत विकास केन्द्रले भदौ १८ मा प्रदेशलाई पत्र पठाएर ११ वटै जिल्लाको साक्षरता प्रतिशतबारे जानकारी गराएको थियो । शिक्षा, संस्कृति, विज्ञान प्रविधि तथा सामाजिक विकासमन्त्री मेखलाल श्रेष्ठले शुक्रबार पत्रकार सम्मेलन गर्दै प्रदेशमा हाल ५ वर्षभन्दा मुनिका बालबालिकाको भर्नादर ९८.५ प्रतिशत रहेको बताए । उनका अनुसार ५ वर्षबाट १५ वर्षसम्म पढाइ नछाड्ने विद्यार्थी ९७.६ प्रतिशत छन् । 