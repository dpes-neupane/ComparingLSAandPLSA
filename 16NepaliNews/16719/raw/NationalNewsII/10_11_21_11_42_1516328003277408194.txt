सुनसरी — धरानस्थित बीपी कोइराला स्वास्थ्य विज्ञान प्रतिष्ठानको मेडिसिन विभागलाई टुक्र्याएर बनाएका विभागमा पर्याप्त जनशक्ति नभएको र चिकित्सा शिक्षा आयोगको मापदण्ड पूरा नगरेको पाइएको छ ।सरकारले प्रतिष्ठानको शैक्षिक अवस्था र जनशक्ति अध्ययन गर्न पठाएको तीन सदस्यीय कार्यदलले तयार पारेर चिकित्सा शिक्षा आयोगमार्फत सरकारलाई बुझाएको प्रतिवेदनमा भनिएको छ, ‘तसर्थ मापदण्ड पूरा नहुन्जेल मेडिसिन विभागकै डिभिजन या युनिटको रूपमा पठनपाठन गर्न गराउन उचित देखिन्छ । मापदण्ड पूरा भएमा मात्र सुपर स्पेसियालिटी विषयमा भर्ना लिन उचित हुने ।’तत्कालीन उपकुलपति प्राडा राजकुमार रौनियार र अस्पताल निर्देशक प्राडा गौरीशंकर साहले मेडिसिन विभाग टुक्र्याएर सुपर स्पेसियालिटी सेवाका रूपमा पल्मोनोलोजी, कार्डियोलोजी, ग्यास्ट्रोइन्टेरोलोजी विभाग बनाएका थिए । प्रतिष्ठानको उन्नतीका लागि पदाधिकारीहरू पदीय जिम्मेवारीप्रति उदासीन देखिएको उल्लेख गर्दै प्रतिवेवदनमा शैक्षिक स्तरीयता वृद्धिमा पदाधिकारीहरूको अहम् भूमिका हुने भएकाले प्राज्ञिक पदाधिकारी नियुक्ति गर्दा राष्ट्रिय चिकित्सा शिक्षा ऐनको परिच्छेद ११ को दफा ३५ अनुसार व्यवस्था गर्नुपर्ने जरुरी देखिएको पनि किटान गरिएको छ ।  प्राडा जगदीशप्रसाद अग्रवालको संयोजकत्वमा प्राडा रमेश आचार्य र प्राध्यापक तक्मा केसीको टोलीले साउन २५ देखि भदौ १७ गतेसम्म प्रतिष्ठानको स्वास्थ्य शैक्षिक अवस्था र जनशक्तिसम्बन्धी अध्ययन गरी प्रतिवेदन तयार गरेका थिए । कार्यदलले स्थलगत अध्ययन गर्दा डेन्टल सर्जरीमा भएका डेन्टल चियर अधिकांशले काम नगर्ने तथा प्रयोगात्मक र सेवा प्रवाहका सामाग्री अभाव भएको औंल्याएका छन् । प्रतिवेदनअनुसार शिक्षण सिकाइ कार्यमा ढिलाइ हुने गरेको, उपचार र शिक्षणमा प्रयोगमा आउने एमआरआई मेसिन तीन वर्षदेखि नहुनु र संस्थानको सिटिस्क्यान मेसिन लामो समयदेखि बिग्रेर थन्किनुले अस्पतालको सेवा प्रवाह र शिक्षण सिकाइमा दीर्घकालीन असर पारेको छ ।एमबीबीएसको पठनपाठन हुने भवनमा चारवटा लेक्चरर थिएटर भए पनि पानी चुहिने गरेकाले त्यहाँ जडान गरिएका विद्युतीय मल्टिमिडिया, एयर कन्डिसन, साउन्डसिस्टम सञ्चालनमा समस्या बारम्बार उत्पन्न हुने भएकाले सिकाइ प्रक्रियमा अवरोध पुगेको प्रतिवेदनमा उल्लेख छ । प्रतिवेदनमा भनिएको छ, ‘कार्यदलले पूर्णरूपमा सञ्चालन नभएका डेन्टल चियर राखेर शिक्षण गर्न नसकिने जनाउ दिएको केही समयमा तीसवटा नयाँ चेयर जडान हुने सम्झौता भएको मौखिक जानकारी पदाधिकारी (उपकुलपति) ले टोलीलाई दिनु भनेको पदीय जिम्मेवारीप्रति उदासीनताको उदाहरणका रूपमा लिन सकिन्छ ।’प्रतिवेदनमा प्रतिष्ठानमा चिकित्साशास्त्र अध्ययन अध्यापनका लागि आवश्यक मेडिकल उपकरण पर्याप्त नभएको उल्लेख भए पनि शैक्षिक गुणस्तर भने सञ्चारमाध्यममा आएको जस्तो नखस्किएको दावी गरिएको छ । तर फेरि भनिएको छ, ‘केही डेन्टल चियर जडानको समयदेखि नै काम नगरेको र त्यस्ता चेयर वारेन्टी पिरियडपछि मात्र जडान भएकाले सप्लायर्सलाई मर्मत गराउन नसकिएको, खर्च लाग्ने सामान्य काम गर्नसमेत अधिकार नभएको र भवनको दुरवस्थाका कारण शैक्षिक गतिविधि र सेवा प्रवाहमा कठिनाइ भएको जानकारी प्राप्त भएको छ ।’ चिकित्सा शिक्षा आयोगको कार्यदलले पनि प्रतिष्ठानको समस्याको जड पदाधिकारी व्यवस्थापन पक्ष नै देखिएको जनाएको छ । प्रतिवेदनअनुसार मेडिसिन विभाग टुक्राएर अन्य विभाग थप हुदा सोही विभागमा समेत पोस्टिङमा समस्या देखिएको, रेडियोलोजीअन्तर्गत प्रतिष्ठानमा भएका सामाग्री बिग्रँदा र नयाँ खरिद वा मर्मत नहुँदा बाहिरको इमेज (सिटिस्क्यान, एमआरआई, एक्सरे र विभिन्न ल्याब रिपोर्ट) को आधारमा तीन बर्षदेखि शिक्षण सिकाइ गर्नु परेको समस्या प्रस्तुत भएका थिए ।’ कार्यदलले व्यवस्थापन पक्ष र पदाधिकारीमा उदासीनता र जिम्मेवारीबोधका कमीले सबै विभागमा पाठ्यक्रमले निर्धारण गरेको घण्टाका आधारमा विद्यार्थी पोस्टिङ गर्न नसकिएको जस्ता गम्भीर प्रकारका समस्याहरू पनि देखिएको जनाएको छ । प्रतिष्ठानको सर्जिकल विभाग पनि अछुतो नरहेको जनाउँदै प्रतिवेदनले प्रतिष्ठानमा भएका अप्रेसन थिएटरहरू स्थापनाकाल अस्पताल सञ्चालन समयकै संख्यामा भएकाले आलोपालो गरेर सेवा प्रदान गर्नुपर्ने, अप्रेशन टेवलदेखि चिकित्सक बस्ने कुर्सिसम्म अति जीर्ण हुँदा उपचारकै क्रममा दुर्घटना हुनसक्ने स्थिति देखिएको, अपरेसन थिएटरमा आवश्यक न्यूनतम औजार समेतको जोहो हुन नसक्नु विभागको प्रमुख समस्या भएको जानकारी प्राप्त भएको उल्लेख छ ।  प्रतिष्ठानसँग रहेको तिनै जीर्ण अप्रेसन थिएटरबाट दैनिक ७० देखि ८० वटा साना ठूला शल्यक्रिया गर्दै आएको छ । एक शल्यचिकित्सकले भने, ‘अपरेसन थिएटर पुरानो भएर के गर्ने, नयाँ खरिद गर्नु पर्छ भन्दा प्रक्रियामा छ भन्छन् । टेन्डर पनि गर्छन् तर अन्तिम समयमा रद्द गर्छन् । धन्न चिकित्सक पुराना र दक्ष भएको आधारमा शल्यक्रियाहरू सफल हुदै आएका छन् । पदाधिकारी र सिनेटलाई अप्रेसन थिएटरको हालत कस्तो छ र कसरी शल्यक्रिया गरिरहेका छन् भनेर बुझ्ने फुर्सद छैन । उनीहरूले फुर्सद त कताबाट बढी कमिसन आउँछ त्यता निकाल्छन् ।’