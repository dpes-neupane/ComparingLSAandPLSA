धनकुटा — धनकुटा नगरपालिकाका पूर्वमेयर वाङ्दी लामाको शुक्रबार निधन भएको छ । लामाको काठमाडौंको टिचिङ अस्पतालमा ६८ वर्षको उमेरमा बिहान निधन भएको पारिवारिक स्रोतले जनाएको छ ।लामाको कोरोना भाइरस संक्रमणका कारण निधन भएको उनकी छोरी लक्की (सोनाम)ले जानकारी दिइन् । केही समयअघि कोरोना भाइरस संक्रमणसँगै निमोनिया भएर अस्पताल भर्ना गरिएका लामाको उपचारका क्रममा निधन भएको हो ।२०५४ सालको स्थानीय निकायको निर्वाचनमा लामा धनकुटा नगरपालिकाको मेयर निर्वाचित भएका थिए । लामो समय वामपन्थी राजनीतिमा सक्रिय उनी पछिल्लो समय एकीकृत समाजवादी पार्टीका केन्द्रीय सल्लाहकार समिति सदस्यसमेत रहेको पार्टी स्रोतले जनाएको छ । स्व लामाका श्रीमती छुरेन लामासहित दुई छोरी र एक छोरा छन् । 