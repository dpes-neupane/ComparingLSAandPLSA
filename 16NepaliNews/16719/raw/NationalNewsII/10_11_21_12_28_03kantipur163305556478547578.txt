पाल्पा — तानसेन नगरपालिकाले सेतीपोखरी–बडहरबोट–गुफाचौरसम्मको सडक चौडा गर्न जनश्रमदानसहित १ करोड बढीको लगत इस्टिमेट गर्‍यो । १ करोडभन्दा बढीको भएपछि एकै आर्थिक वर्षमा तीनपटकसम्म त्यसको अलग–अलग इस्टिमेट तयार गरेको पाइएको छ ।महालेखा परीक्षकको कार्यालयले यस विषयलाई गलत भएको औंल्याएको छ । तानसेन नगरपालिकाले पुनः १ करोड बढीका योजनालाई टुक्र्याएर इस्टिमेट गर्ने र उपभोक्ता समिति खडा गरेर दिने काम रोकेको छैन । राजमार्गमा समेत डोजर, एक्स्काभेटर, हेभी इक्विपमेन्ट लगाएर सडक चौडा गर्न नाम मात्रका उपभोक्ता समिति खडा गरेर उसैको खातामा रकम जम्मा गर्ने काम भइरहेको छ ।तानसेनदेखि बर्तुङ हुँदै बाँसटारी जाने सिद्धार्थ राजमार्गमा समेत नाममात्रको उपभोक्ता समिति खडा गरेर काम गराइएको छ । सेतीपोखरी–बडहरबोट–गुफाचौरसम्मको सडकका विषयमा महालेखाले गलत भएको औंल्याए पनि यस्ता काम रोकिएको छैन । जनप्रतिनिधिको दबाबमा प्रमुख प्रशासकीय अधिकृतले गलत काम रोक्न सकेका छैनन् । ‘हामीले मात्र रोक्न खोजेर नहुने रहेछ,’ तानसेन नगरपालिकाका प्रमुख प्रशासकीय अधिकृत पीताम्बर पाण्डेयले भने, ‘नाम मात्रको उपभोक्ता समिति हुने र काम निर्माण व्यवसायीलाई गराउँदा राजस्व छलीदेखि लिएर सरकारलाई घाटा नै पर्छ ।’ प्रमुख प्रशासकीय अधिकृत पाण्डेयका अनुसार महालेखाले गलत औंल्याएपछि कार्यपालिका बैठकमा पनि जानकारी गराउने गरिएको छ । तर, जनप्रतिनिधि भने उपभोक्ता समितिप्रति नै आकर्षित हुन्छन् । महालेखाले पनि उपभोक्ता समितिसँग मूल्य अभिवृद्धि कर, ओभरहेड, कन्टिन्जेन्सीबाहेक ८३ लाख ३६ हजार रुपैयाँको निर्माण कार्य गर्न लागत अनुमान गरी सम्झौता गरेको पाइएको जनाएको छ ।सार्वजनिक खरिद नियमावली २०६४ को नियम ९७ मा मूल्य अभिवृद्धिकर, ओभरहेड कन्टिन्जेन्सी र जनसहभागिताको अंशसमेत गरी १ करोडसम्मको निर्माण कार्य उपभोक्ता समितिलाई दिन सकिने व्यवस्था रहेको प्रमुख प्रशासकीय अधिकृत पाण्डेयले बताए । तर तानसेन नगरपालिकाले सेतीपोखरी–बडहरबोट–गुफाचौर मोटरबाटो उपभोक्ता समितिसँग दुईपटक सीमाभन्दा बढी रकममा सम्झौता गरी निर्माण कार्य गराएको पाइएको छ । उपभोक्ता समितिले सम्पूर्ण काम डोजर, एक्स्काभेटर लगाएर गरेको हो । नगरपालिकाले उपभोक्ता समितिसँग पहिलो चरणमा ३५ लाख ७४ हजार लागत अनुमानमध्ये २८ लाख ५० हजार, पुनः ४७ लाख ६२ हजारमध्ये ३८ लाख र पुनः लागत अनुमान ३५ लाख ७४ हजार तयार गरी २८ लाख ५० हजार रुपैयाँ दिएको छ । महालेखाले प्रथम रनिङ बिलको प्राविधिक मूल्यांकन गरी भुक्तानी दिन बाँकीको कच्चाबारी बेगर भुक्तानी दिएकाले २२ लाख नियमित नदेखिएको देखाएको छ ।उपभोक्ता समितिले जनश्रमदानसहित उपभोक्ता समितिमार्फत निर्माण गर्ने भनेर जिम्मा लिने गर्छन् । तर उपभोक्ता समितिले सार्वजनिक खरिद नियमावलीविपरीत स्थानीय ठेकेदारमार्फत काम गराउने गर्छ । समितिले नियमविपरीत हेभी इक्विपमेन्टसमेत प्रयोग गर्ने गर्छन् । सार्वजनिक खरिद ऐन, २०६३ को दफा ८ (२) मा खरिद गर्दा प्रतिस्पर्धा सीमित हुने गरी टुक्रा–टुक्रा पारी खरिद गर्न नहुने व्यवस्था छ । सार्वजनिक खरिद नियमावली २०६४ को नियम ३१ मा २० लाख रुपैयाँभन्दा बढीका निर्माण कार्य बोलपत्रका माध्यमबाट गर्नुपर्ने व्यवस्था छ । तर तानसेन नगरपालिकाले बतासेडाँडा ढुंगाखानी हुँदै सामाकोट (तानसेन–रिडी सडक) बाटो निर्माण तथा स्तरोन्नतिका लागि १ करोड बजेट व्यवस्था गरेको थियो । उक्त सडकलाई तीन टुक्रा गरी मूल्य अभिवृद्धिकर, ओभरहेड र कन्टिन्जेन्सी समावेश नगरी ९५ लाख ९५ हजार लागत अनुमानमा प्राविधिक मूल्यांकन ७८ लाख ८५ हजार गरी ७० लाख खर्च भएको लेखेको छ । महालेखाले भने बजेट व्यवस्था भएअनुसार सार्वजनिक खरिद ऐन तथा नियमावली अनुसार प्रतिस्पर्धात्मक तरिकाले निर्माण गर्नुपर्नेमा टुक्रा पारेर उपभोक्ता समितिमार्फत निर्माण कार्य गराउनु नियमसंगत नभएको जनाएको छ ।‘रोजगार सिर्जना गर्ने काममात्र उपभोक्ताले लिनुपर्ने हो,’ तानसेन नगरपालिकाका इन्जिनियर रामप्रसाद श्रेष्ठले भने, ‘यहाँ सबै काम उपभोक्ता समितिलाई दिने प्रचलन बढेको छ । काम लिने र निर्माण व्यवसायीलाई दिने प्रचलन झन् बढेको छ ।’ तानसेनमा मात्र होइन, रामपुर नगरपालिका, निस्दी, पूर्वखोला, रम्भा, बगनासकाली, माथागढी गाउँपालिकाका अधिकांश योजना उपभोक्ता समितिमार्फत गराएको महालेखाले औंल्याएको छ । रैनादेवी छहरा, तिनाउ, रिब्दीकोटको प्रतिवेदनमा पनि तानसेन नगरपालिकाको जस्तै गरी गल्ती औंल्याएको छ । इन्जिनियर श्रेष्ठका अनुसार ९८ प्रतिशत काम उपभोक्ता समितिले डोजर, एक्स्काभेटर लगाएर गरेका छन् ।यसबाट राजस्वसमेत नोक्सानी परेको छ । सार्वजनिक खरिद ऐनको दफा ९७ को नियम ९ मा उपभोक्ता समिति वा लाभग्राही समुदायबाट सञ्चालन हुने निर्माण कार्यमा लोडर, एस्क्काभेटर, रोलर, डोजर, बिटुमिन डिस्ट्रिब्युटर, बिटुमिन ब्वाइलर, हेभी मेसिन प्रयोग गर्न नपाइने उल्लेख छ । तर स्थानीय तहमा उपभोक्ता समितिले ठेकेदारमार्फत भारी उपकरण प्रयोग गरेर सडक चौडा गर्ने प्रचलन ९० प्रतिशतले बढेको छ । सार्वजनिक खरिद नियमावलीमा उपभोक्ता समितिले कुनै पनि निर्माण व्यवसायी तथा सब–कन्ट्र्याक्टरमार्फत आफूसँग सम्झौता भएका योजना कार्यान्वयन गराउन नमिल्ने प्रावधान छ । यी दुवै प्रावधान लत्याएर उपभोक्ता समितिले मनोमानी ढंगले काम गरेको महालेखाको प्रतिवेदनमा औंल्याइएको छ ।उपभोक्ता समितिमार्फत निर्माण गर्ने कुनै पनि योजना ठेकेदारमार्फत गराउनु गैरकानुनी हुन्छ । तिनाउ गाउँपालिकाका प्रमुख प्रशासकीय अधिकृत सुन्दर श्रेष्ठले उपभोक्ता समितिमार्फत निर्माण गर्ने जिम्मेवारी लिएर ठेकेदार कम्पनीमार्फत निर्माण गर्ने विकृति बढे पनि रोक्न नसकिएको स्विकारे । उपभोक्ता समिति गठन गर्ने, काम लिने र निर्माण व्यवसायीसँग प्रतिशत लिएर समेत काम गराउने गरेको पाइएको उनले बताए । ‘उपभोक्ता समितिले कामदार पाउँदैनन्, काम गर्ने तौरतरिका जान्दैनन्,’ उनले भने, ‘त्यसपछि निर्माण व्यवसायीलाई काम दिएर बसेका हुन्छन् ।’महालेखा परीक्षकको कार्यालयको ५८ औं प्रतिवेदनले पनि आर्थिक वर्ष २०७६/७७ मा उपभोक्ता समितिको क्षमताभन्दा जटिल खालको आरसीसी, फ्रेम स्ट्रक्चरसहितको भवन, पुल, कल्भर्ट, ओभरहेड टंकीलगायत निर्माण कार्य समिति मातहत गराउने गरेका छन् । महालेखाले हरेक वर्ष यस्ता योजनालाई प्रतिस्पर्धाबाटै गराउन सुझाव दिने गरेको छ । स्थानीय तहले भने अटेरी गर्दै हरेक वर्ष उपभोक्ता समितिलाई १ करोडका मात्र होइन, त्यसभन्दा माथिकालाई पनि टुक्रा पारेर दिने गरेको छ ।महालेखाले धेरै वडामा काम गर्दा एउटै उपभोक्ता समितिले काम गर्नु पनि गलत औंल्याएको छ । माथागढी गाउँपालिका अध्यक्ष सन्तोषकुमार थापाले उपभोक्ता समितिमार्फत गराउन नहुने भन्ने थाहा भए पनि काम लगाइएको बताए । ‘उपभोक्ता समितिमार्फत सकेसम्म डोजर, एक्स्काभेटर नलगाउने भनेको छ,’ उनले भने, ‘कामदारको अभावमा बाध्यताले गर्दा लगाउनु परेको छ ।’