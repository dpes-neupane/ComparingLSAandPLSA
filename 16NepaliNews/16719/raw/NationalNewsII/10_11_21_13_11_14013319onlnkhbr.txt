
२९ भदौ, काठमाडौं । प्रगतिशील रुपान्तरण आन्दोलन, नेपालले अमेरिकी सहयोग परियोजना एमसीसी सम्झौता अनुमोदन नगर्न सांसदहरुको ध्यानाकर्षण गराएको छ ।
एमसीसी सम्झौतामा नेपालको सार्वभौमिकता, राष्ट्रिय सुरक्षा र समान राष्ट्रिय हैसियतमा हानी पुर्‍याउने खालका शर्तहरुका कारण नै यसको तीव्र विरोध भइरहेको प्रगतिशील रुपान्तरण आन्दोलनको ठहर छ । रुपान्तरण आन्दोलनका संयोजक श्याम श्रेष्ठले मंगलबार जारी गर्दै हालै एमसीसीका उपाध्यक्ष फातिमा सुमार लगायतका उच्च पदाधिकारीहरू नेपाल आएर राजनीतिक दलका नेताहरुको घरघर धाउनु अनौठो परिदृश्य भएको बताएका छन् ।
‘….राजनीतिक नेतृत्वको घरघर धाउने र यथाशीघ्र एमसीसी संसदबाट पास गरेर अमेरिकी अनुदान स्वीकार गरिदिन अनुनय विनय गर्ने जुन परिदृश्य देखिएको छ, त्यो नेपालको वैदेशिक सहायताको इतिहासमा नितान्त अनौठो घटना हो । यदि एमसीसीका पछाडि दाता मुलुकको निकै महत्वपूर्ण रणनीतिक स्वार्थ हुँदैनथ्यो भने तिर्खाको सट्टामा खोला नै तिर्खातिर धाउने यस्तो परिघटना हुन सम्भव नै थिएन भन्ने घाम जत्तिकै छर्लङ्ग छ,’ विज्ञप्तिमा भनिएको छ ।
पञ्चशील र असंलग्न परराष्ट्र नीति अवलम्बन गर्दै स्वतन्त्र र सार्वभौम रहेको नेपाललाई कुनै महाशक्ति राष्ट्र तथा उसको हिन्द–प्रशान्त रणनीतिको पक्षधर नबनाउन तथा छिमेकी मित्रराष्ट्रविरुद्ध द्वन्द्व-मैदान बनाउने दिशामा अग्रसर नहुन भन्दै रुपान्तरण आन्दोलनले सरकारको ध्यानाकर्षण गराएको छ ।
