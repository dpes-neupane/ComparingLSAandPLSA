नेपालगन्ज — राप्ती नदीको बाढीमा फसेका चार जनाको  उद्धार गरिएको छ । नेपाल प्रहरी र सशस्त्र प्रहरीको टोलीले मंगलबार बिहान ८ बजेर ४० मिनेटमा बाढीमा फसेका ४ जनाको सकुशल उद्धार गरेको इलाका प्रहरी कार्यालय बनकट्टी कम्दीका प्रहरी नायब निरीक्षक गोपाल शर्माले बताए   ।राप्ती नदीमा फसेका डुडुवा गाउापालिका वडा नम्बर ४ निवासी ५५ वर्षका सोखत नाउ, ४५ वर्षीय सब्बिर खाँ, ३० वर्षका प्रमोद लोनिया र ६० वर्षीय नाजिर खाँको उद्धार गरिएको उनले बताए । राप्तीको बाढीमा फसेका अन्य तीन जना भने सोमबार राति नै पौडी खेलेर नदी तर्न सफल भएका थिए । जिल्लाको डुडुवा गाउँपालिका वडा नम्बर ५ का चार जना स्थानीय सोमबार बेलुका राप्ती नदीको बीच भागमा वनकरेली टिप्न गएका बेला फसेका थिए ।जिल्ला आपत्कालीन कार्यसञ्चालन केन्द्र बाँकेका सूचना व्यवस्थापन अधिकृत रुपन ज्ञवालीका अनुसार अविरल वर्षाका कारण राप्ती नदीमा पानीको सतह बढ्दै गएको छ । कुसुमस्थित बाढी मापन केन्द्रमा मंगलबार बिहान गरिएको मापनअनुसार राप्ती नदीको सतह ३ मिटर ४० सेन्टिमिटर पुगेको छ ।