बुटवल — एमालेको विधान महाधिवेशनका कारण लुम्बिनी प्रदेश सभाको बुधबारका लागि बोलाइएको बैठक स्थगित भएको छ । प्रदेशको प्रमुख प्रतिपक्ष दल एमाले संसदीय दलले विधान महाधिवेशनमा सहभागी हुनुपर्ने बताउँदै बैठक रोक्न माग गरेको थियो ।त्यसका आधारमा बुधबारका लागि बोलाइएको बैठक स्थगित गरिएको प्रदेशसभा सचिवालयका प्रवक्ता रमेश गौतमले बताए । अबको बैठक असोज २० गते बुधबार बस्ने सचिवालयले जनाएको छ ।यसअघि सूर्य चिन्हबाट चुनाव लडेका र कारबाहीमा परेका २ सांसदलाई पद मुक्त भएको सूचना प्रकाशित नगरेको भन्दै एमालेले निरन्तर संसद् बैठक अवरोध गरिरहेको थियो । यही कारण यसअघि ३ पटक बोलाइएको बैठक स्थगित भएको थियो । एमालेले आफ्नो दाबी गरेर कारबाही गरेका नवलपरासीका सांसद अजय शाही र दाङकी विमला कुमारी खत्री वलीको मुद्दा सर्वोच्च अदालतमा विचाराधीन छ । 