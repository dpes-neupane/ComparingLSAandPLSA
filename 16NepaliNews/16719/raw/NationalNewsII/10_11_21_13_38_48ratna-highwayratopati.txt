सडक डिभिजन कार्यालय सुर्खेतले रत्न राजमार्गको वीरेन्द्रनगर खण्डमा खाल्टाखुल्टी टाल्न थालेको छ । केही अघि माटो ल्याएर खाल्टा भर्ने काम गरेपछि सर्वत्र आलोचना भएको थियो । अहिले भने खाल्टामा पिच गरेरै सडक मर्मतको काम थालिएको हो ।खाल्टाखुल्टी पुर्ने नाममा लाखौँ रकम खर्च गर्ने तर, माटोले पुर्दा वर्षामा माटो बगेर जस्ताको तस्तै हुने अनि हिउँदमा धुलो उड्ने भन्दै यातायात व्यवसायीले आलोचना गरेका थिए । यसबारे रातोपाटीले पनि समाचार प्रकाशित गरेको थियो ।कर्णाली प्रदेशका लागि ‘लाइफलाइन’का रुपमा रहेको रत्न राजमार्गमा सडक डिभिजनले खाल्टाखुल्टीमा धमाधम कालोपत्रे भर्न थालेको छ । बुलबुले–सुब्बाकुना क्षेत्रको बीचमा पर्ने (फोरलेन) सडक खण्डका खाल्टाखुल्टीमा कालोपत्रे भइरहेको डिभिजन कार्यालयले जनाएको छ ।सडक डिभिजन कार्यालयका सूचना अधिकारी सजन पोखरेलले गत आर्थिक वर्षकै ठेक्काको बजेटबाट खाल्टाखुल्टी पिच गर्न लागिएको जानकारी दिइन् । उनले रातोपाटीसँग भनिन्, ‘नयाँ ठेक्का बुलबुले–बाङ्गेसिमलका लागि हुन्छ । बाँकी हर्रे–सुब्बाकुना खण्डमा नाली लगायतका काम गरिने छ ।’पोखरेलका अनुसार हर्रे–बाङ्गेसिमलसम्म खाल्टाखुल्टी पुर्न र नाली बनाउन ४४ लाख बजेट छुट्याइएको छ । सो कामको जिम्मा प्रवीण निर्माण सेवा कम्पनीले लिएको छ ।यो पनि...जीर्ण बन्दै रत्न राजमार्ग   