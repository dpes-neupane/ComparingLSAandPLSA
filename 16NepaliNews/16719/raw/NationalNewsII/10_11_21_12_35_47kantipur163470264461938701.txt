हुम्ला — वर्षासँगै आएको पहिरोले घर पुरिँदा खार्पुनाथ–५ खर्पेलगाउँमा ४ जनाको ज्यान गएको छ भने २ जना बेपत्ता भएका छन् । खर्पेलगाउँस्थित बिचदउडामा मंगलबार राति माथिबाट खसेको पहिरोले घर पुरिँदा धनबिरे शाही, कलबहादुर शाही, आशा शाही र उनका ११ , ५ र ३ वर्षीय छोरा पुरिएका थिए ।घरपछाडिबाट आएको पहिरोले पुरिएर बेपत्ता भएकामध्ये कलबहादुर, उनकी श्रीमती आशा, ५ र ३ वर्षीय छोरासहित ४ जनाको ज्यान गएको हुम्लाका प्रहरी प्रमुख डीएसपी हेरम्ब शर्माले जानकारी दिएका छन् । घरधनी धनबिरे र ११ वर्षका छोराको भने खोजी भइरहेको उनले बताए । वर्षाका कारण सदरमुकाम सिमकोटबाट राति सुरक्षाकर्मी घटनास्थल पुग्न सक्ने अवस्था नरहेको र घटनास्थलनजिकैको याङ्चु प्रहरी चौकीसँग वर्षाकै कारण सम्पर्क हुन नसकेकाले बिहान मात्र संयुक्त सुरक्षा टोली पठाइएको डीएसपी हेरम्भ शर्माले बताए ।