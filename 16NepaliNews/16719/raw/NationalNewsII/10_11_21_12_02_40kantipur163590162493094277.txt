चितवन — ट्रान्सफर जलेपछि चितवन सदरमुकाम भरतपुर र जिल्लाकाे मुख्य व्यावसायिक बजार क्षेत्र नारायणगढमा मंगलबार दिउँसाेदेखि नै बिजुली छैन । आज (बुधबार) साँझसम्म बत्ती आउन सक्ने सम्भावना रहेकाे नेपाल विद्युत् प्राधिकरण भरतपुर शाखाले जानकारी दिएकाे छ ।प्राधिकरणका इन्जिनियर राजेन्द्र पाैडेलका अनुसार भरतपुरका सब स्टेशनका दुई ट्रान्सफर्मरमध्ये अघिल्लाे हप्ता एउटा जलेकाे थियाे । मंगलबार अर्काे पनि जलेर बिग्रेकाे र काम नलाग्ने भएकाे इन्जिनियर पाैडेले बताए । जसले गर्दा भरतपुर महानगरपालिका वडा नम्बर१, २, ३, ४, ५, ७ , ८, ९, १०, ११ र १२ मा बिजुली छैन ।यी क्षेत्र चितवनकाे मुख्य बजार क्षेत्र हुन् । तिहारमा दिपावली गर्नुपर्ने बेलामा बिजुली नहुँदा परेकाे असुविधाप्रति प्राधिकरण भरतपुर शाखा क्षमाप्रार्थी रहेकाे पाैडेलले बताए । 'हामी प्रयासरत छौं । आज बेलुका भरतपुर सबस्टेसनमा रहेको २२ एमभीए ट्रान्सफर्मर जडान गरी सप्लाई दिने छौं,' पाैडेलले भने ।नजिक रहेका चनौली, पर्सा र नवलपरासी सबस्टेशनबाट सप्लाई लिई संवेदनशील क्षेत्रजस्तै अस्पताल, फिडर आदिमा सप्लाई दिने प्रयासमा रहेकाे इन्जिनियर पाैडेले बताए ।