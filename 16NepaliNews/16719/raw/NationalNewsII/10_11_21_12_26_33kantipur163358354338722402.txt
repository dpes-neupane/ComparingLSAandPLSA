रूपन्देही — लुम्बिनी प्रदेशभित्रका झन्डै एक दर्जन सडक जीर्ण बनेका छन् । समयमै मर्मत अभावमा चाडपर्वका बेला सर्वसाधारणले कष्टपूर्ण यात्रा गर्नुपर्ने भएको छ ।  लुम्बिनी प्रदेशमा पर्ने पूर्व–पश्चिम राजमार्गको दाउन्नेदेखि बुटवलसम्मको झन्डै ४५ किलोमिटर सडक खाल्डाखुल्डीले बेहाल छ । यो सडक ६ लेनमा विस्तार गर्ने गरी चिनियाँ कम्पनीले काम गरिरहेको हो । काम भइरहेको भन्दै कालोपत्र गरिएको भनिएको सडकमा डेढ वर्षदेखि मर्मत भएको छैन । त्यसले सडकमा ठूल्ठूला खाल्डा बनेका छन् । २ घण्टामा सजिलै पार हुने ४५ किलोमिटर सडकमा अहिले साढे तीन घण्टाभन्दा बढी समय लाग्ने गरेको छ । त्यस्तै सिद्धार्थ राजमार्गमा पर्ने बुटवलको चौराहादेखि चिडियाखोलासम्मको सडक पनि खाल्डाखुल्डीले अस्तव्यस्त छ । यो झण्डै ५ किलोमिटर सडक पनि ६ लेनमा विस्तार गर्ने गरी काम सुरु भएको हो । सडक किनारमा अतिक्रमण गरेर बनाइएका घर भत्काउन नसक्दा यो सडक तीन वर्षदेखि नै मर्मत हुन सकेको छैन । लुम्बिनी प्रदेशकै व्यस्त सडकको यो खण्डमा खाल्डाखुल्डीकै कारण सडकमा जतिबेला पनि जाम हुने गरेको छ । व्यापारिक मार्ग विस्तार आयोजना बुटवल बेलहियाले हेर्दै आएको यो सडक १० वर्षदेखि जीर्ण र अव्यवस्थित छ ।सिद्धार्थ राजमार्गकै चिडियाखोलादेखि पाल्पाको तानसेनसम्मको सडक पनि मर्मत अभावमा जीर्ण बनेको छ । ३९ किलोमिटर लम्बाइको यो सडकमा पनि झण्डै ७५ प्रतिशत ठाउँ पहिरोले भत्किएको छ । धेरै स्थानमा माथिबाट आएको पहिरोले सडक समस्याग्रस्त बनाएको छ । सडकमा नाली नहुँदा परेका ठूला खाल्डाले दुर्घटनाको जोखिम बढाएको छ । सिद्धबाबादेखि डुम्रेसम्म सडक दर्जनौं स्थानमा बिग्रेको छ । दुई घण्टामा पार हुने यो सडकमा अहिले लोड सवारीसाधनलाई चार घण्टाभन्दा बढी लाग्ने गरेको लु१क ४०५२ नम्बरका ट्रक चालक केशव मगरले बताए । त्यस्तै तानसेनदेखि रिडी हुँदै गुल्मीको सदरमुकाम पुग्ने ७५ किलोमिटर लामो सडक पनि पहिरो खसिरहने र नाली नहुँदा दुर्घटनाग्रस्त बनेको छ ।सडक डिभिजन कार्यालय शिवपुर कपिलवस्तुका अनुसार पूर्व–पश्चिम राजमार्गको कपिलवस्तु र दाङको सीमा क्षेत्रमा पनि सडक बिग्रिएको छ । त्यस क्षेत्रमा पहाडबाट खस्ने ढुंगाले सडक बिगारेको हो । कपिलवस्तुबाट पहाडी जिल्ला अर्घाखाँची जाने सडक पनि खाल्डैखाल्डा बनेको छ । दाङको भालुबाङदेखि प्यूठान र रोल्पा जाने सडक पनि जीर्ण बनेको छ । लामो समयदेखि नाली मर्मत नभएको र खाल्डा परेको स्थानमा तत्काल मर्मत नहुँदा कालोपत्र सडक कच्चीजस्तै बनेको लु२ख ३१८३ नम्बरका ट्रक चालक रोशन अधिकारीले बताए । ‘दुई वर्षअघिसम्म सडक कालोपत्र थियो,’ उनले भने, ‘अहिले कच्चीजस्तो भएको छ । साढे २ घण्टाको सडक अहिले चार घण्टामा पनि पार गर्न सकिंदैन ।’ वर्षा र पहिरोले बिग्रिएका अधिकांश सडक लुम्बिनी प्रदेश सरकारअन्तर्गतकै हुन् । बुटवलबाट पहाडी जिल्ला जोड्ने धेरै सडक मर्मत अभावमा जीर्ण भएका छन् । भौतिक पूर्वाधार विकास मन्त्रालयले यी सडकको मर्मत, स्तरोन्नति र कालोपत्रका लागि बर्सेनि करोडौं बजेट खर्च गर्दै आएको छ । यस वर्षको वर्षाले धेरै पहिरो गएकाले सडक बिग्रिएको भौतिक पूर्वाधार विकास मन्त्रालयका प्रवक्ता भीमार्जुन पाण्डेले बताए । ‘सम्बन्धित जिल्लाका पूर्वाधार विकास कार्यालयमार्फत मर्मतको काम पनि भइरहेको छ,’ उनले भने, ‘बिग्रिएका र जीर्ण बनेका धेरै सडक दसैंअघि नै मर्मत गर्न, ठेक्काअन्तर्गतका सडक भए म्याद थप गरी काम गराउन परिपत्र भइसकेको छ ।’ कोभिड महामारीका कारण समयमै काम हुन नसकेका सडकहरूको म्याद थप, सम्झौता प्रक्रिया पूरा गरेर पुनः काम अघि बढाउन पनि मन्त्रालयले सबै डिभिजन कार्यालहरूलाई परिपत्र गरिसकेको उनले बताए ।