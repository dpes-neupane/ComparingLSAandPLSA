सल्यान — शारदा नगरपालिका–२ डाँडागाउँस्थित बालमन्दिर लामो समयदेखि बेवारिसे बनेको छ । नेपाल बाल संगठन निष्क्रिय बनेपछि बालमन्दिर बेवारिसे बन्दै गएको हो । बालमन्दिर भवनमा हलसहित भवनमा ७ वटा कोठा छन् । हलमा कहिलेकाहीँ सरकारी तथा गैरसरकारी संघसंस्थाले कार्यक्रम गर्छन् । ५ वटा कोठा प्रयोगविहीन छन् । २ कोठामा डाँडागाउँ प्रहरी चौकीका प्रहरीहरू बस्दै आएका छन् । केही कोठा भाँचिएर फालेका पुराना फर्निचरले भरिएका छन् । तीन वर्षअघिसम्म बालमन्दिर भवनमा खेलकुद विकास समिति, निर्माण व्यवसायी संघलगायत संघसंस्थाले कार्यालय राखेका थिए । बालमन्दिर वरिपरिको क्षेत्र भने स्थानीयले तरकारी लगाउने र मोटरसाइकल पार्किङ गर्ने क्षेत्रमा परिणत भएको छ । सरकारको लापरबाहीले बालमन्दिर बेवारिसे बनेको स्थानीय कृष्णराज उपाध्यायले बताए । ‘विगतमा बालबालिका पढ्ने, खेल्ने र हेरविचार गर्ने सबैभन्दा राम्रो ठाउँ नै बालमन्दिर थियो,’ उनले भने, ‘अझै पनि संरक्षण गर्न सके अझै बालमन्दिरलाई राम्रो सामुदायिक विद्यालय बनाउन सकिन्छ ।’ उनले पछिल्लो समय संगठनका पदाधिकारी को छन् भन्ने पनि कसैलाई जानकारी नभएको बताए । उनका अनुसार पञ्चायतकालसम्म बालमन्दिर जिल्लाको उत्कृष्ट विद्यालयका रूपमा चिनिन्थ्यो । संरक्षणप्रति कसैले चासो नदिँदा बालमन्दिर छाडा पशुचौपाया बस्ने र पार्किङ गर्ने ठाउँको रूपमा परिणत हुन थालेको स्थानीय राजेश शर्माले बताए । ‘सबैले प्रयोग गर्ने तर कसैले संरक्षण नगर्ने थलो बन्यो बालमन्दिर,’ उनले भने, ‘यो सबैको साझा सम्पत्ति हो भन्नेबारे कसैले बुझेनन् ।’ उनका अनुसार भवन बेवारिसे बनेपछि दिनदिनै जीर्ण बन्दै गएको छ । सशस्त्र द्वन्द्वको समयमा २०५८ सालदेखि २ वर्षसम्म बारमन्दिरमा नेपाली सेना बसेको थियो । बालमन्दिरमा कार्यरत शिक्षकहरूले केही समययता तलबसमेत पाएका छैनन् । बालमन्दिरमा झन्डै २४ वर्ष पढाएकी शिक्षिका यमुना शाक्यले झन्डै ३ लाख रुपैयाँ तलब नपाएको बताइन् । उनका अनुसार बारमन्दिरका नाममा खलंगामा ११ रोपनी सिम खेत छ । बालमन्दिरका नाममा भएको अक्षयकोषको रकमसमेत हिनामिना भएको आरोप छ । उनका अनुसार बालमन्दिर भवन २०३४ मा बनेको हो । बाल संगठनको लापरबाहीले बालमन्दिर अलपत्र परेको शारदा नगरपालिका प्रमुख सुरेश अधिकारीले बताए । उनका अनुसार नगरपालिकाले अहिले बालमन्दिरमा सरसफाइको व्यवस्था मिलाएको र बत्ती तथा पानीको शुल्क तिरिरहेको छ । उनले बालमन्दिरको संरक्षणका लागि गुरुयोजना बनाउन लागिएको र छिट्टै कार्यान्वयनमा लगिने जानकारी दिए ।