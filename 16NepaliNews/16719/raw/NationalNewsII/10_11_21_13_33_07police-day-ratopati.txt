गण्डकी प्रदेशको राजधानी पोखरामा पनि प्रहरी दिवस मनाइएको छ । गण्डकी प्रदेश प्रहरी कार्यालय पोखराले देश र जनताको सेवामा समर्पित रहँदाको अवस्थामा प्राण उत्सर्ग गर्ने अमर प्रहरीको उच्च कदर गदै प्रहरी दिवस मनाएको हो । गण्डकी प्रदेशका मुख्यमन्त्री कृष्णचन्द्र नेपाली पोखरेलको प्रमुख आतिथ्यतामा अमर प्रहरी प्रति श्रद्धाञ्जली तथा सम्मान कार्यक्रम सम्पन्न भएको हो । कार्यक्रमलाई सम्बोधन गर्दै मुख्यमन्त्री पोखरेलले नेपाल प्रहरी भौतिक स्रोत साधन तथा जनशक्तिको अभावका बाबजुत पनि देश र जनताको सेवामा भएकोमा उच्च प्रशंसा गरे । उनले स्रोत साधनको अभावमा नेपाल प्रहरीले उल्लेख्य कार्य गरेको बताउदै आगामी दिनमा समेत जनतालाई नै केन्द्रविन्दुमा राखेर उच्च मनोवलका साथ कार्यसम्पादन गर्न आग्रह गरे । मुख्यमन्त्री पोखरेलले सरकारले प्रदेश प्रहरीको समुन्नत विकासका लागि आवस्यक सहयोग गर्ने प्रतिबद्धता समेत ब्यक्त गरे ।गण्डकी प्रदेश प्रहरी प्रमुख प्रहरी नायव महानिरीक्षक दिवेश लोहनीले विभिन्न समस्याका बावजुद नेपाल प्रहरीको सिर उच्च राख्दै देश र जनताको पक्षमा जीवन उत्सर्ग गर्ने प्रहरी प्रति सम्मान ब्यक्त गरे । कार्यक्रमका अमर प्रहरीका आश्रित परिवारलाई कदरपत्र र नगद रकम सहित सहयोग पु¥याउने विभिन्न संघ संस्था, उत्कृष्ट प्रहरी कार्यालयसहित उत्कृष्ट कार्य गर्ने प्रहरी कर्मचारीलाई समेत नगद पुरस्कार तथा कदर पत्र प्रदान गरिएको थियो । कार्यक्रममा प्रदेश सरकारका प्रमुख सचिव डा.दामोदर रेग्मी, पोखरा स्वास्थ्य विज्ञान प्रतिष्ठानका उप–कुलपति डा.डुक बहादुर क्षेत्री, प्रदेशका मुख्य न्यायाधिवक्ता प्रदेश स्तरिय सुरक्षा निकायका प्रमुखहरु लगायतको सहभागिता रहेको थियो । 