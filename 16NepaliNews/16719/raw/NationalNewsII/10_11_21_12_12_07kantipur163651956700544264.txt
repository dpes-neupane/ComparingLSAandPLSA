म्याग्दी — गण्डकी प्रदेश सरकारले म्याद थप नगरिदिएपछि करारका चिकित्सकको भरमा चलेको जोमसोमस्थित १५ शय्या क्षमताको मुस्ताङ जिल्ला अस्पताल डाक्टरविहीन बनेको छ । स्थायी दरबन्दीका आठौं तहका निमित्त मेडिकल सुपरिन्टेन्डेन्टको जिम्मेवारी सम्हालेका मेडिकल अधिकृत डा. मनोज घिमिरे गत असोजमै संघीय मन्त्रालय सरुवा भई गएपछि करारमा नियुक्त डा.ऋषव खनाल र साजन बरालले अस्पताल सम्हालेका थिए । खनाल र बरालको पनि गत कात्तिक १४ गतेदेखि प्रदेश स्वास्थ्य मन्त्रालयले म्याद थप नगरिदिएपछि मुस्ताङ अस्पताल डाक्टरविहीन भएको हो । मुस्ताङ अस्पताल व्यवस्थापन समितिका उपाध्यक्षसमेत रहेका घरपझोङ गाउँपालिका उपाध्यक्ष शर्मिला गुरुङले स्थायी दरबन्दीका चिकित्सक सरुवा गरिदिने र करारका चिकित्सकको म्याद थप नहुने हुँदा अस्पताल डाक्टरविहीन अवस्थामा पुगेको बताइन् । ‘अस्पताल व्यवस्थापन समिति र स्थानीय जनप्रतिनिधिले पटक–पटक प्रदेश सरकारलाई अस्पताललाई डाक्टरविहीन नबनाउन आग्रह गर्‍यौं,’ उनले भनिन्, ‘प्रदेश सरकारले म्याद थप्नै मानेन ।’चिसो मौसम र कोरोना संक्रमण फेरि बढ्दो अवस्थामा रहेको बेला अस्पतालमा चिकित्सक नहुँदा हिमालपारिका बिरामी उपचार सेवाबाट वञ्चित भएका छन् । अस्पतालको स्वास्थ्य सेवा प्रभावित भएपछि घरपझोङ गाउँपालिकाबाट एक सिनियर एचए अर्जुन किसान, एक अनमी गरी दुई जनालाई मार्फा स्वास्थ्यचौकीबाट काजमा ल्याइएको छ । स्थानीय घरपझोङ गाउँपालिकाबाट तलबभत्ता पाउने गरी एक जना फार्मेसिस्ट नियुक्त गरिएको छ । ‘सडकले राष्ट्रिय सञ्जालमा जोडिएकाले मुस्ताङमा दैनिक हजारौं देशविदेशका पर्यटक आउँछन्,’ उनले भनिन्, ‘को कति बेला बिरामी पर्छ थाहा हुँदैन । सडकमा दुर्घटनाको जोखिम पनि रहने भएकाले अस्पतालमा डाक्टर अनिवार्य आवश्यक हो ।’ हिमालपारिको जिल्लामा हिउँदका सिजनमा धेरै स्थानीय जाडो छल्न बेंसी झर्ने गरेको बहाना बनाएर चिकित्सक नपठाउनु न्यायोचित नहुने उनी बताउँछिन् ।