बारा — एक महिनाअघि महागढीमाई नगरपालिकाको इनर्वा चोकमा ट्र्याक्टरले ठक्कर दिँदा मोटरसाइकलमा सवार देवप्रकाश जयसवाल घाइते भए ।दुर्घटनामा उनको दाहिने हात भाँचियो । सिम्रौनगढ नगरपालिका–८ कचार्वाका ३२ वर्षीय जयसवालले १ लाख १९ हजार खर्चिएर उपचार गरे । तर, उनले ट्र्याक्टर धनीबाट अहिलेसम्म खर्च नपाएको र प्रहरीले मुद्दासमेत दर्ता नगरेको बताए ।ट्र्याक्टर धनी हुन् तत्कालीन फोरम लोकतान्त्रिक पार्टीका तर्फबाट केन्द्रीय सरकारको भौतिक योजना सहायकमन्त्री बनेकी संविधान सभाकी सभासद कलावती पासवान । गत २६ असारमा पासवानको ना३त ७०६१ नम्बरको ट्र्याक्टरले जयसवालको मोटरसाइकललाई ठक्कर दिएको थियो । प्रहरीले घटनास्थलबाट ट्र्याक्टर, त्यसका चालक र बाइक नियन्त्रणमा लिएको थियो । पछि चालक अनुमतिपत्र नभएका ट्र्याक्टर चालक घटनास्थलबाटै फरार भएको जयसवाल बताउँछन् ।वीरगन्जको न्युरो अस्पतालमा उनको हातको शल्यक्रिया गरेर स्टिल हालिएको हो । त्यसपछि मुद्दा दर्ताका लागि प्रहरीकोमा धाए पनि सुनुवाइ नभएको उनले बताए । ‘प्रहरी र ट्र्याक्टर धनी मन्त्रीले डेढ महिनादेखि अल्मल्याएका छन्, न मेरो मुद्दा दर्ता भएको छ न त उपचार खर्च पाएको छु,’ पीडित जयसवालले भने । उनले उल्टै पासवानबाट हप्कीप्की सहनुपरेको बताए । घटनाको एक महिनापछि पासवानले आफ्नो ट्र्याक्टर छुटाइसकेकी छिन् । जयसवालको प्रदेश २–३–०१४ पीए २५६७ नम्बरको बाइक भने प्रहरी नियन्त्रणमै छ ।प्रहरीसँगको छलफलमा स्टिल निकाल्नेसम्मको १ लाख ३० हजार खर्च लिएर मिलापत्र गर्ने भनिएको थियो । तर, पासवानले उपचार खर्च दिन मानेकी छैनन् । जिल्ला प्रहरी कार्यालयका मुद्दा अनुसन्धान अधिकारी प्रहरी निरीक्षक सुरेन्द्र यादवले निर्णय गरेपछि दुवै पक्षले सहमति जनाएका थिए । तर पछि पासवानले नमानेपछि समस्या भएको प्रहरी अधिकृत यादवले बताए । पासवानले अहिले चालक अनुमतिपत्र पाएका ट्र्याक्टर चालक खडा गरेकी छन् ।‘मेरो ट्र्याक्टरले ठक्कर दिएकै छैन्,’ उनले भनिन्, ‘ठक्करबाट जेजस्तो चोटपटक लागे पनि उपचार खर्च १ लाख ३० हजार दिन्नँ ।’ जिल्लाका प्रवक्ता प्रहरी नायब उपरीक्षक गौतम मिश्रले खर्चमा आपसी सम्झदारी गराउने प्रयास सफल भए उपचार खर्च तिराउने नभए मुद्दा दर्ता गरिने बताए ।