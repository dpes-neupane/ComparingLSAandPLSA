पर्सा — मानव र वन्यजन्तुबीचको द्वन्द्व कम गर्न बाख्राको प्रतिरोधात्मक खोर निर्माण गरिएको छ । राष्ट्रिय प्रकृति संरक्षण कोषले पर्सा तथा चितवन राष्ट्रिय निकुञ्जको मध्यवर्ती क्षेत्रअन्तर्गत ठोरी गाउँपालिकामा यो कार्यक्रम सञ्चालन गरेको हो । कोषका चितवनस्थित कार्यालय प्रमुख डा. बाबुराम लामिछानेका अनुसार पर्सा राष्ट्रिय निकुञ्जअन्तर्गतका सुवर्णपुरस्थित सुनाखरी, पञ्चमुखी, निर्मल र कुसुमबाटिका गरी ४ तथा चितवन राष्ट्रिय निकुञ्जअन्तर्गतका निर्मल ठोरी उपभोक्ता समितिसमेत गरी ५ वटा उपभोक्ता समितिमा यो कार्यक्रम सञ्चालन गरिएको हो । पहिलो चरणमा १ सय ७५ र दोस्रो चरणमा १ सय २५ गरी कुल ३ सय वटा बाख्रा खोर निर्माण गरिएका छन् ।सुनाखरीमा १ सय, पञ्चमुखी, निर्मल, कुसमवाटिका र निर्मलठोरीमा ५०/५० वटा खोर निर्माण गरिएका छन् । केएफडब्लू जर्मन बैंकले आईसीयूएन नामक अन्तर्राष्ट्रिय गैरसरकारी संस्थामार्फत यो कार्यक्रममा लगानी गरेको हो । केन्द्रमा विश्व वन्यजन्तु कोष कार्यक्रमले र स्थानीय स्तरमा राष्ट्रिय प्रकृति संरक्षण कोषले कार्यक्रम सञ्चालन गरेको छ । खोर निर्माणमा कुल ३३ लाख रुपैयाँ लगानी भएको छ । ठोरी गाउँपालिका ३ स्थित पर्सा र चितवन राष्ट्रिय निकुञ्जको सिमाना क्षेत्रमा पर्ने यो टोलमा खोर निर्माण भएपछि स्थानीयले धेरै राहत महसुस गरेका छन् । स्थानीय राजेन्द्र चौधरीले आफ्ना बाख्रा खोरमा राख्न थालेको र त्यसपछि विगतको जस्तो चितुवाले खोरबाट बाख्रा लग्ने क्रम करिब अन्त्य भएको बताए । ‘यसले एकातिर हाम्रो बाख्राको नोक्सानी हुने क्रम रोकियो,’ उनले भने, ‘वन्यजन्तुबाट आफ्नो बस्तुभाउमा क्षति कम भएपछि मानव र वन्यजन्तुबीचको द्वन्द्व पनि न्यूनीकरण हुने भयो ।’ विगतमा चितुवाले बाख्रा लग्दा स्थानीयले चितुवा पक्रने वा मार्ने जस्ता क्रियाकलाप गर्थे । अहिले त्यस्तो भएको छैन । कोष प्रमुख लामिछानेले विगतमा स्थानीयको परम्परागत शैलीको खोरका कारण प्रायः चितुवाले बाख्रा लग्ने गरेको थियो । अब स्तरीय खोर निर्माण गरेर मानव र वन्यजन्तुबीच चल्दै आएको द्वन्द्व न्यूनीकरणको प्रयास गरिएको उनले बताए । अधिकांश खोर ४ देखि ६ वटासम्म बाख्रा अट्ने क्षमताका छन् । उपभोक्ताको आवश्यकताअनुसार खोरको आकार सानो र ठूलो पनि बनाइएको छ । कार्यक्रमअन्तर्गत प्रतिखोर निर्माणका लागि उपभोक्तालाई कोषमार्फत ११ हजार रुपैयाँ आर्थिक सहयोग उपलब्ध गराइएको छ । यो रकमबाट उपभोक्ताले खोर बनाउन मेस तार, जाली र टिन खरिद गरेका थिए । खोर बनाउने काठको फ्रेमको व्यवस्था उपभोक्ता आफैंले गरेका हुन् । सुनाखरी उपभोक्ता समितिमा अध्यक्ष देवीप्रसाद दाहाल यो कार्यक्रम अत्यन्त प्रभावकारी भएको बताउँछन् । ‘विगतमा दैनिकजसो बस्तीमा पसेर बाघ र चितुवाले खसीबाख्रा लग्थे, कतिपय गोठ त रित्तै बनाउँथे, त्यति बेला व्यवस्थित खोरको अभावमा हामीले धेरै नोक्सान व्यहोर्नुपर्‍यो,’ उनले भने, ‘अहिले पनि बाघ र चितुवा त आउँछन् तर खोर फुटाएर बाख्रा लग्न पाउँदैनन् ।’