सल्यान — सिद्धकुमाख गाउँपालिका–५ दहका ७० वर्षीय टेकबहादुर रोका बुढ्यौलीमा पनि बाँस–निगालाको डोका बुनेर जीविकोपार्जन गर्न बाध्य छन् । दैनिक ३ वटासम्म डोको बुन्ने उनी जंगलबाट आफैं बाँस–निगाला काटेर ल्याउँछन् । बिक्री गर्न पनि बजार आफैं पुग्छन् । उनले बुनेको डोको १ सयदेखि १ सय ५० रुपैयाँमा बिक्री भइरहेको छ । ‘अरू काम केही गर्न सकिन्न,’ आफ्नै परिश्रमले ५ जनाको परिवार पालिरहेका उनले भने, ‘बुन्न पनि सजिलो छ, बजारको अभाव पनि छैन ।’ नियमित काम गर्ने बानीले बुढेसकालमा पनि फूर्तिलो बनाएको उनी बताउँछन् ।बुढेसकालमा काम गर्नुपर्ने बाध्यता यी दुई मात्रको हैन । कसैका घरमा कमाउने छोरा नभएका, कसैले कमाए पनि बाबुआमालाई छाडेर छुट्टै बस्दै आएका र सहयोग नगरेका कारण जिल्लाका अधिकांश वृद्धवृद्धाहरू शारीरिक अवस्था कमजोर भए पनि गर्जो टार्नका लागि काम गर्न बाध्य हुँदै आएका छन् । सरकारले दिएको भत्ता पर्याप्त नभएका कारण उनीहरू विभिन्न काम गर्न बाध्य भएको बताउँछन् ।कालीमाटी गाउँपालिका–५ का ६९ वर्षीय धनबहादुर विक पनि दैनिक फलामका भाँडाकुँडा बनाउन व्यस्त हुन्छन् । ‘शरीरले धानेसम्म यही पुर्ख्यौली पेसालाई निरन्तरता दिनेछु,’ उनले भने, ‘सीप भएपछि कहिल्यै भोकै मरिन्न ।’ उनले यो उमेरमा पनि बञ्चरो, कोदाली, कुटो, हँसिया, खुकुरीलगायत फलामका औजारहरू बनाएर गरी ८ जनाको परिवार पालिरहेका छन् । उनका दुई छोरा रोजगारीका लागि भारतमा छन् ।उनीहरूले कमाएको रकमले ठूलो खर्च धानिए पनि घरखर्च आफ्नै कमाइले चलिरहेको उनले बताए । उनले बनाएका फलामका हतियार र औजार स्थानीय बजारमा २ सयदेखि १ हजार रुपैयाँसम्ममा बिक्री हुन्छन् । उनलाई नाति कमलले पनि आरनमा सहयोग गरेका छन् । घुमन्ते जीवन बिताउने क्रममा शारदा नगरपालिका–१ शान्तिनगरमा बस्दै आएका ६५ वर्षका वीरबहादुर बादीले आफूलाई पाल्ने कोही नभएकाले सीपअनुसार मादल मर्मत गरेर गुजारा चलाउँदै आएको बताए । आफ्नो स्थायी ठेगाना नभएकाले अहिलेसम्म सरकारले उपलब्ध गराउँदै आएको सामाजिक सुरक्षा भत्ता पाउन नसकेको उनले जानकारी गराए । काम गर्नु रहर नभई बाध्यता भएको र सरकारले भत्ताको उचित व्यवस्था गरे काम गर्न छाड्ने उनको भनाइ छ । ‘सरकारले दिने भत्ताले लुगाफाटो किन्न र औषधि खर्च पनि धान्दैन,’ बन्गाडकुपिण्डे नगरपालिकाका ७१ वर्षीय सर्जन बादीले भने, ‘सरकारले पुग्नेजति भत्ता दिए किन काम गर्नुपर्थ्यो ?’ उनले मादल बनाउने पुर्ख्यौली पेसालाई अहिले पनि निरन्तरता दिइरहेका छन् । भारतमा रोजगारीमा गएका दुई छोराको उतै मृत्यु भएपछि पत्नीसहित दुई बुहारी र ४ नातिनातिना पाल्ने जिम्मेवारी उनकै काँधमा छ । मादल बिक्री गरेर महिनामा २० हजारसम्म कमाइ हुने र त्यसैले जीविकोपार्जन गरिरहेको उनले बताए । आफ्नै छोराछोरीले उपेक्षा गर्दा ज्येष्ठ नागरिक समस्यामा परिरहेको ज्येष्ठ नागरिक सरोकार समितिका अध्यक्ष कृष्ण उपाध्यायले बताए । ‘घरपरिवार र समाजबाट बेवास्ता हुँदा अझै पनि ज्येष्ठ नागरिकहरूलाई आफैं खर्च धान्नुपर्ने बाध्यता छ,’ उनले भने, ‘तीनवटै तहका सरकारले बेवास्ता गर्दा केही ज्येष्ठ नागरिक घरको न घाटको भएका छन् ।’ ज्येष्ठ नागरिकको संरक्षण र हितको लागि बर्सेनि विभिन्न शीर्षकमा रकम विनियोजन भइरहेको शारदा नगरपालिका प्रमुख सुरेश अधिकारीले बताए । उनका अनुसार यो वर्ष विभिन्न कार्यक्रममा ज्येष्ठ नागरिकको हकहितका लागि २४ लाख बजेट छुट्याइएको छ । ‘उहाँहरूको सीप र योगदानलाई पुस्तान्तरण गर्न जरुरी छ,’ उनले भने, ‘जसका लागि ज्येष्ठ नागरिकमैत्री कानुन निर्माण गरी कार्यान्वयनमा लगिएको छ ।’