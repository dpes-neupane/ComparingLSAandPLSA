कास्की — कानुनले २० वर्ष उमेर नपुगी विवाह गर्न बन्देज लगाएको छ । तैपनि पछिल्लो समय कम उमेरमा नै विवाह गर्नेको संख्या बढ्दो देखिन्छ । बालविवाह गर्ने मात्र नभई किशोरी अवस्थामा नै आमा बन्ने बढेका छन् । गण्डकीको शिक्षा, विज्ञान, प्रविधि तथा सामाजिक विकास मन्त्रालयका अनुसार बाल प्रेम विवाह बढ्दो छ । मन्त्रालयकी महिला विकास अधिकृत सुशीला आचार्य भन्छिन्, ‘बाल विवाह अशिक्षाले मात्र होइन, पढेलेखेकाकोमा पनि सरोबरी देखिन्छ । कतिपय गरिबी र अशिक्षाका कारण बाध्यताले विवाह गरेको भए पनि कतिले आफैं भागेर विवाह गरेका छन् ।’ उनले १६ वर्षमा एसएलसी दिएपछि प्रेम गर्ने र भागी विवाह गर्नेको संख्या बढी रहेको बताइन् । बाल अधिकारसम्बन्धी महासन्धिको प्रतिवेदन (छैटौं/सातौं) माथि हालै सम्पन्न प्रदेशस्तरीय अन्तक्रियाका सहभागीले बालविवाह समस्याको रूपमा रहेको बताएका हुन् । ‘हामीले प्रदेशभरि तथ्यांक संकलन गरेका छौं,’ उनले थपिन्, ‘स्थानीय तहबाट यकिन तथ्यांक आइसकेको छैन ।’ उनका अनुसार प्रदेशका केही जिल्लामा बालविवाहको समस्या रहेको भए पनि सरकारी तथ्यांक भने मन्त्रालयमा छैन् । पर्वत, नवलपुर, बागलुङ र म्याग्दीमा बालविवाहको बढी समस्या रहेको उनले बताइन् । मन्त्रालयले यसतर्फ कुनै पनि कार्यक्रम तय नगरेको बताएको छ । बालबालिकाको व्यवस्थापनसम्बन्धी विधेयक बनाइएको भए पनि अहिले विचाराधीन छ ।गैरसरकारी संस्था महासंघ गण्डकीकी अध्यक्ष बिना सिलवालले सानैदेखि बालबालिकालाई विवाहको बारेमा शिक्षा दिन जरुरी रहेको बताइन् । ‘यस विषयमा बाबुआमा पनि सचेत हुनुपर्छ,’ उनले भनिन्, ‘पहिला बाबुआमालाई शिक्षा दिएर बालबालिकालाई दिनुपर्छ ।’ पछिल्लो समयमा बालबालिका असुरक्षित बन्दै गएको पनि उनले बताइन् । पर्वतको पैयुँ गाउँपालिका प्रमुख खगेन्द्र तिवारीले बालविवाह रोक्न गापाले सचेतनामुलक अभियान चलाए पनि ठोस कार्यक्रम तय गर्न नसकेको बताए । ‘हाम्रो गाउँपालिकामा यो समस्या धेरै छ।’ उनले भने, ‘कानुन बुझेका छैनन्, आफ्नो परम्परा त्याग्न सक्दैनन् । के उपाय गर्न सकिन्छ भनेर छलफल गरेका छौ ।’ सानो प्रयासले बालविवाह रोक्न सफल नभइने बताउँदै यसको लागि ठूलै अभियान चलाएर ठोस कार्यक्रम ल्याउनुपर्ने तिवारीले बताए । जनजाति र दलित समुदायमा बालविवाहको समस्या बढी रहेको गाउँपालिकाले जनाएको छ । १२/१३ वर्षको उमेरमै विवाह गरेको तथ्यांक गापामा छ । पढ्ने, लेख्ने कलिलो उमेरमा हुने बालविवाह रोक्नका लागि अहिलेसम्म कुनै निकायले पनि पहल नगरेको स्थानीयको भनाइ छ । गाउँका अधिकांशको अवस्था गरिबी छ । उनीहरू अशिक्षित छन् । पढ्नबाट वञ्चित छन् । जसले गर्दा वालविवाहको संख्या बढ्दै गएको राष्ट्रिय वालअधिकार परिषद्का गण्डकी प्रदेश प्रमुख बद्री वाग्लेले बताए ।‘बाबुआमा शिक्षित भए नै बालबच्चालाई शिक्षा दिने हो’ वाग्ले भन्छन, ‘बालविवाहको अवस्था हेर्दा बाबुआमा नै अनपढ देखिन्छन् । कतिपयका बाबुआमा हुँदैनन् भने कतिपयमा गरिबीको समस्याले गर्दा सानैमा बिहे गरेका छन् ।’ उनले अबका दिनमा पनि ठोस कार्यक्रम लगेर बालविवाह निरुत्साहित बनाउन नसके समस्या झन् बल्झिँदै जाने बताए । कार्यक्रमका सहभागीले बालविवाह अन्त्यका लागि सरकारले विशेष अभियान थाल्नुपर्नेमा जोड दिएका थिए । 