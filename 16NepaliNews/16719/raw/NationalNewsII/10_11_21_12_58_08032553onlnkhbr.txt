
१४ कात्तिक, गुल्मी । गुल्मीको रिडी-रुद्रबेनी-वामी सडक ११ दिनपछि सञ्चालनमा आएको छ । रुरुक्षेत्र गाउँपालिका-२ को साँघुरेमा पहिरोले अवरुद्ध सडक कालीगण्डकी करिडोर बाटो निर्माण कार्यदल हर्मिचौर र सग्राम शार्दुल गुल्मको संयुक्त टोलीले सडक खुलाएको हो ।
आइतबार दिउँसोबाट सडक मर्मत भएपछि सवारी साधन आवतजावत गरेको अस्थायी ट्राफिक प्रहरी पोष्ट रिडीका हवल्दार जगत खनालले जानकारी दिए । कात्तिक महिनामा परेको बेमौसमी वर्षाले ३ गतेदेखि सडक बन्द थियो ।
पहिरोको बीचमा ठूला ढुंगाहरु भएकाले डोजरको प्रयोग गरी सडक खुलाउन नसकिएपछि नेपाली सेनाले बिष्फोटन गरी सडक खुलाएको हवल्दार खनालले बताए । नेपाली सेनाले शुक्रबार ठूला ढुंगालाई विष्फोटन गरेको थियो ।
सडक अवरुद्ध हुँदा शान्तिपुर, चोरकाटे, बुर्तिबाङबाट बुटवलका लागि छुट्ने सवारी साधन कालीगण्डकी करिडोर हर्मिचौर, मिर्मी हुँदै बुटवल जाने गरेका छन् ।
केही सवारी साधन सदरमुकाम तम्घास हुँदै वामिटक्सारबाट बुर्तिबाङतर्फ जाने गरेका थिए ।   जिल्लाको रिडी–रुद्रबेनी–वामी सडक व्यस्त सडक हो ।
