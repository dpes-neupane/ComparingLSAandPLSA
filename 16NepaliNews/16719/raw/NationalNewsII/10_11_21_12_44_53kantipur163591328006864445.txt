बाजुरा — मनसुनजन्य विपद्का कारण बाजुरामा १ हजार ६ सय १६ परिवारका घर बाढीपहिरोको उच्च जोखिममा परेको जिल्ला प्रशासन कार्यालयले जनाएको छ । तीमध्ये कतिपय घरहरू पूर्ण क्षति भएर घरबारविहीन भएकाले पीडितहरूलाई सुरक्षित स्थानमा घर राख्नुपर्नेछ । दुई साताअघि भएको बेमौसमी वर्षासमेतबाट उत्पन्न बाढीपहिरोका कारण बाजुरामा व्यक्तिगत र सार्वजनिक भौतिक संरचनामा गम्भीर क्षति पुगेको हो ।स्वामीकार्तिक गाउँपालिका–१ मुक्तिकोट साप्पाटामा ४७ घरपरिवार अहिले पनि वर्षा भएको दिन पहिरोको जोखिमले घर छाडेर नजिकको मण्डाली आधारभूत प्राथमिक विद्यालयमा बस्ने गरेको वडाध्यक्ष जनकबहादुर रोकायाले बताए । रोकायाका अनुसार धन विक र जोख विकलगायतका ५ परिवार घर छाडेर त्रिपालमुनि बस्न बाध्य छन् । यस्तै, रुडी गाउँका १ सय ५५ परिवार र जोरुका १४ परिवारको अवस्था पनि नाजुक छ । ‘बादल लाग्नेबित्तिकै घर छाड्छन्,’ रोकायाले भने, ‘नजिकै पहिरो पुगेकाले घरहरू चर्किएका छन् । बस्ती नै सार्नुको विकल्प छैन ।’ त्रिवेणी नगरपालिका–६ पन्धारामा १९ परिवार पहिरोको उच्च जोखिममा परेको रेडक्रस सोसाइटी बाजुराका सभापति रमबहादुर शाहीले बताए । ‘नजिकमा पुगेको पहिरोका कारण घरहरू सबै चर्किसकेका छन्, वर्षा हुने सम्भावना देखिनेबित्तिकै उनीहरू घर छाडेर नजिकको बडिमालिका माध्यमिक विद्यालयमा बस्ने गरेका छन् ।’क्षति पहिचान भएका घरपरिवारमध्ये अधिकांश परिवारका घरहरू बाढीपहिरोको जोखिममा परेका छन् । ३ सय बढी घर भत्किएका जिल्ला प्रशासन कार्यालयले जनाएको छ । सम्पूर्ण विवरण अझै प्राप्त भएको छैन । घरबारविहीन भएका परिवारहरू छिमेकीहरूको सहायतामा, सार्वजनिक स्थानमा पाल टाँगेर बसिरहेका छन् ।जिल्ला प्रशासन कार्यालयमा हालसम्म प्राप्त विवरणअनुसार बडिमालिका नगरपालिकामा ८०, बूढीगंगा नगरपालिकामा १७०, बूढीनन्दा नगरपालिकामा ७१, त्रिवेणी नगरपालिकामा १७ घरमा क्षति पुगेर पुनःस्थापना गर्नुपर्ने अवस्था छ । यस्तै, खप्तड छेडेदह गाउँपालिकामा ६१, गौमुल गाउँपालिकामा ९ सय २५, स्वामीकार्तिक खापर गाउँपालिकामा ३ सय ९, जगन्नाथ गाउँपालिकामा २४ र हिमाली गाउँपालिकामा १ सय ८६ घरमा क्षति पुगेकाले ती परिवारको पुनःस्थापना गर्नुपर्ने अवस्था रहेको कार्यालयका विपद् फोकल पर्सन नयन रावलले बताए । ‘मानवीय क्षति नभए पनि मनसुनजन्य विपद्ले बाजुरालाई तहसनहस गरेको छ,’ सहायक प्रमुख जिल्ला अधिकारी समीर भण्डारीले भने, ‘बूढीगंगा नगरपालिकाको अम्कोट, निमनी, स्वामीकार्तिक खापर गाउँपालिकाको मुक्तिकोट, गौमुल गाउँपालिकामा थुप्रै बस्तीहरू सार्नुपर्ने अवस्था छ ।’ पहिलो चरणमा पहिरोको जोखिममा रहेका ३ सय ८३ परिवारका घर पुनर्निर्माण गर्न संघ सरकारले बजेट पनि उपलब्ध गराएको छ ।गौमुल गाउँपालिकामा थुप्रै बस्तीहरू सार्नै पर्ने भएको पालिकाका अध्यक्ष हरिबहादुर रोकायाले बताए । ‘साढे ८ सय बढी परिवारहरू बाढी र पहिरोको उच्च जोखिममा रहेकाले जुनसुकै बेला क्षति हुन सक्ने अवस्था छ,’ अध्यक्ष रोकायाले भने, ‘वडा नम्बर १ को टुनी, सार्कीटोल, वडा नम्बर ४ को डाँडाबाडा, वडा नम्बर ३ को बेहरी, वडा नम्बर २ को रनेडालगायतका बस्तीहरू सार्नुको विकल्प छैन ।’ उच्च जोखिममा रहेका र सार्नै पर्ने अवस्थाका परिवारको विस्तृत विवरण जिल्ला प्रशासन कार्यालयका पठाइएको उनले बताए ।बार्जुगाड–जडांगा खण्डमा गएको पहिरोले सडक मात्रै क्षतविक्षत भएको छैन, गाउँ मुन्तिर रहेको सडक खण्ड भाँसिएसँगै बूढीगंगा नगरपालिका–१ मा पर्ने अम्कोट गाउँसम्म चिरा परेर १ सय १३ परिवार पहिरोको उच्च जोखिममा छन् । गाउँभन्दा करिब ५ सय मिटर तल सडक छ । बूढीगंगा नदीबाट पहिरो सुरु भएर गाउँसम्मै पुगेको छ । स्थानीय पारु नेपाली, हीरा नेपाली र पारु पाध्यायको घर चिरा परिसकेको स्थानीय नन्दराम पाध्यायले बताए । ‘हाम्रो आँगनसम्मै पहिरोले छुन थालिसक्यो,’ पाध्यायले भने, ‘खेतीपाती गर्ने खेत जमिन पहिरोमा पोहोरै बगिसक्यो । अब कुन दिन पूरै बस्ती जान्छ ।’ अन्यत्र सर्ने कुनै उपाय नभएर जोखिम मोलेरै बस्नुपरेको पाध्याय बताउँछन् । यस्तै, दुई साताअघि भएको बेमौसमी वर्षासँगै जुड्डी खोलामा आएको बाढीपहिरोले बाजुराको जगन्नाथ गाउँपालिकामा मात्रै ४ करोड ५० लाख बढीको भौतिक संरचनामा क्षति भएको गाउँपालिकाले जनाएको छ । पालिकाका अध्यक्ष कालीबहादुर शाहीका अनुसार जुड्डी खोलामा आएको बाढीले पाँच शय्याको अस्थायी कोभिड अस्पताल, १४ कोठे पालिकाको कार्यालय भवन, कर्मचारी आवास भवनका १४ कोठा, प्रहरी चौकीका ७ कोठा भत्किएका छन् ।गाउँपालिकाको सभा हल पनि बगाएको अध्यक्ष शाहीले बताए । भवन बाढीपहिरोले भत्काएपछि अहिले टिनको खोकाबाट काम चलाउनु परिरहेको अध्यक्ष शाहीले बताए । 