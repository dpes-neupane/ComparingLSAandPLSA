भैरहवा — लुम्बिनी प्रदेशसभा सदस्य फकरुद्दिन खानले भोजभतेरमा हुने खर्च कटौती गर्दै स्थानीय विपन्न परिवारलाई सहयोग गरेका छन् । मुस्लिम समुदायको परम्पराअनुसार छोरा जन्मेको सातौं दिनमा गरिने उत्सवसहितको भोजभतेरलाई बन्द गरेर उनले शुक्रबार स्थानीय २९ विपन्न परिवारलाई ३ लाख १३ हजार रुपैयाँ सहयोग गरेका हुन् । ‘भोजभतेरमा गरिने अनावश्यक खर्च विपन्न परिवारलाई उपलब्ध गराए उनीहरूलाई ठूलो सहयोग पुग्छ भन्ने चेतना जगाउन यो सहयोग गरेको हुँ,’ उनले भने, ‘यो प्रचलन अन्य व्यक्तिका लागि पनि प्रेरणा बन्न सकोस् ।’