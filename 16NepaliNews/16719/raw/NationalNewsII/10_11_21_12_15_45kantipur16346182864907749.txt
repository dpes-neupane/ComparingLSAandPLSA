म्याग्दी — मुलुकको एक मात्र सिकार आरक्ष ढोरपाटनमा यस वर्षको पहिलो सिजनका लागि सिकारीहरू उकालो लाग्दै छन् । सिकारीको पहिलो टोली ढोरपाटनबाट सिकार ब्लकतर्फ उक्लिएको आरक्षले जनाएको छ । राष्ट्रिय निकुञ्ज तथा वन्यजन्तु संरक्षण विभागका अनुसार हिमालय सफारी, हिमालयन वाइल्ड लाइफ फिटर, ट्याक्स एन्ड ट्रेल प्रालि र ट्राभल एक्स्पिडिसनका तर्फबाट विभिन्न देशका सात सिकारीले ७ नाउर र ५ वटा झारलको सिकार गर्न ‘हन्टिङ बुकिङ लाइसेन्स’ लिएका छन् । उनीहरूले कात्तिक २ देखि मंसिर २५ गतेसम्म आरक्षले तोकेका विभिन्न ब्लकमा रहेर सिकार खेल्न पाउनेछन् ।ढोरपाटन सिकार आरक्ष कार्यालयका प्रमुख संरक्षण अधिकृत वीरेन्द्रप्रसाद कँडेलका अनुसार हिमालयन सफारीबाट मेक्सिकन सिकारीद्वय फ्रान्सिस्को जोसेभिज्कायोले पूर्वी रुकुमको दोगाडी ब्लकमा एक–एक नाउर र झारल तथा कार्लोस गुलिलेर्मोे भिज्काइनोले सेङ ब्लेकमा एक–एक नाउर र झारलको सिकार गर्न अनुमति लिएका छन् ।त्यसै गरी हिमालयन वाइल्ड लाइफ फिटरमार्फत आएका रसियाली सिकारी इभ्गेरी सिरोभले बागलुङमा पर्ने सुनदह ब्लकमा एक/एक नाउर र झारलको सिकार गर्दै छन् । ट्याक्स एन्ड ट्रेलबाट आएका युक्रेनी सिकारीहरू सेर्निय लारिनले बागलुङकै गुस्तुङ ब्लकमा एक/एक नाउर र झारल तथा नटालिया लरिनाले गुस्तुङ ब्लकमै एक नाउरको सिकार गर्दै छन् । त्यस्तै फ्रान्सेली सिकारीद्वय मालिर्यर बर्नार्डले पूर्वी रुकुममा पर्ने सेङ ब्लकमा एउटा नाउर र अर्का सिकारी विनी एन्थोनीले सेङ ब्लकमा नाउर र फागुने ब्लकमा एउटा झारलको सिकार गर्ने अनुमति लिएका छन् । ‘यस वर्षको पहिलो सिजनमा चारवटा कम्पनीका ७ जनाले सिकार खेल्ने अनुमति पाएका छन् । यीमध्ये दुई जनाको एउटा समूह सिकार ब्लकतर्फ लागिसकेको छ,’ प्रमुख संरक्षण अधिकृत कँडेलले भने, ‘यस वर्ष सातवटा नाउर र पाँचवटा झारल सिकारका लागि टेन्डर बिड भएको हो ।’यस वर्ष सिकार खेल्ने दुरी, भौगोलिक अवस्थिति र समयावधिका आधारमा प्रतिनाउर १ लाख ८० हजारदेखि १ लाख ९५ हजार र प्रतिझारल ८० हजारदेखि एक लाख रुपैयाँसम्म बोलकबोल भएको थियो । यसबाहेक लाइसेन्स, ब्लक रिजर्भेसन र समयावधि आदिको थप शुल्क जोड्दा एउटा नाउर सिकारको शुल्क ३ लाख ७५ हजारसम्म पुगेको आरक्ष कार्यालयले जनाएको छ ।धौलागिरि हिमशृंखलाभित्र रुकुम, म्याग्दी र बागलुङ तीन जिल्लाको १ हजार ३ सय २५ वर्गकिमीमा फैलिएको क्षेत्रलाई समेटेर २०४० सालमा स्थापना भएको ढोरपाटन सिकार आरक्षले ०४४ सालबाट मात्र सरकारी मान्यता पाएको हो । आरक्षमा असोज–कात्तिक र चैत–वैशाख गरी दुई सिजनमा सिकार गर्न सकिन्छ । राष्ट्रिय निकुञ्जबाट सिकार अनुमति लिएका सिकारीले ढोरपाटनस्थित आरक्ष कार्यालयबाट जंगल प्रवेश अनुमति र तोकिएका सम्पर्क अधिकारीका साथमा मात्र सिकार गन्तव्यमा जान पाउँछन् । अनुमतिप्राप्त सिकारीले राति सिकार खेल्न पाउँदैनन् । बच्चा र पोथी प्रजातिका वन्यजन्तुको सिकार गर्न पनि निषेध छ । विदेशी पर्यटकले राष्ट्रिय निकुञ्ज तथा वन्यजन्तु संरक्षण नियमावली २०३० मा उल्लेख भएअनुसारका हतियारको मात्र प्रयोग गर्न पाउँछन् । सिकारका लागि विभागले गर्ने खुला गर्ने विद्युतीय प्रतिस्पर्धाबाट शुल्क बुझाएर कम्पनीहरूले ‘हन्टिङ बुकिङ’ गर्नुपर्छ । ढोरपाटन सिकार आरक्षको मुख्य आकर्षण नाउर हो । आरक्षले सेङ, सुनदह, सुर्तिवाङ, वार्से, डोगारी, फागुने र गुस्ताङ गरी सातवटा ब्लक छुट्टयाइदिएको छ । सुर्तिवाङबाहेक अन्य सबै ब्लकमा नाउर र झारल मार्न पाइन्छ । ढोरपाटन क्षेत्रमा ३२ थरी स्तनधारी वन्यजन्तु र १ सय ३० प्रजातिका चराचुरुंगी पाइन्छन् । यहाँ ८ सय ५२ नाउर, दुई सय झारल रहेको आरक्षले जनाएको छ । हिउँचितुवा, चित्तल, थारल, घोरल, भालु, बँदेल, हिमाली कालो भालु, झुक्ने मृग, रातो पान्डालगायत वन्यजन्तुको भने सिकार गर्न निषेध छ ।  