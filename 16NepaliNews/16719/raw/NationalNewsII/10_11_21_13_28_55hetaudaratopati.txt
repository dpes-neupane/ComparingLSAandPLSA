राष्ट्रिय अपाङ्ग महासंघ नेपाल बागमती प्रदेशको अधिवेशन हेटौंडामा​ हुने भएको छ । प्रदेश समितिको चौथो साधारणसभा तथा दोश्रो अधिवेशन हेटौंडामा आगामी मंसिर २४ र २५ गते हुने भएको हो । अधिवेशनले आगामी ३ वर्षका लागि १९ सदस्यीय कार्यसमिति चयन गर्नेछ ।अधिवेशनमा मतदान गर्नुपर्ने अवस्था आएमा अपाङ्गता भएका व्यक्तिहरूकोे विविधतालाई मध्यनजर गर्दै पहुँचयुक्त विद्युतीय भोटिङ मेसिन प्रयोग गरी मतदान गर्ने व्यवस्था मिलाइने महासंघ बागमती प्रदेश अध्यक्ष अस्विन लम्सालले बताए ।आइतबार हेटौंडामा आयोजित पत्रकार सम्मेलनमा अधिवेशनको सन्दर्भमा जानकारी दिँदै महासंघका सचिव कृत्तन श्रेष्ठ दुवालले अधिवेशनमा १ सय ३७ वटा संस्थाका प्रतिनिधि सहभागी हुने बताए । प्रत्येक संस्थाबाट एक महिलासहित दुईजना प्रतिनिधिले अधिवेशनमा सहभागिता जनाउने समेत सचिव श्रेष्ठले बताए ।पत्रकार सम्मेलनलाई सम्बोधन गर्दै अध्यक्ष लम्सालले सामाजिक विकास मन्त्रालय बागमती प्रदेशको सहकार्यमा मन्त्रालयभित्र अपाङ्गता सूचना केन्द्र स्थापना गर्न महासंघ सफल भएको बताए । महासंघको पहलमा बागमती प्रदेशको १ सय १९ स्थानीय तहमा समूदायमा आधारित पुनःस्थापना कार्यक्रम सञ्चालन गर्ने बजेट विनियोजन गरिएको उनले बताए ।प्रतिकूलतामा पनि कोभिड महामारीसँग जुध्दै छोटो समयमा केही सफलताहरु हासिल गर्दै आफ्नो तीन वर्षीय कार्यकाल पूरा भएको उनको भनाई छ । 