इलाम — बाढीले इलामको देउमाई-फाकफोक खोला दोभानको पक्की पुल बगाएको छ । माङ्सेबुङ गाउँपालिका र देउमाई नगरपालिका जोड्ने उक्त पक्की पुल मंगलबार राति बगेको माङ्सेबुङ गाउँपालिकाका अध्यक्ष डिकेन्द्र इदिङ्गोले सामाजिक सञ्जालमार्फत जानकारी दिएका छन् ।त्यस्तै बाढीले नजिकै रहेको गजुरमुखीधाम–बारुङ जोड्ने पक्की पुल पनि क्षतिग्रस्त बनाएको उनले जनाएका छन् । माङ्सेबुङ गाउँपालिका–१ गजुरमुखीधाम आसपास देउमाई र फेवा खोलाले पनि ठूलो क्षति गराएका छन् ।इदिङ्गोका अनुसार ४/५ वटा घर क्षतिग्रस्त भएका छन् भने हजारौं बिघामा रोपिएको धान बगेको छ । प्रभावितहरूको उद्धारमा सुरक्षाकर्मी, जनप्रतिनिधि र स्थानीय बासिन्दाहरू खटिरहेका छन् ।