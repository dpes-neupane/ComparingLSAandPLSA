रोल्पा — रोल्पा नगरपालिका–६ दारबोट कोटगाउँमा सोमबार एक बृद्धको घाँटी रेटेर हत्या भएको छ । प्रहरीले ५६ वर्षका बृद्ध आफ्नै घरमा मृत अवस्थामा भेटिएपछि हत्या भएको आशंकामा अनुसन्धान थालेको थियो । बुढाको हत्या अभियोगमा प्रहरीले उनकै भाई अमराज बुढालाई पक्राउ गरिएको प्रहरी नायब उपरीक्षक नरेशराज सुवेदीले बताए । घटना लगत्तै गरिएको अनुसन्धानका क्रममा अभियोग स्वीकार गरेपनि थप प्रमाण जुटाउन प्रहरीले बाँकेबाट तालिम प्राप्त कुकुर झिकाएको थियो । मंगलबार दिउँसोसम्म घटनास्थलको अनुसन्धान सकिएको प्रनाउ सुवेदीले बताए ।सुरुमा मृतक पूर्णबहादुर कांग्रेसका क्षेत्रीय प्रतिनिधि निर्वाचित भएकाले राजनीतिक प्रतिसोधबाट घटना भएको हुन सक्ने आशंका गरिएको थियो । तर प्रहरीकाअनुसार हत्या अभियोग स्वीकार गर्दै मृतकका भाई अमराजले घरायसी अंशबन्डाको विवादका कारण हत्या गरेको बताएका छन् । अंश बाँडफाँडको विषयमा विवाद भएको र लामो समयदेखि सुल्झन नसकेकाले आगेवमा हत्या गरेको सहोदार भाई अमराजले स्वीकार गरेको प्रनाउ सुवेदीले बताए । करिब १४ वर्षअघि श्रीमतीको मृत्यु भइसकेको अवस्थामा मृतक पूर्णबहादुर एक्लै घरमा बस्दै आएका थिए । उनका दुई वटी श्रीमतीबाटका दुई छोरा विदेश छन् भने एक छोरा काठमाडौमा छन् । दुई वटी छोरीको विवाह भइसकेको छ ।हत्या अभियोगमा पक्राउ परेको मृतका भाई अमराजका दुई वटी छोरी मात्रै छन् । मृतक दाई पूर्णले छोरी मात्रै भएकाले अंश आवश्यक नपर्ने तर्क गर्दै आएका थिए भने भाई अमराजले आफ्नो भागको अंश माग गर्दै आएका थिए । स्थानीयकाअनुसार दाजुभाई बीच उक्त विषयमा भएको विवाद बढेर हत्याको घटनासम्म पुगेको हुन सक्ने संभावना छ । स्थानीयका अनुसार मृतक दाजुले भाईलाई अंश नदिई बिक्री गरेर दाङ बसाई सराई गर्ने तयारी भएको विषयमा थप विवाद भएको थियो । प्रहरीले मृतक बुढालाई आफ्नै घरमा सोमबार विहान ११ बजे एक्लै मृत अवस्था फेला पारेको थियो । विहान उठेर ढोका नखालेकाले स्थानीयले नजिकै रहेको प्रहरीलाई खबर गरेका थिए । घटनापछि प्रहरीले ढोका फोडेर पूर्णलाई घाँटी रेटिएको अवस्थामा फेला पारेको थियो । घटना स्थलमा प्रनाउ सुवेदी र प्रहरी निरीक्षक सन्तोष केसीको अनुसन्धान टोली खटिएको थियो । घटनाबारे थप अनुसन्धान गर्न र थप प्रमाण जुटाउन तालिम प्राप्त कुकुरले लामो बाटो पच्छ्याएर मृतकको भाइको घर पुगेर संकेत गरेको थियो । मृतकको शव मंगलबार रोल्पा अस्पतालमा पोष्टमार्टमका लागि ल्याइएको छ । पक्राउ गरिएका अमराजबारे थप अनुसन्धान भइरहेको र कानुनी कारवाही अघि बढाउने तयारी भएको प्रहरीले जनाएको छ । 