सिन्धुली — मध्य पहाडी लोकमार्ग खुर्कोट–घुर्मी सडक खण्डअन्तर्गत गोलन्जोर गाउँपालिका ६ हैबार नजिकको अक्करे भिरमा पहिरो खस्दा मंगलबार दिउँसोबाट सडक अवरुद्ध बनेको छ । खुर्कोटबाट ५ किलोमिटर पूर्वतर्फ सुनकोसी नदी किनारको अक्करे भिरमा खसेको पहिरोले सडक अवरुद्ध हुँदा दसै मनाएर राजधानीलगायतका सहरमा फर्किएका यात्रुहरु अलपत्र परेका छन् । प्रहरीका अनुसार ५ सय मिटरभन्दा बढी क्षेत्रफलमा रहेको यो भिरको ३ ठाउँमा पहिरो खसेको छ । सिमसिम पानी परिरहेकाले पहिरो पन्छाउने डोजर समेत पुग्न नसकेको प्रहरी निरीक्षक रामभक्त भट्टराईले जानकारी दिए । पहिरोका कारण पूर्वी पहाडी जिल्लाहरुबाट आएका ७ सयभन्दा बढी यात्रुबाहक सवारी रोकिएका छन् । दसैंमा फिर्नेहरुलाई लिन हिँडेका यात्रुवाहक सवारी साधन पनि खुर्कोट आसपासमा रोकिएका छन् ।अक्करे भिरमा वर्षात र हिउँदमा नै पहिरो खस्छ । स्थानीय पशुपति कोइरालाका अनुसार मध्य पहाडी लोकमार्ग निर्माण गर्दा नै पहिरो झर्ने गरेको थियो । 'यो पहिरो फोरेर वा छलेर सडक निर्माण भएको छैन, कोसी किनारमा सामान्य कटिङ्ग गरेर कामचलाउ मात्र बनाएकोले जहिल्यै यात्रुहरुले सास्ती बेहोर्नुपर्छ,' उनले भने, ‘भीर छलेर अथवा फराकिलो बनाएर सडक बनेको भए यस्तो सास्ती बेहोर्नुपर्ने थिएन् । मध्य पहाडी लोकमार्गको खुर्कोट–घुर्मी खण्डको ६१ किलामिटर सडकको दर्जनौं स्थानमा पहिरो खस्छ । तर अक्करे भिरको जस्तो सास्ती अन्त छैन । सामान्य वर्षात हुनासाथ अक्करे भीरमा पहिरो खस्ने गरेको छ', अर्का स्थानीय शरद आचार्यले भने, ‘भीरको फेदमा सामान्य कटिङ्ग गरेर बढीमा ३ देखि ४ मिटर फराकिलो सडक भएकाले केही ढुङ्गा खस्नासाथ यातायात अवरुद्ध भैहाल्छ ।’ केन्द्रीय योजना पारेर अक्करे भीरको सडकलाई फराकिलो बनाउन अथवा नक्सांकन परिवर्तन गर्न उनले सुझाएका छन् ।