मोरङ — नेपाल मनोचिकित्सक संघको आठौं राष्ट्रिय सम्मेलन विराटनगरमा हुने भएको छ । संघले बिहीबार पत्रकार सम्मेलन गरी कार्तिक ११ देखि १३ गतेसम्म विराट शिक्षण अस्पतालको प्रांगनमा सम्मेलन हुने जानकारी दिएको हो । राष्ट्रिय सम्मेलन आयोजक समिति अध्यक्ष प्राडा. नवराज कोइरालाले सम्म्मेलनमा देशभरिबाट ३ सय मनोचिकित्सक प्रतिनिधि सहभागी हुने बताए । ‘भारत, बंगलादेश, श्रीलंका, बेलायत, अमेरिका, ताइवान, हङकङलगायतका १८ वटा देशका प्रतिनिधिको सम्मेलनमा सहभागिता रहने छन्,’ उनले भने, ‘सम्मेलनमा ३२ वटा कार्यपत्र, ४ वटा वर्कशप, अन्तर्राष्ट्रियस्तरका ख्याति प्राप्त विज्ञहरुको ७ जनाको प्रस्तुति हुनेछ ।’ सम्मेलनको मूल विषय ‘मानसिक स्वास्थ्यमा बहुमक्षीय साझेदारी : चुनौती र अवसरहरु’ रहेको कोइरालाले बताए । सम्मेलनमा मानसिक स्वास्थ्य र पत्रकारिता, मानसिक स्वास्थ्य र कानुन, साहित्य र मानसिक स्वास्थ्यको बारेमा अन्तरक्रिया गोष्ठीसमेत आयोजना गरिने उनले सुनाए । 