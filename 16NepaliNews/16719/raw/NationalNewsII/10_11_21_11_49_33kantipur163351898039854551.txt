रौतहट — कोभिड-१९ का कारण झण्डै डेढ वर्ष अघिदेखि बन्द रहेको गौर नाका बुधबारबाट पूर्ण रूपमा सञ्चालनमा आएको छ । एक साताअघि नेपाल सरकारले सीमा क्षेत्रको नाका खुला गरे पनि भारतीय सीम सुरक्षा बल (एसएसबी)ले नेपाली गाडीहरुलाई पारी जान रोकेको थियो ।गृह मन्त्रालयले केही दिनअघि जिल्ला प्रशासन कार्यालयलाई सीमा नाका खोल्न निर्देशन दिएको थियो । भारतसँग सिमा जोडिएका नाकाहरुमा नेपालतर्फ खुलेपनि एसएसबीले माथिको आदेश भन्दै नेपाली सवारीलाई पारी जान दिएका दिएनन् । पैदल आवतजावत मात्र गर्न दिएको थियो । भारतीय गाडी भने नेपाल आउन दिइएको थियो ।प्रमुख जिल्ला अधिकारी इन्द्रदेव यादवले भारतीय पक्षबाट पनि सीमा खुला गरेको बताए । ‘अब नेपाल भारत दुवै देशमा सवारी आउजाउमा कुनै कठिनाई छैन्, ’ उनले भने, ‘अब निर्वाध रुपमा दुवै देशका सवारीहरु नियमपूर्वक आउन जान पाउँछन् ।’ कोरोना संक्रमणका कारण २०७६ चैत्र ११ गते देखि सिमा नाका बन्द थियो । 