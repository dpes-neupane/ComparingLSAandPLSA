रुकुम पश्चिम — त्रिवेणी गाउँपालिकाका नन्दराम खड्काले बाबु मोतीरामका लागि रगत चढाउन बुधबार हारगुहार गर्नुपर्‍यो । ‘ओ’ पोजिटिभ रगतका लागि उनले धेरै व्यक्तिसित सम्पर्क गर्नुपर्‍यो । खोजेको झन्डै २४ घण्टापछि मात्र उनले बाबुलाई रगतदान गर्ने व्यक्ति भेटे ।जिल्ला अस्पतालमै सुत्केरी हुन आएकी सिस्ने गाउँपालिका–८ की कमला महतका लागि रगत खोज्न उनका श्रीमान् सुवास करिब ७ घण्टा भौंतारिनुपर्‍यो । उनीहरू दुवैलाई नेपाली सेनाका जवानहरूले रगत दिएका हुन् । जिल्लामा ब्लड बैंक नहुँदा बिरामी र उनीहरूका आफन्तले लामो समयदेखि सास्ती भोग्नुपरेको छ । हरेक दिनजसो जिल्ला अस्पतालमा ब्लड खोज्नेहरूको दौडधुप भइरहन्छ । जिल्लामा ब्लड बैंक स्थापनाका लागि पटकपटक प्रयास गरिए पनि सफल भएको छैन । ५ वर्षअघि रेडक्रस सोसाइटीले ब्लड बैंक बनाउने तयारी पनि गरेको थियो तर त्यो पूर्ण कार्यान्वयनमा जान सकेन । रेडक्रसले कोठाको व्यवस्थापन गरी केही सामग्रीसमेत जोडेको थियो । तर त्यो सामग्रीले पर्याप्त भएन । रगत अभावमा रहेका गम्भीर बिरामीलाई जिल्लाबाहिर रिफर गर्नुको विकल्प नभएको अस्पतालका महिला तथा स्त्रीरोग विशेषज्ञ डा. केहलविक्रम जीसीले बताए । ‘हरेक अप्रेसनमा ब्लडको पूर्वतयारी गर्नुपर्ने हुन्छ, तर त्यो सम्भव छैन,’ उनले भने, ‘कहिलेकाहीं अप्रेसन गर्दागर्दै आफैंले ब्लड दिनुपर्ने बाध्यता छ ।’ जिल्ला अस्पतालमा नेपाली सेना, नेपाल प्रहरी, स्वास्थ्यकर्मी र अरू सर्वसाधारणबाट रगतको आपूर्ति भइरहेको छ । रक्तदातासमेत बिरामीले खोज्नुपर्ने बाध्यता भएको त्रिवेणीका कमल खड्काले बताए । ‘उपचारका लागि अस्पताल पुग्यो, रगत चाहियो भने अर्को तनाव व्यहोर्नुपर्ने अवस्था छ,’ उनले भने, ‘यसको अन्त्यका लागि ब्लड बैंक स्थापनाको विकल्प छैन ।’विशेषगरी गर्भवतीको शल्यक्रिया गरेर सुत्केरी गराउनुपर्दा बढी रगत खोजिन्छ । अहिले जिल्लाका सबै अस्पताल तथा स्वास्थ्य संस्थाले ग्रुप मिल्ने व्यक्तिहरूको खोजी गरेरै रगतको आपूर्ति गर्ने गरेका छन् । ‘बरु उपचार केही समय रोकिन्छ, रगत खोज्नुपर्ने बाध्यता कहिल्यै हटेन,’ मुसीकोट नगरपालिकाका विष्णुबहादुर शाहीले भने, ‘यसको सुनुवाइका लागि कोही अघि सरेको देखिएन ।’ दुई महिनाअघि उनले पनि छोरीको शल्यक्रियाका लागि रगत खोज्न ठूलो दुःख व्यहोर्नुपरेको थियो ।