बुटवल — बेलैमा सम्बोधन नगर्दा बुटवलमा रिक्सा व्यवस्थापन जटिल बन्दै गएको छ । रिक्साको संख्या यति बढेको छ कि बजारका मुख्य चोक र साँघुरा सडक विद्युतीय रिक्साले भरिभराउ छन् । यिनकै कारण दुर्घटना हुने क्रमसमेत बढेको छ । रिक्सा व्यवस्थापन र अनुगमनसम्बन्धी स्पष्ट कानुन र संयन्त्र नहुँदा रिक्सा सञ्चालन प्रक्रिया लथालिंग छ । उपमहानगरका वरिष्ठ अधिकृत विष्णुप्रसाद खनालले प्रदेश सरकारले कानुन नबनाउँदा स्थानीय तहले रिक्सा व्यवस्थापन गर्न नसकेको बताए । ‘मोटरजडित रिक्सा अनुगमन र व्यवस्थापन गर्न स्थानीय तह सक्षम छैनन् । त्यसैले प्रदेश सरकारलाई पटकपटक कानुन बनाउन आग्रह गरेका छौं ।’ उनले भने, ‘जति ढिलाइ हुन्छ, उतिउति रिक्सा व्यवस्थापन जटिल हुँदै जानेछ ।’बुटवलमा करिब ४ हजार विद्युतीय रिक्सा छन् । बुटवल उपमहानगरले यस वर्ष उपमहानगरमा १ हजार १८ मात्रै रिक्सा दर्ता गर्ने संख्या तोकेको छ । त्यसमध्ये ९ सय ३४ रिक्सा दर्ता गरेको छ । दर्ता भएका रिक्सालाई नम्बर प्लेटको व्यवस्था गरी रुट निर्धारण गरेको छ । ती रिक्सालाई प्रदेश सरकारमा नियमनका लागिसमेत पठाएको छ । तर, रिक्सा व्यवस्थापनको जटिलता कम भएको छैन । अहिले दर्ता भएकाले आफ्ना रिक्सा मात्रै चल्न पाउनुपर्ने र अन्यले आफ्ना रिक्सा पनि दर्ता गर्नुपर्ने भन्दै आन्दोलित छन् ।आन्दोलनमा उत्रिएका रिक्सा व्यवसायीले कहिले सडक रोकेका छन् भने कहिले उपमहानगरबाहिर धर्ना दिएका छन् । एक महिनायता यस्तै दैनिकी चलिरहेको छ । ‘२०७३ सालदेखि रिक्सा दर्ता होला भन्ने प्रतीक्षामा बस्यौं । अहिले रिक्सा दर्ता भए । तर, दर्ता नभएकालाई पनि खुलमखुला चल्न दिएकाले आन्दोलनमा उत्रनुपरेको हो,’ रिक्सा व्यवसायी टीकाराम भुसालले भने ।दर्ता नभएका रिक्सा व्यवसायीहरू २०७३ सालपछि रिक्सा किनेको र स्थानीय नभएकै कारण रिक्सा दर्ता नगर्न नपाइने भन्दै आन्दोलित छन् । ‘बुटवलमा घरघडेरी नहुनेले बुटवलमा रिक्सा चलाउन नपाउने हो ? यस्तो नियम नफेर्दासम्म हामी आन्दोलित भइरहने छौं,’ रिक्सा व्यवसायी मनबहादुर नेपालीले भने । नियमतः इन्जिन जडित मोटरको दर्तादेखि अनुगमन, व्यवस्थापनको जिम्मा प्रदेश सरकारमा छ ।प्रदेशले कानुन नबनाउँदा बुटवल उपमहानगरलाई रिक्सा व्यवस्थापन अहिले टाउको दुखाइ बनेको छ । तर, लुम्बिनी प्रदेशको श्रम, रोजगार तथा यातायात मन्त्रालयले त्यसबारे कानुन बनाउनेबारे सोच्नै भ्याएको छैन । ‘सरोकारवालाहरूबाट गुनासो आइरहेको छ । यात्रामा सहज बनेका रिक्साका कारण दुर्घटना बढेका तथ्यहरू आइरहेका छन्,’ मन्त्रालयकी उपसचिव तारा ज्ञवालीले भनिन्, ‘विज्ञहरूको राय लिएर कानुन तर्जुमा गर्नुपर्ने देखिएको छ ।’