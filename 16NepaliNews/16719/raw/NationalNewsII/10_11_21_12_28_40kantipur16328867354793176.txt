पाल्पा — तानसेनकी रविना बस्नेतले बसपार्क नजिकैको एक पसलबाट किनेको बिस्कुट घर ल्याएर हेर्दा उपभोग गर्ने मिति दुई महिना नाघिसकेको थियो । उनले बिस्कुट फिर्ता त गरिन् तर उजुरी गर्न मन लागेन । सधैं सामान ल्याइरहने पसलमा कहिलेकाहीं यस्तो हुन्छ भन्ने लाग्यो ।उनले भनिन्, ‘सामान फिर्ता गरेर अर्को ल्याएँ ।’ तानसेनको वसन्तपुरका सविन थापाले कस्मेटिक सामग्री घरमा ल्याए । तर, ती सामान म्याद गुज्रको दुई वर्ष भइसकेको थियो । फिर्ता गर्न गए पनि पसलेले अर्को उपभोग्य म्याद भएको सामान नै दिन सकेनन् । ‘पसलमा म्याद नगुज्रेको सामान नै नभएजस्तो लाग्यो,’ उनले भने, ‘सधैं सामान लगिन्थ्यो तर म्याद छ वा छैन भन्ने हेरिंदैनथ्यो ।’यी त केही उदाहरण हुन् । पाल्पाका तानसेन बजार, हार्थोक, बतासे, छहरामा पनि अवस्था उस्तै छ । आर्यभन्ज्याङ, ताँहु, रामपुर, जब्गादी, दमकडा, कसेनी, डुम्रेलगायका स्थानमा पनि म्याद गुज्रेका सामग्री बढी पाइने गरेका छन् । चिया पिउनसमेत नपाएका उनीहरूले खाइसकेपछि बिस्कुट र चाउचाउको उपभोग्य मिति समाप्त भएको थाहा पाइएको गुनासो गरे । ‘वर्षौंदेखि स्टक भएका सामानसमेत बिक्री गरेको भेटियो,’ यात्रु ईश्वर कार्कीले भने, ‘खाइसकेपछि मिति पत्ता लगाएका १० जनाभन्दा बढी भेटिए । भोकले गर्दा म्याद हेर्नेतिर ध्यान नै गएन ।’ केही दिनअघि प्रशासनले गरेको अनुगमनमा तानसेन बजार क्षेत्रभित्र म्याद गुज्रिएका सामान बिक्री भएको पाइएको थियो । ती सामग्री जफत गरी नष्ट गरेको प्रशासनका नासु हरिप्रसाद पन्थीले जानकारी दिए । चाडपर्व नजिकिएसँगै बजारमा माग गर्छ । त्यसपछि म्याद गुज्रिएका सामानहरू पनि बिक्री वितरण हुने गरेका छन् । जनस्वास्थ्यमा प्रतिकूल असर पार्न सक्ने यस्ता सामग्री बिक्री भए पनि प्रशासनको अनुगमन भने कहिलेकाहीं मात्र हुने गरेको छ । तानसेनको मेहल्धारा र गैरागाउँ क्षेत्रमा अनुगमन गरेको घरेलु तथा साना उद्योग कार्यालयका उद्योग अधिकृत देवीराम भण्डारीले बताए । २८ पसलको अनुगमन गर्दा बिस्कुट, मसला, जुस, तेल तथा व्युटीपार्लरका सामग्रीको म्याद गुज्रिएको फेला परेको उनले बताए । किराना पसल, खाद्यान्न, निर्माण सामग्री, कस्मेटिक, फलफूल, तरकारी तथा मासु पसल अनुगमन गरेको भण्डारीले बताए । ‘हामीले नमुनाका रूपमा केही पसलमा अनुगमन गरेका थियौं,’ उनले भने, ‘पहिलो पटकलाई सम्झाइबुझाइ गरेर सुधार्न भनेका छौं ।’ कोरोना संक्रमणका कारण पसलहरू लामो समय बन्द रहेकाले व्यापारीहरूसँग म्याद गुज्रिएका सामग्री बढी देखिएको हुन सक्ने उनले बताए । अनुगमनका क्रममा मूल्यसूची टाँस नगरिएको, होर्डिङ बोर्ड नराखेको, म्याद नाघेका सामग्री बिक्री गरेको भेटिएको अनुगमनमा सहभागी तानसेन नगरपालिकाका अधिकृत भरत आचार्यले बताए । ‘गुणस्तरहीन तथा म्याद गुज्रिएका सामग्री बरामद गरेर नष्ट गरिएको छ,’ उनले भने ।म्याद गुज्रिएका सामग्री बिक्री गर्नेलाई कारबाही भने अहिलेसम्म भएको छैन । हरेक वर्ष दसैं र तिहारका बेला अनुगमन हुने गर्छ । ‘पहिलोपटक चेतावनी दिएर छाडेकालाई रेकर्ड बनाएर जाने र कारबाही गर्ने योजना बनेको छ,’ भण्डारीले भने, ‘नियतवश बिक्री गर्नेलाई छाडिने छैन ।’ जिल्ला प्रशासन कार्यालयमा बसेको बैठकमा कारबाही गर्ने भन्ने निर्णय भएको उनले बताए । कारबाही गर्ने अधिकार घरेलु तथा साना उद्योग कार्यालयलाई छैन । सहायक प्रमुख जिल्ला अधिकारीको संयोजकत्वमा कारबाही गर्ने अधिकार छ । तानसेनका प्रमुख प्रशासकीय अधिकृत पीताम्बर पाण्डेयले प्रशासन र घरेलुसँग मिलेर अनुगमन हुने गरेको बताए । 