जुम्ला — जुम्लाको चन्दननाथ भैरवनाथ मन्दिरमा चन्दननाथ नगरपालिका–३ रडिखेल्ला जंगलबाट ५२ हाते लिंगो ल्याइएको छ । चन्दननाथ मन्दिरमा हरेक वर्ष घटस्थापनाका दिन ५२ हाते लिंगो गाड्ने परम्परा छ । प्रत्येक दिन पूजापाठ हुने मन्दिरमा साताको एकपटक विशेष पूजा हुने गरेको छ । स्थानीय संस्कृतिका जानकार रमानन्द आचार्यका अनुसार तीन वटा लिंगो गाड्ने चलन लामो समयदेखि चलिआएको हो । ‘पल्टन, थपला र कमसले गरी तीनवटा लिंगो जंगलबाट ल्याउने चलन हो,’ उनले भने, ‘अहिले सबै लिंगो सेना र प्रहरीले ल्याउने गरेका छन् ।’उनका अनुसार यसअघि सरकारी कर्मचारी, स्थानीय ढाणथपाल लगायतका गाउँका क्षत्री र सेनाले पल्टन लिंगो ल्याउने गर्दथे । थपला लिंगो ब्राह्मण समुदायले र कमसला लिंगो जिल्लाभरका दलित समुदायले ल्याउने चलन थियो । केही वर्षदेखि परम्परागत चलन हराएको उनको भनाइ छ । उनले स्थानीयले जंगलबाट लिंगो ल्याउन छोडेपछि सेना र प्रहरीको सहयोग लिनुपरेको छ । चन्दनाथ भैरवनाथ गुठी व्यवस्थापन समितिका अनुसार लिंगो गाड्ने परम्परालाई स्थानीयले विशेष पर्वकै रूपमा लिने गरेका छन् । स्थानीय प्रशासनले लिंगो ल्याउने दिन सरकारी बिदासमेत दिने गरेको छ ।