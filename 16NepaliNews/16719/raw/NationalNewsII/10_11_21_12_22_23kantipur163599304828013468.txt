भैरहवा — भन्सार छलेर भित्र्याइएको ठूलो परिमाणमा कपडा रूपन्देही प्रहरीले बरामद गरेको छ । दुईटा गाडी र बरामद गरिएको सामानको मूल्य ५१ लाख रुपैयाँभन्दा बढी छ ।दुई जना चालक पनि पक्राउ परेका छन् । रूपन्देहीको बुटवल उपमहानगरपालिका–१ तिनाउ पुलबाट ती गाडीसहितको सामान बरामद गरिएको जिल्ला प्रहरी कार्यालयका प्रवक्ता तथा डीएसपी सत्यनारायण थापाले बताए । भारतबाट अवैध रूपमा नेपाल भित्र्याइएका ती सामान कपिलवस्तुका विभिन्न नाका हुँदै बुटवल ल्याउँदै गरेको अनुमान प्रहरीले गरेको छ । गाडी चालक रूपन्देहीको सैनामैना नगरपालिका–२ का ४० वर्षीय तुलसी थारु र उक्त स्थानकै ४० वर्षीय मीनप्रसाद भण्डारी पक्राउ परेका हुन् । प्रहरीले मंगलबार पनि जिल्लाका विभिन्न स्थानबाट लत्ताकपडा, चिनी, जुत्ता, कुर्ता–सुरुवाल बरामद गरेको थियो । बरामद गरिएका गाडीसहितका सामान र चालक थप अनुसन्धान र कारबाहीका लागि भैरहवा भन्सारमा पठाइएको छ । वैशाख यतामात्रै रुपन्देही प्रहरीले करिब ७ करोड रुपैयाँ बराबरका अवैध सामान बरामद गरिसकेको छ ।