रौतहट — रौतहटको दुर्गा भगवती गाउँपालिकास्थित मत्सरी गाउँमा सोमबार मध्यरातमा हतियारधारी समूहले एक घरमा लुटपाट गरेको छ । उक्त समूहले घरमूलीको नवजात शिशुको टाउकोमा पेस्तोल राखेर नगद तथा गरगहना लुटेको हो ।मत्सरीका सरोजानन्द झाको घरमा डाँका समूहले डेढ महिनाको शिशुको टाउकोमा पेस्तोल राखेर झण्डै एक घण्टासम्म बसेर नगद, सुन–चाँदीका गरगहना लुटेको पीडित मुकेश झाले बताए । मुकेश सरोजानन्दका माईला छोरा हुन् । मास्क लगाएर आएका हतियार समूहले मध्यरातमा झाको घरबाहिरबाट भर्‍याङ लगाएर भित्र पसेका थिए । पीडित मुकेशका अनुसार उक्त समूहले बुबाआमा सुतेको कोठालाई बाहिरबाट लक गरेका थिए । त्यसपछि भाउजुको कोठा खोलेर डेढ महिनाको बच्चाको टाउकोमा पेस्तोल राखेर दराज फुटाई बहुमूल्य समान लगेका थिए । सानो बच्चाको कन्चटमा पेस्तोल राखेपछि घरमूली लगायतका मानिस चुप बसे । केही बेरपछि झ्यालबाट गुहार मागेका थिए । छिमेकीहरु होहल्ला गर्नासाथ हतियारधारी समूह पछाडिको ढोकाबाट भाग्न सफल भयो । नजिक रहेको इलाका प्रहरी कार्यालय मत्सरीलेसमेत लुटपाटको पत्तो पाएन । जिल्ला प्रहरी कार्यालय गौरका डिएसपी नारायणप्रसाद चिमोरियाले इलाकाको गस्ती टोली राति मत्सरी बजार क्षेत्रमा खटेको बताए । चोकबाट केहीभित्र घर भएकाले प्रहरीले चाल पाएन । बिहान घटनास्थल पुगेका डिएसपी चिमिरयाले सुक्ष्म तवरबाट अनुसन्धान भइरहेको र लुटपाटमा संलग्न चाँडै पक्राउ पर्ने बताए । प्रहरीका अनुसार हतियारधारी समूहले नगद,गरगहना गरी ४ लाख ६५ हजारको लुटेको छ । तर पीडित परिवारले १० लाख बढीको दाबी गरेका छन् ।