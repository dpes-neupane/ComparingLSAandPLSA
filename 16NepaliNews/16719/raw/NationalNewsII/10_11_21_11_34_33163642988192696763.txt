उदयपुर — पछिल्लो समय चुरे वन क्षेत्र उजाडिँदै गएपछि त्रियुगा नदी तल्लो तटीय क्षेत्रमा खेतीयोग्य जमिन बगर बन्दै गएको छ । दुई दशकअघिसम्म महाभारत शृंखला र चुरे पर्वतले घेरेका डाँडाकाँडा र समथर फाँटमा वन जंगल देख्दा उदयपुरको पूर्वी भाग भूस्वर्ग जस्तै लाग्थ्यो । तटीय क्षेत्रका फाँटमा कात्तिक, मंसिरमा देखिने पहेंलपुर धान झुलेको दृश्य अहिले देख्न पाइँदैन ।चुरे वन क्षेत्र उजाडिँदै गएको छ । धान फल्ने खेत अहिले बगर भएको छ । चुरे विनाश बढ्दै जाँदा पानीको स्रोत सुक्दै गएको छ । भूक्षयका कारण बाढीसँगै बगेर आउने बलुवा र लेदोले पुरिँदा खेतीयोग्य जमिन कबगर हुँदै गएको हो । उदयपुरको कुल क्षेत्रफल २ हजार ६३ वर्ग किलोमिटरमध्ये ५३ दशमलव ७३ प्रतिशत अर्थात् १ लाख २० हजार ७ सय ५ हेक्टर वन क्षेत्रले ओगटेको छ । वन क्षेत्रले ओगटेको ९० प्रतिशत भाग चुरे वन क्षेत्रमै पर्छ । वन क्षेत्रमध्ये १० हजार २ सय ७९ हेक्टर अतिक्रमणमा परेको तथ्यांक डिभिजन वन कार्यालयको तथ्यांकमा उल्लेख छ । अतिक्रमण गरिएको क्षेत्र पनि चुरे नै हो ।२०३६ सालको जनमत संग्रहयता भएको विभिन्न राजनीतिक संक्रमणकालीन अवस्थाले वन क्षेत्र अतिक्रमणको चपेटामा परेको सम्बद्ध अधिकारीले बताउँदै आएका छन् । अतिक्रमण भएको क्षेत्रमा दुई दशकअघिसम्म घना जंगल थियो । तर अहिले त्यसै क्षेत्रमा घना बस्ती पाइन्छ, जुन बस्ती वन अतिक्रमण गरेर बसेको हो । जंगल क्षेत्रमा अतिक्रमणको दृष्टिकोणले १ नम्बर प्रदेशमा उदयपुर जिल्ला पहिलो हो । ‘राजनीतिक आन्दोलन र बाढीपहिरोको नाममा यहाँको वन अतिक्रमण भएको छ,’ चौदण्डीगढी नगरपालिका–५ सुन्दरपुरका भागवत सुवेदीले भने, ‘तर वास्तविक बाढीपीडित विस्थापित भएर थातथलो छोडेर मुग्लान पसिसकेका छन् ।’ त्रियुगा नदीको घर खेत बगाएपछि विस्थापित अहिले काठमाडौंलगायत मुलुकका विभिन्न भाग र भारतमा ज्यालामजदुरी गरेर गुजारा गरिरहेको उनले बताए । जिल्लाको त्रियुगा, चौदण्डीगढी, कटारी, उदयपुरगढी, रौतामाई गाउँपालिका चुरे क्षेत्रमा पर्छ । तिनै क्षेत्रमा वन अतिक्रमण बढी छ र त्यहाँ अहिले पनि भइरहेको स्थानीयले बताए । ‘मुलुकको अस्थिर राजनीतिकका कारण हुने बसाइँसराइ, सुकुम्बासी, भूमिहीन, दैवी प्रकोप पीडित, विकास निर्माणको बहानामा वन क्षेत्र अतिक्रमण बढिरहेको छ,’ त्रियुगा–१३ असारीका रामप्रसाद कट्टेलले भने, ‘यसरी गरिएको अतिक्रमण चुरे क्षेत्रमै हो, त्यसैले चुरे उजाडिँदै गएको छ ।’ अहिले पनि चुरे तल्लो क्षेत्रमा बसोबास गर्ने सर्वसाधारण खानेपानी, विद्यालय, मठ मन्दिरलगायत निर्माणका नाममा अतिक्रमण गरिरहेका छन्, तर त्यसलाई रोक्न स्थानीय तहसँग ठोस योजना भने नभएको उनले बताए । घाँसदाउरा, ढुंगा, गिट्टी, बालुवा निकासी गर्ने क्रममा नरोकिँदा चुरे क्रमशः नांगो हुँदै गएको छ । करिब चार करोड वर्ष पहिले हिमालयको उत्पत्तिका क्रममा नदीजन्य पदार्थहरू थुप्रिएर बनेको सबैभन्दा कान्छो पहाड नै चुरे हो । पश्चिममा पाकिस्तानको इन्डस नदीदेखि पूर्वमा भारतको ब्रह्मपुत्र नदीसम्म फैलिएको चुरे शृंखला शिवालिकको नामबाट चिनिन्छ । नेपालको कुल भूभागको १२.७८ प्रतिशत चुरे क्षेत्रमा पर्छ । अधिकांश ठाउँमा तराईको भूभाग सकिएर माथि उठेको भूभाग तथा महाभारत क्षेत्रको भूभागबाट ओर्लिंदा भेटिने अन्तिम पहाडका रूपमा चुरे पहाड छ ।पूर्ण रूपमा नखाँदिएको खुकुलो पत्रे चट्टान भएको र महाभारतबाट बग्ने नदीहरू यही चुरे क्षेत्र भई तराईतर्फ बग्ने हुँदा प्राकृतिक रूपले यो क्षेत्र अत्यन्त संवेदनशील मानिन्छ । कमजोर र पत्रे चट्टानले बनेको भूभाग नै चुरे हो र हालको संरचनाअनुसार देशका सातै प्रदेशमा र ३७ जिल्लामा पर्छ ।जैविक विविधताले धनी रहेको यो क्षेत्र अव्यवस्थित बसोबास, अतिक्रमण, वन विनाश, अवैज्ञानिक भूउपयोग, खेती प्रणाली, पशुपालनले गर्दा उच्च जोखिममा छ । नदी कटान, भूक्षय, बाढी, पहिरो जस्ता प्रकोप चुरे क्षेत्रमा भइरहन्छन् । ‘चुरे कमजोर पहाड हो, यसलाई सामान्य पानीले पनि क्षति पुर्‍याउँछ,’ डिभिजन वन कार्यालय गाईघाटका सहयाक वन अधिकृत जागेश्वर साहले भने ।