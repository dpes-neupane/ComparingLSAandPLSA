सल्यान — जिल्ला अस्पतालमा आइतबारदेखि शल्यक्रिया र जटिल प्रसूति सेवा बन्द भएको छ । चिकित्सक र स्वास्थ्यकर्मीको अभावमा शल्यक्रिया र जटिल प्रसूति सेवा बन्द भएको हो । जसका कारण सल्यानसहित रुकुम पश्चिम र रोल्पाको केही भागका बिरामी र गर्भवती महिला समस्यामा परेका छन् ।उपचारका लागि आउने अधिकांश बिरामी पनि जिल्लाबाहिरै रेफर हुन थालेका छन् । श्रीमती कमलालाई सुत्केरी गराउन आएका बन्गाडकुपिण्डे–९ जयतपानीका शेरबहादुर बुढाथोकीले अस्पतालले नेपालगन्ज रेफर गरिदिएको सुनाए । ‘घरको आर्थिक अवस्था कमजोर छ, कसरी नेपालगन्ज लैजाने ?,’ उनले भने, ‘जिल्ला अस्पतालमै उपचार र सुत्केरी सेवा बन्द हुँदा हामीजस्ता विपन्न नागरिक मर्कामा परेका छौं ।’ उनले नेपालगन्जसम्म एम्बुलेन्स भाडा मात्र ३० हजार लाग्ने सुनाए ।‘दुर्घटनाका कारण टाउको र ढाडमा केही चोट छ,’ आइतबार मोटरसाइकल दुर्घटनामा परी घाइते भएका कुमाख गाउँपालिकाकाका वीरबहादुर खड्काले भने, ‘चिकित्सकले नेपालगन्ज रेफर गरेका छन् ।’ अस्पतालमा स्वास्थ्यकर्मी नहुँदा बाहिर जिल्ला जानु पर्ने र यसले उपचार खर्च महँगो बनाएको उनको भनाइ छ ।अस्पतालमा १३ जना स्टाफनर्स र अनमीको दरबन्दी छ । एक वर्षअघि ७ जनालाई करार सेवामा भर्ना गरिएको थियो । तर प्रदेश सरकारले बजेट नपठाएको भन्दै उनीहरूलाई हटाइएपछि स्वास्थ्यकर्मीको अभाव भएको हो । अहिले ६ जना महिला स्वास्थ्यकर्मी मात्र कार्यरत छन् । ‘सबैलाई डबल ड्युटीमा खटाउनुपरेको छ,’ अस्पतालकी क्लिनिकल इन्चार्ज डा. एन्जिला श्रेष्ठले भनिन्, ‘६ जनाले कहाँकहाँ भ्याउने ?’ उनले दैनिक २/३ जना बिरामी रेफर गर्नुपरेको सुनाइन् । उनका अनुसार जटिल प्रसूति सेवा बन्द भए पनि सामान्य अवस्थाका गर्भवतीले भने अस्पतालबाटै सेवा लिइरहेका छन् । स्वास्थ्यकर्मीको व्यवस्थापन गर्न पटक–पटक माग गरे पनि शारदा नगरपालिका र स्वास्थ्य सेवा कार्यालयले बेवास्ता गरेको उनको गुनासो छ ।जिल्ला अस्पतालमा ८ चिकित्सकको दरबन्दी भए पनि अहिले ४ जना कार्यरत छन् । सबै करारका चिकित्सक हुन् भने विशेषज्ञ नहुँदा शल्यक्रिया गर्न समस्या भएको हो । १५ शय्याको अस्पतालमा अहिले ४० बेड राखेर उपचार भइरहेको छ । बिरामीको चाप हेर्दा अस्पतालमा कम्तिमा २५ जना महिला स्वास्थ्यकर्मी हुनुपर्ने डा. श्रेष्ठले बताइन् । ‘एक महिनाअघि १३ जनाले समेत भ्याइनभ्याइ सेवा दिइरहेका थिए,’ उनले भनिन्, ‘अहिले ६ जनाले इमर्जेन्सीमा भ्याउने कि प्रसूति वार्डमा ?’ विभिन्न कार्यक्रमबाट करारका स्वास्थ्यकर्मी भर्ना गरे पनि बजेट आउन छोडेपछि उनीहरूलाई हटाउनु परेको निमित्त स्वास्थ्य सेवा व्यवस्थापक दशरथ श्रेष्ठले बताए । उनका अनुसार स्वास्थ्यकर्मी अभावकै कारण अस्पतालमा बिरामीको संख्या घटिरहेको छ । एक महिनाअघिसम्म दैनिक १ सय जनासम्म बिरामी आउने गरेकोमा अहिले २०/२५ जना बिरामी मात्र आइरहेका छन् । इमरजेन्सीमा दैनिक १० जनासम्म बिरामी र १५ जनासम्म गर्भवती प्रसूति सेवाका लागि आउने गरेका छन् । गत वर्षसम्म विशेषज्ञ स्वास्थ्य सेवा कार्यक्रममार्फत वार्षिक ५० लाख बजेट आउने गरेकोमा यो वर्ष १० लाख रुपैयाँ मात्र आएको उनले बताए ।‘बजेट बर्सेनि घट्दा समिति घाटामा छ,’ अस्पताल विकास समिति अध्यक्ष चन्द्रप्रकाश ओलीले भने, ‘पूर्वाधार निर्माण तथा औषधि र उपकरण खरिदलगायतका काम अवरुद्ध भएका छन् ।’