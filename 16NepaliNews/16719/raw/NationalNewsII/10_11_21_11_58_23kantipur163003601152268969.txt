पर्सा — कोरोना संक्रमणको पहिलो लहरदेखि नै हटस्पट बनेको पर्सामा अहिले संक्रमण झन्डै शून्यमा झरेको छ । वीरगन्जका डेढ दर्जन अस्पताल तथा आइसोलेसन केन्द्र संक्रमितविहीन बनेका छन् ।  प्रदेशकै मुख्य मानिने अस्पताल नारायणी अस्पतालमा सातायता एक जना पनि नयाँ संक्रमित भर्ना भएका छैनन् । अस्पतालमा दिनमा सरदर ५० जनाको पीसीआर परीक्षण गर्दा मुस्किलले १/२ जनामा मात्र संक्रमण पुष्टि हुने गरेको अस्पतालले जनाएको छ । ‘कुनै दिन पोजिटिभ केस नै देखिँदैन,’ नारायणी अस्पतालका कोभिड फोकल पर्सन डा. उदयनारायण सिंहले भने ।कोरोनाका कारण पर्सामा हालसम्म १ सय ९५ जिल्लावासीको मृत्यु भइसकेको छ । यहाँ उपचारार्थ आएर मृत्यु हुने अन्य जिल्लाका संक्रमितको संख्या त्योभन्दा बढी २ सय ३४ छ । तर जिल्ला प्रशासन कार्यालयको तथ्यांकअनुसार हाल जिल्लामा सक्रिय संक्रमितको संख्या १५ मात्रै छ । हाल संक्रमण दर न्यून हुनु र अस्पतालहरूमा पनि संक्रमित नहुनुले जिल्लामा कोरोनाको दोस्रो लहर सकिएको मान्छन् डा. सिंह । देशभर तेस्रो लहर भने सुरु भइनसकेको उनले बताए । ‘हाम्रो जिल्लाको सन्दर्भमा तेस्रो लहर अझै सुरु भइसकेको छैन । पहाडी जिल्लाहरूको हकमा दोस्रो लहरकै पछिल्लो चरण देखिएको हो,’ उनले भने, ‘पहाडी जिल्लाहरूमा तराईका जिल्लाहरूबाट गएका संक्रमितबाट संक्रमण फैलिँदै गएको हो ।’ पर्सालगायत तराईका जिल्लामा जनघनत्व र गुजुमुज्ज बस्तीका कारण दोस्रो लहरको सुरुवातताका नै तीव्र गतिमा संक्रमण विस्तार भएको उनको भनाइ छ । ‘तर लामो समय यही अवस्था रहेन । लगत्तै हराएर गयो,’ उनले भने । छिमेकी राष्ट्र भारतमा हाल कोरोना संक्रमण दर न्यून हुनाले पनि यहाँ संक्रमण घटेको उनले दाबी गरे । ‘सीमावर्ती जिल्ला भएकाले भारतमा संक्रमण बढ्दा यहाँ पनि स्वाभाविक रूपमा बढ्न जान्छ, हाल बिहारमा कोरोनाको भ्याक्सिनेसन राम्रोसँग भइरहेकोले पनि सीमा पारिबाट संक्रमण भित्रिने क्रम घटेको हो,’ उनले भने । जिल्ला स्वास्थ्य कार्यालय प्रमुख नवलकिशोर साहले पछिल्लो समय कन्ट्र्याक्ट ट्रेसिङ कम भएको र ट्रेसिङ गर्दा पनि संक्रमित फेला पर्ने क्रम करिब शून्यमै झरेको बताए । ‘स्थिति हेर्दा संक्रमण घटेकै जस्तो देखिन्छ,’ उनले भने, ‘सर्वसाधारणले सजगता तथा सतर्कता अपनाउँदा पनि संक्रमण घटेको हुन सक्छ ।’