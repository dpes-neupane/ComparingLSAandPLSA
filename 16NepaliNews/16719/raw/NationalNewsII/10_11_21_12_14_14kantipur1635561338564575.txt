लमजुङ — बेंसीसहर बजारको सडक अवस्था बुझ्न प्रवेशद्वारको मजुवा खोला पुलमा आए देखिन्छ । रानीकुवा कटेपछि उप्किएको पिच, सडकमै बगेको खोला, हिलाम्य र पुलमै जमेको फोहर पानीले बेंसीसहर बजार आउनेलाई स्वागत गरेको हुन्छ । बेंसीसहर–८ फूलबारीचोककी खातुन मियाँ भन्छिन्, ‘पोहर बनाएको सडक अहिल्यै भत्किसक्यो । सिडिओ, मेयर हिँड्ने बाटो नै यही हो, तैपनि कसैको चासो छैन ।’ चोकैको सडक भत्किएपछि हेर्दाहेर्दै दुर्घटना हुने गरेको उनले बताइन् । चौतर्फी दबाबपछि बेंसीसहर नगरपालिकाले फूलबारी चोकदेखि प्रशासनलगायत सरकारी कार्यालय जाने सडकमा भने ढलान गरिरहेको छ । ‘पहिले नै ढलान गरेको भए खर्च जोगिन्थ्यो होला । पहिले पिच, अहिले ढलान,’ उनले भनिन् । सडकमा खाडल परे पनि नगरपालिकाले ढलान वा पिच नगरी ढुंगामाटो राख्दै आएको थियो । बेंसीसहर बजारको पुरानो बैंक चोक, गुम्बा चोक, शेरा चोक, झिंगेखोलालगायत ठाउँको सडकमा खाडल परेको छ । क्याम्पस रोडको सडक भने अधिकांश भत्किएका छन् । शेराकुनाको बाटो ठाउँठाउँमा भत्किएको छ । शेराचोककी सुनिता केसी मिश्रले चोकमा सवारी साधनले छ्यापेको हिलो पसलमा आइपुग्ने बताइन् । ‘सडक बिग्रिएको छ । यो त सदरमुकाम पो हो त । सदरमुकामकै बाटो, सदरमुकामकै चोकचोकमा बाटो बिग्रने तर नबन्दा साह्रै नमज्जा भएको छ,’ उनले भनिन् ।सदरमुकाम बजारकै केही सडक धुलाम्ये छ । बेंसीसहर खानेपानी तथा सरसफाइ उपभोक्ता समितिले गत वर्ष खानेपानीको पाइप बिछ्याउने क्रममा भत्काएर पुनः पिच गरेको सडक पनि भत्किन थालेको छ । जिल्ला समन्वय समिति नजिकै झिंगेखोला क्षेत्रलगायत ठाउँमा पिच हुन सकेको छैन । स्थानीय तहले पिच गरेका सडक उप्किएका छन् । बेंसीसहरदेखि घलेगाउँ जाने सडक वडा नम्बर ९ को कार्यालय नजिकैसम्म गत वर्ष कालोपत्र सकिए पनि ठाउँठाउँमा उक्किएको छ । सडक निर्माणकै क्रममा उप्किएपछि गुम्बा पुग्ने घुम्तीमा रातारात २ पल्टसम्म कालोपत्र गरिएको थियो । शेरा चोकदेखि कुनातर्फको सडक ठाउँठाउँमा उक्किएको छ । बेंसीसहर नगरपालिका सहरी पूर्वाधार विकास शाखाका इन्जिनियर विशाल ढकालले बर्खायाममा बाढीपहिरो बढी भएका कारण सडक बिग्रिएको बताए । उनका अनुसार कतिपय ठाउँमा नाली नहुनुले पनि बिग्रिएको छ । ‘सहरबजारकै सडक धेरै बिग्रिएको त छैन । बर्खाले केही बाटो बिगारेको छ । बाढी आएर सडकमै पस्ने, ढुंगामाटो थुप्रिने र त्यहीमाथि सवारी साधन गुडिदिनाले सडकमा क्षति देखिन्छ,’ उनले भने । क्षमताभन्दा बढी लोडका सवारी साधन गुड्नाले पनि सडक भत्किने समस्या छ ।बेंसीसहर नगरपालिका प्रमुख गुमानसिंह अर्यालले सरकारले बजेट विनियोजन गर्ने, निर्माण कम्पनी तथा उपभोक्ता समितिले सडक निर्माण गर्ने र यसको संरक्षणमा नागरिक पनि लाग्नुपर्ने बताए । सडक निर्माण तथा मर्मतमा निर्माण कम्पनी र नागरिक उत्तिकै जिम्मेवार हुनुपर्ने उनको भनाइ छ । ‘हामीले सडक निर्माण गरिरहेका छौं, मर्मत गरिरहेका छौं । सबै कुराको अनुगमन भइरहेको छ,’ उनले भने, ‘कहीँकतै त्रुटि देखिन सक्छ । भत्किएको ठाउँमा हामीले मर्मत गरिरहेका छौं ।’डुम्रे–बेंसीसहर–चामे सडक योजनाका प्रमुख इन्जिनियर अच्युतविलास पन्तका अनुसार बेंसीसहरभित्रको मुख्य सडक केही ठाउँमा खाडल परेको बताए । उनका अनुसार यसको इस्टिमेट तयार पारेर मर्मत गर्ने उनले बताए । उनका अनुसार मूल सडकको काम गएका वर्षमा पनि भएका थिए । यस वर्ष पनि गर्ने कार्यक्रम छ । ‘मूल सडक केही ठाउँमा बनाउनुपर्नेछ । हामी इस्टिमेट तयार पारेर खाडल पुर्छौं, भत्किएको ठाउँ टाल्छौं, मर्मत गर्छौं,’ उनले भने 