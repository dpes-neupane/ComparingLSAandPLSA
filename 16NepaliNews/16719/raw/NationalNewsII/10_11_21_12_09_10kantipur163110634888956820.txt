काभ्रे — सामान्य विवादमा चक्कु प्रहरी हत्या गरी फरार अभियुक्तलाई प्रहरीले पक्राउ गरेको छ । गत आइतबार पनौती ७ स्थित एक होटलमा अन्दाजी २७ वर्षीय किसन पहरीलाई चक्कु प्रहार गरेर गम्भीर घाइते बनाएका खानीखोला ७ का मोहन भनिने महेन्द्र घिसिङलाई लुकेर बसेको अवस्थामा प्रहरीले पक्राउ गरेको हो । गम्भीर घाइते पहरीलाई उपचारका लागि धुलिखेल अस्पतालमा पुर्‍याइएकोमा चिकित्सकले मृत घोषणा गरेका थिए । आफन्तकोमा लुकेर बसेको अवस्थामा पक्राउ गरिएको जिल्ला प्रहरी कार्यालयका डिएसपी हरि खतिवडाले जानकारी दिए । खाजाको पैसाको विषयमा विवादले उग्ररुप लिँदै गएपछि घिसिङले पहरीलाई चक्कु प्रहार गरेका थिए । पहरी ढलेपछि घिसिङलगायत होटलमा रहेका अन्य मानिसहरु भागेका थिए । प्रहरीले प्रत्यक्षदर्शी लगायत अन्यलाई नियन्त्रणमा लिएर अनुसन्धान गरेको थियो । घिसिङले हत्या गरेको स्वीकारेको र कर्तव्य ज्यान मुद्दा चलाएर म्याद थपिएको खतिवडाले जानकारी दिए । 