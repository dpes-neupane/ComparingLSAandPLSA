हुम्ला — जिल्ला प्रहरी कार्यालयले जिल्लाका सातवटै गाउँपालिकाका केन्द्र र १७ वटा प्रहरी एकाइमा सुझाव पेटिका राखेको छ । प्रहरीको आचरण सुधार्न र कामकारवाही चुस्त बनाउन सबै प्रहरी एकाइमा सुझाव पेटिका राखिएको हो ।  प्रहरीको आचरण र शान्ति सुरक्षाबारे गुनासो बढ्न थालेपछि सुझाव पेटिका राखिएको जिल्ला प्रहरी प्रमुख डीएसपी हेरम्भ शर्माले बताए । ‘गाउँका प्रहरी एकाइमा भएका समस्याबारे जिल्लामा थाहा हुँदैन, सबैले जिल्लामा आएर गुनासो गर्न पनि सम्भव हुँदैन,’ उनले भने, ‘त्यसैले प्रहरीप्रतिका गुनासा स्थानीय स्तरमै समाधान गर्न उजुरी पेटिका राखिएको हो ।’उनले हरेक १५ दिनमा जनप्रतिनिधि र नागरिक अगुवाको उपस्थितिमा सुझाव पेटिका खोलिने जानकारी दिए । उनले स्थानीयस्तरमा सम्बोधन हुन नसक्ने समस्याको हल जिल्लामा गरिने जानकारी दिए । जिल्ला प्रहरी कार्यालयले सातवटै गाउँपालिकाको सहयोगमा सुझाव पेटिका राखेको हो । प्रहरी एकाइमा जान नसक्नेले गाउँपालिकाको केन्द्रबाटै प्रहरीलाई सुझाव दिन सक्ने व्यवस्था मिलाइएको डीएसपी शर्माले बताए । उनका अनुसार प्रहरीको बानीव्यहोरा र आचरण सुधार्न र शान्तिसुरक्षा कायम गर्न पनि सुझाव पेटिका अपरिहार्य थियो । प्रहरी कर्मचारीमाथि कुनै प्रश्न उठे तत्काल कारवाही प्रक्रिया अघि बढाइने उनले जानकारी दिए ।