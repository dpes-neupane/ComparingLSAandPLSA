जुम्ला — कर्णालीको पहिचान झल्काउन तातोपानी गाउँपालिका–५ लाम्रामा गाउँका कुडा (कुरा) कार्यक्रम सुरु भएको छ । कर्णालीको विशिष्ट इतिहास, संस्कृति र मौलिक परम्परा जोगाउन आयोजना गरिएको कार्यक्रम मंगलबारदेखि ३ दिनसम्म चल्नेछ । कर्णालीको इतिहास जोगाउन कार्यक्रम आयोजना गरिएको लाम्रा संवादका संयोजक नन्दप्रसाद चौलागाईंले बताए । उनका अनुसार ‘यसले कर्णालीको पहिचानलाई जीवित राख्न सहयोग गर्नेछ,’ उनले भने, ‘ जुम्लामा एककोस हिँड्दा पनि चारकोसको भाषिका र रीतिरिवाज भेटिन्छ, त्यसको प्रवर्द्धनका लागि पनि गाउँका कुडाको आवश्यकता खड्किएको हो ।’ उनका अनुसार लाम्राका अगुवाहरूले गत वर्षदेखि कार्यक्रमको आयोजना गरिरहेका छन् ।कर्णालीको पहिचान संकटमा पर्दै गइरहेकाले लाम्रा संवादले ज्ञानको पुस्तान्तरण गर्न सहयोग गर्ने उनले बताए । उनका अनुसार कार्यक्रममा इतिहासका झन्डै ३ दर्जन विषयमा छलफल, बहस र मन्थन हुनेछ । ‘यसपालि तातोपानीको गौरव, विकास र भविष्यलाई छलफलको मुख्य विषय बनाएका छौं,’ उनले भने, ‘सभ्यताको साइनो, आखरको अलंकार, सुइना बिजुली, हाम्मा नेता हाम्मा नीतिलगायत विषयमा पनि छलफल गर्नेछौं ।’ पुरानो र नयाँ पुस्ताबीचको छलफल र बहसलाई तीव्रता दिने थलोका रूपमा लाम्रा संवाद सुरु गरिएको कार्यक्रमका परिकल्पनाकार माधवप्रसाद चौलागाईंले बताए । ‘यो आधुनिक प्रविधि र पद्धतिमार्फत अभिलेखीकरण सिकाउने एक पाठशाला जस्तै हो,’ उनले भने, ‘यसको पहल स्थानीय तवरबाटै गर्न सके अझ प्रभावकारी हुने तथ्यलाई मनन गर्दै सकारात्मक सन्दर्भ र विषयहरूको चर्चा गर्न थालेका छौं ।’