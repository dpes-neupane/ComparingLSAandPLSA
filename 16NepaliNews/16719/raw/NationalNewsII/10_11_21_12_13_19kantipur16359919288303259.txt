लमजुङ — देउसीभैलोको नाममा सडक अवरोध गरी अर्थ संकलन नगर्न प्रहरीले चेतावनी दिएको छ । तिहारमा देउसीभैलोको बाहनामा जवर्जस्ती गर्ने प्रबृत्ति मौलाएको भन्दै त्यसरी रकम नउठाउन प्रहरीले भनेको हो । वितगमा सार्वजनिक बाटोमा हिंडिरहेका यात्रु, चालक तथा बटुवालाई डोरीले बाटो छेकेर चन्दा माग्ने गरिएको भन्दै यस्ता कार्य नगर्न/नगराउन चेतावनी दिइएको डीएसपी कृष्णबहादुर कार्कीले बताए ।उनका अनुसार तिहारमा देउसीभैलोलगायत कार्यक्रम बिहान ८ देखि साँझ ८ बजेसम्ममात्रै संचालन गर्न भनिएको छ । रातको समय देउसीभैलो माग्न पूर्ण रुपमा बन्देज लगाइएको र अटेरी गरेमा प्रहरीले कानुन बमोजिम कारबाही गर्ने चेतावनी दिएको छ । डीएसपी कार्कीले मनोरञ्जनको क्रममा विभिन्न झै–झगडा, अपराधिक घटना, दुर्घटना तथा अन्य बिकृति, विसंगति मौलाएको भन्दै यसको नियन्त्रण गर्न प्रहरीले सुरक्षा योजना समेत बनाएको बताए । प्रहरीले अबैध तथा गैरकानुनीरुपमा मदिरा बिक्री बितरण तथा सेवन नगर्न/नगराउन समेत चेतावनी दिएको छ ।मदिरा सेवन गरी सवारी साधन चलाउने, सार्बजनिक स्थानमा हो–हल्ला तथा अशान्ति फैलाउनेलाई समेत कारबाही गर्ने प्रहरीले जनाएको छ । चाडपर्वको अवधिभर सवै पसल तथा होटल लजहरू राती १० बजेभित्र पूर्ण रुपमा बन्द गर्न प्रहरीले सचेत गराएको छ । मनोरञ्जनको नाममा जुवातास खेल्ने/खेलाउने, सट्टाबाजी गर्ने लगायतका कार्य नगर्न/नगराउन, पटकाजस्ता बिष्फोटक पदार्थको खरीद, बिक्री, सञ्चय गर्ने, पड्काउने समेतका कार्य नगर्न, नगराउन प्रहरीले आग्रह गरेको छ । 