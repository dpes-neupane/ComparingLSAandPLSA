महोत्तरी — कोरोना रोकथाम र नियन्त्रणमा भएको खर्च,जनप्रतिनिधिले लिएका सुविधा,आर्थिक सहयोगको आयव्याय हिसाब सार्वजनिक गर्नुपर्ने माग राख्दै औरही नगरपालिकाका राजनीतिक दलहरू आन्दोलनमा उत्रिएका छन् ।नेकपा एमाले, माओवादी केन्द्र, एकीकृत समाजवादी, लोकतान्त्रिक समाजवादी र जनता समाजवादी पार्टीले नगरपालिकाले कामकाज र हिसाब पारदर्शी गर्न माग राख्दै ८ दिनदेखि आन्दोलनमा उत्रिएका हुन् ।कांग्रेसबाट निर्वाचित मेयर सुनिल यादवलगायतका जनप्रतिनिधिले नगरबासीको मतलाई लत्याएर जनताको भावना विपरित काम गरेको र नगरपालिकालाई भ्रष्टचारको अखडा बनाएको उनीहरूको आरोप छ । असोज ७ गतेदेखि चरणबद्ध आन्दोलन सुरु गरेका उनीहरुले मंगलबारदेखि नगरपालिकाको गेटमा रिले अनसन सुरु गरेका छन् । नगरबाट सम्पन्‍न भएका कामको आयव्याय सार्वजनिक गर्नुपर्ने, मेयर, उपमेयर र कर्मचारीले लिएका सेवा सुविधा सार्वजनिक गर्नुपर्ने, स्थायी र करारका कर्मचारीको विवरण सार्वजनिक गर्नुपर्ने, प्रधानमन्त्री स्वरोजगार कार्यक्रमको विवरण सार्वजनिक गर्नुपर्ने लगायत १५ वटा शिर्षकका खर्च विवरण सार्वजनिक गर्नुपर्ने माग आफूहरुले राखेको लोकतान्त्रिक समाजवादीका नेता दशेर यादवले जानकारी दिए ।सूचनाको हकको प्रयोग गरी मागिएको सूचना विवरण समेत नगरपालिकाले उपलब्ध नगराएको राजनीतिक दलहरूको भनाइ छ । नगरपालिकाका हरेक शिर्षकमा भ्रष्टाचार भएको यादवले बताए ।नगरपालिकाका प्रमुख सुनिल यादवले नगरका कामकाजका विषयमा नभई आगामी चुनाव लक्षित आन्दोलन सुरु भएको दाबी गरे । व्यक्तिगत लाभ लिने हिसाबले काम भएका योजनामा नगरले भुक्तानी गर्न नसकेको विषयलाई लिएर विपक्षीले सूचना माग गरेको मेयर यादवले दाबी गरे ।