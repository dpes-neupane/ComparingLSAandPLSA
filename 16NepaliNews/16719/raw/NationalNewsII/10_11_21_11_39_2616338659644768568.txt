सुनसरी — जिल्ला प्रहरी कार्यालयको हिरासतमा युवकको मृत्यु भएको विषय छानबिन हुने भएको छ । आइतबार बिहान ३ बजेर १७ मिनेटमा हिरासतभित्रै भोक्राहा नरसिंह गाउँपालिका ५ बस्ने २२ वर्षीय मोहम्मद हकिव मियाँ झुन्डिएको अवस्थामा मृत भेटिएका थिए । मृतक मियाँका बुबा, जिल्ला प्रशासन, भोक्राहा नरसिंह र कोसी गाउँपालिकाका अध्यक्षहरुसहितको छलफलमा घटनाबारे छानबिन गर्न समिति गठन गर्ने सहमति भएको हो ।सहमतिअनुसार छानबिन समिति संयोजकमा सहायक प्रमुख जिल्ला अधिकारी महेश पोखरेल रहेका छन् । सहायक प्रमुख जिल्ला अधिकारी पोखरेलको संयोजकत्वमा गठित छानबिन समितिमा जिल्ला प्रहरी कार्यालयका डिएसपी नरेन्द्र कार्की, भोक्राहा नरसिंह गाउँपालिका अध्यक्ष गफार अन्सारी, कोसी गाउँपालिकाका अध्यक्ष ऐयुव अन्सारी, दुईजना वडाध्यक्ष र दुईजना मृतकका आफन्त रहेका छन् । छानबिन समितिले मृतकका परिवारलाई क्षतिपूर्तिका लागि गृहमन्त्रालयमा सिफारिस गर्ने पोखरेलले बताए । उनले भने, ‘मृतक मियाँको बुबाले चित्त बुझाएर वार्तामा सहमति जनाउनु भएको छ । उहाँले प्रदर्शनकारीहरुलाई आन्दोलन फिर्ता लिन अनुरोध गर्नुभएको छ ।’यसअघि आइतबार प्रदर्शनकारी र प्रहरीबीच झडप हुँदा इनरुवा क्षेत्र तनावग्रस्त बनेको थियो । १२ दिनदेखि थुनामा रहेका २२ वर्षीय मियाँको आइतबार मृत्यु भएपछि आफन्तले जिल्ला प्रहरी कार्यालय अगाडि नारा जुलुस लगाउँदै टायर बालेका थिए । झडपमा प्रदर्शनकारीलाई तितरबितर गर्न प्रहरीले १२ सेल अश्रुग्यास समेत प्रहार गरेको थियो ।इनरुवा नगरपालिका–९ बवियाका खत्वे समुदायकी १९ वर्षीया युवतीसँग प्रेम सम्बन्धपछि गाउँबाट दुवै भागेका उनीहरुलाई १२ दिनअघि प्रहरीले पक्राउ गरेको थियो । प्रहरीले युवतीलाई अभिभावकको जिम्मा लगाए पनि मियाँलाई भने अभद्र व्यवहार मुद्दामा अनुसन्धानको क्रममा थुनामा राखेको थियो । युवकको मृत्युपछि प्रदर्शनकारीहरुले हिरासतभित्रै हत्या गरिएको आरोप लगाएका थिए । तर, सीसीटीभी फुटेजमा भने उनी बिहान उठेर शौचालय गएको र फर्केर आएपछि हिरासतभित्रै गम्छाको सहायताले झुन्डिएको स्पस्ट देखिएको एसपी सञ्जयसिंह थापाले दाबी गरे । हिरासतभित्रै मृत्युको कारण खुलाउन माग गर्दै आन्दोलित स्थानीय बासिन्दा । तस्बिर : कान्तिपुर 