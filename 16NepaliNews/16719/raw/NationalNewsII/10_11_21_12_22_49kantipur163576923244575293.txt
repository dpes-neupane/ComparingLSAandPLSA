रोल्पा — आर्थिक वर्ष २०७८/७९ का लागि रोल्पास्थित डिभिजन वन कार्यालयलाई ३४ करोड ११ लाख ५ हजार बजेट प्राप्त भएको छ । चालू आर्थिक वर्षमा वन उद्यान र पर्यापर्यटन प्रवर्द्धन, जडीबुटी उत्पादन र सहयोग, वन्यजन्तु र जैविक विविधता संरक्षण, कृषि तथा बृहत्तर हरियाली प्रवर्द्धन, जलाधार संरक्षण र व्यवस्थापन, राष्ट्रिय वन विकास तथा व्यवस्थापन लगायतका ७ शीर्षकमा संघ तथा प्रदेश सरकारबाट उक्त बजेट प्राप्त भएको हो । कार्यालयले आयोजना गरेको वार्षिक प्रगति समीक्षा तथा कार्यक्रम सार्वजनिकीकरण बैठकमा सोमबार कार्यालय प्रमुख डा मोहन पौडेलले यस्तो जानकारी दिएका हुन् ।उनले आर्थिक वर्ष २०७७/०७८ मा सम्पन्न कार्यक्रमको समीक्षा गर्दा आगामी वर्षमा थप प्रभावकारी कार्यक्रम ल्याउनु आवश्यक भएको बताए । अघिल्लो वर्षको कार्यसम्पादनमा ९५ प्रतिशत आर्थिक प्रगति भए पनि लक्ष्य प्राप्ति ८४ प्रतिशत मात्रै भएको उनले स्वीकार गरे ।गत वर्ष काठ, डालेघाँस र बहुउपयोगी प्रकारका काठ समेतका ८६ हजार विरुवा उत्पादन गरिएको थियो । जडीबुटीजन्य ६० हजार, काठ, बहुउपयोगी तथा सौन्दर्यमुलक ९२ हजार बिरुवासहित लगभग २ लाख ३८ हजार थान बिरुवा जिल्लाभर वितरण गरिएको थियो । व्यवस्थित वनबाट ३४ प्रजातिका ३८ प्रतिशत र निजी जग्गाबाट १०० प्रतिशत काठ निकासी भएको थियो । अघिल्लो वर्ष वनबाट १ लाख ९१ हजार ९४० किलोग्राम र निजी जग्गाबाट १ लाख ३९ हजार ४०० किलोग्रामसमेत गरी ३ लाख ४६ हजार २८० किलोग्राम टिमुर उत्पादन भएको थियो ।'कार्यालयमा ११ जना सहायक वन अधिकृतको दरबन्दीमध्ये ४ जना मात्रै उपस्थित छन् । कर्मचारी अभाव भएकाले थोरैले मात्रै काम गर्नुपरेको छ,' सरकारले अध्ययन विदामा बसेका, काज सरुवा भएका र अन्यत्रै काम गरिरहेका कर्मचारीको दरबन्दी रोल्पामा पार्ने गरेकाले थोरै कर्मचारी भएको कार्यालय प्रमुख डा पौडेलले बताए ।रोल्पामा कुल १ लाख हेक्टर वन क्षेत्र छ । जिल्लाको उक्त क्षेत्र कुल क्षेत्रफलको ५३ प्रतिशत हो । जिल्लाभर ६१९ सामुदायिक वन छन् । तर १८२ सामुदायिक वनले मात्रै नवीकरण गरेका छन् । चालु आर्थिक वर्षमा वन उद्यम र पर्यापर्यटन कार्यक्रमतर्फ १ करोड १० लाख बजेट छ ।