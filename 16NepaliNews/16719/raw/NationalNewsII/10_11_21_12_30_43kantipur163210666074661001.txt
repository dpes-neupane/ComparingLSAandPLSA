दाङ — गत असार ६ मा एक कानुन व्यवसायीलाई घोराही–१५ की ३२ वर्षीया एक महिलाले ‘लेनदेन मुद्दामा सहयोग गरिदिनुपर्‍यो’ भनेर फोन गरिन् । पटक–पटक फोन गरेपछि उनी भेट्न बोलाइएको घोराही–१५ को कोहिनुर रेस्टुरेन्ट पुगे ।उनी र उनका एक साथी महिलाले बियर खाए, कानुन व्यवसायीसँग केहीबेर छलफल गरे । अन्त्यमा निस्कने क्रममा ती महिलाले ‘मलाई किन हातपात गरेको, म अब जबर्जस्ती करणीको मुद्दा हाल्छु’ भन्दै गालीगलौज गर्न थालिन् । लामो वादविवाद चल्यो । अन्ततः उनीहरू अर्को दिन भेटेर कुरा गर्ने सर्तमा घरघर गए ।भोलिपल्टदेखि घोराही–१५ कै ३५ वर्षीया अर्की महिलाले ती कानुन व्यवसायीलाई फोन गरेर तत्काल कुरा मिलाउन दबाब दिन थालिन् । आरोप लगाउने महिलाका पहुँच भएकी र उनले तत्काल मुद्दा हाल्न सक्ने भएकाले छिटो आएर पैसा दिई मिलाउनुपर्ने कुरा गरिन् । धेरै दिनसम्म फोनमै कुराकानी हुँदै अन्त्यमा छलफलका लागि ती पुरुषलाई असार २८ मा घोराहीकै सागर एन्ड सुनील रेस्टुरेन्ट तथा लजमा बोलाइयो । लजमा रहेका ती दुई सहित घोराही–५ की ३२ वर्षीया अर्की महिलाले पैसाका लागि ‘बार्गेनिङ’ गरे । दिउँसो २ बजे पुगेका ती पुरुष राति ९ बजेसम्म पनि होटलबाट निस्कन पाएनन् ।५० लाख रुपैयाँ नदिए मुद्दा हाल्ने धम्की दिएर उनलाई निरन्तर तनाव दिइयो । कतिबेला पुलिसको सई, असई, हवल्दारलाई फोन गरेको भन्दै उनलाई तर्साइयो । कतिबेला ‘अब एकछिनमा पुलिस बोलाएर यहींबाट पक्राउ गराउँछौं’ भनियो । अन्त्यमा लामो दबाबपछि १८ लाख रुपैयाँ दिन सहमत गराइयो । ती पुरुषले एक साथीलाई बोलाएर तत्काल १ लाख नगद दिए र १७ लाखको सिभिल बैंकको चेक दिए । भदौ १५ को मितिमा दिइएको चेक भजाउन ती महिला दुईपटक बैंक पुगे तर चेक साटिएन । त्यतिबेलासम्म ती पुरुषले उक्त खाताको पैसा अर्को बैंकको खातामा सारिसकेका थिए । महिलाको षड्यन्त्रबाट पीडित भएका पुरुष सामाजिक प्रतिष्ठा बिग्रने डरले केही समय निकै विक्षिप्त भए । अन्त्यमा प्रहरीको शरणमा पुगे । प्रहरीले लामो अनुसन्धानपछि उनीहरूबीच भएका फोनवार्ता र प्रत्यक्ष वार्ताका अडियो रेकर्ड तथा चेकसहित तीन महिलालाई पक्राउ गर्‍यो ।यस्ता घटना समाजमा धेरै भएको जानकारी पाएपछि अनुसन्धान भइरहेको जिल्ला प्रहरी प्रमुख एसपी सुरेशप्रसाद काफ्लेले बताए । ‘पीडित पुरुष आत्महत्याको सोचमा समेत पुगेका रहेछन् । अन्त्यमा कानुनी सहारा लिने निधो गरेपछि प्रहरीले अनुसन्धान थाली सबै प्रमाणसहित महिलाहरूलाई पक्रन सफल भयो,’ उनले भने, ‘हनी ट्र्यापमा पारेर रकम असुल्न खोजेको देखिएको छ । पीडितहरू इज्जतको डरले यस्ता घटना बाहिर ल्याउन सक्दैनन् ।’ रकम असुल्न ती महिलाहरूले विभिन्न गुन्डासमेत प्रयोग गरेको उनले बताए । ‘विभिन्न व्यक्तिहरू प्रयोग गरेर रकम असुल्ने प्रयास भएको छ, धम्की दिइएको छ,’ उनले भने, ‘विभिन्न प्रलोभनमा पारेर नजिक हुने र अन्त्यमा बलात्कारको आरोप लगाएर फसाउन खोजेको देखिन्छ । समाजमा यस्ता पीडित अरू पनि हुन सक्छन् ।’ यस घटनाले अन्य घटनालाई निरुत्साहित गर्न सहयोग पुग्ने उनले बताए ।डरत्रास देखाई रकम असुलेको आरोपमा पक्राउ गरिएका तीन महिलालाई प्रहरीले आइतबार सार्वजनिक गरेको छ । हनी ट्र्यापमा धनाढ्यहरू परिरहेको बजार हल्ला आए पनि यसअघि उजुरी नै नआएको प्रहरीले जनाएको छ । ‘हामीले यस्ता घटना त धेरै सुनेको हो तर अहिलेसम्म कसैले पनि उजुरी गर्न सकेको थिएन । यो नयाँ घटनाका रूपमा आएको छ,’ डीएसपी मुकुन्दप्रसाद रिजालले भने, ‘अब अन्य ठगिएका व्यक्तिहरू पनि सम्पर्कमा आउन सक्छन् ।’ सामाजिक प्रतिष्ठा भएका र राम्रो कमाइ भएका व्यक्तिहरू खोजेर विभिन्न तरिकाले नजिक हुने र अन्त्यमा हनी ट्र्यापमा पारेर फसाउने गरेको रिजालले बताए । ‘सामाजिक इज्जतको डरले सजिलै पैसा दिन सक्ने व्यक्तिहरूलाई लक्षित गरेर महिलाहरू यस्तो काममा लागेको देखिन्छ,’ उनले भने, ‘धेरै व्यक्ति इज्जतकै डरले प्रहरीसम्म आउनै सक्दैनन् । भित्रभित्रै मानसिक रूपमा तनाव बेहोरेर बसिरहेको देखिन्छ ।’ पक्राउ परेका महिलाहरूविरुद्ध मुलुकी अपराध संहिता, २०७४ को ठगी, आपराधिक विश्वासघात तथा आपराधिक लाभसम्बन्धी कसुरको दफा २५३ को उपदफा १ र २ बमोजिम कसुर गरेको अभियोगमा मुद्दा दर्ता हुने रिजालले बताए । उपदफा ३ ‘ख’ बमोजिम कसैको व्यवसायमा गैरकानुनी तरिकाले कुनै क्षति पुर्‍याउने वा चरित्रमा झूटो दोष लगाउने नियतले डरत्रास देखाई आपराधिक लाभ लिएमा तीन वर्षसम्म कैद र ३० हजार रुपैयाँसम्म जरिवानाको प्रावधान छ ।पहिले पनि भएका थिए घटना२०७४ जेठ २९ मा तुलसीपुरका व्यवसायी ५३ वर्षीय राजकुमार श्रेष्ठको हनी ट्र्यापमै परेर ज्यान गएको थियो । तुलसीपुरकी १८ वर्षीया पूजा घर्तीले जेठ २७ मा बोलाएर सल्यान पुर्‍याइएका श्रेष्ठ अपहरणमा परेका थिए । पैसाको बार्गेनिङ गर्दागर्दै जंगलमा असुरक्षा भएपछि अपहरणकारीले श्रेष्ठलाई छत्रेश्वरीस्थित झिम्पेको लेकमा हत्या गरेका थिए । त्यतिबेला घटना देखेका कारण घोराही–१२ हापुरका २८ वर्षीय रणबहादुर घर्तीसमेत मारिएका थिए ।