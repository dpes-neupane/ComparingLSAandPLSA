लमजुङ — जरिवाना रकम तिर्न नसक्दा बैंकिङ कसूरका एकजना अभियुक्तले ६ वर्ष १० दिन थप कैद बस्नुपर्ने भएको छ ।बैंकिङ कसूर मुद्दामा फरार रहेका लमजुङको सुन्दरबजार नगरपालिका ११ का ५१ वर्षीय पदमराज न्यौपानेलाई अदालतले ६ लाख ६० हजार रुपैयाँ जरिवाना र ७ दिनको कैद फैसला गरेको थियो । जरिवाना रकम तिरेमा ७ दिन कैद भुक्तानी गरेपछि कैदमुक्त हुन पाउनेमा जरिवाना रकम तिर्न नसकेपछि १ दिन बराबर ३ सय रुपैयाँ कट्टी हुने गरी उनलाई कारागार चलान गरिएको छ ।जिल्ला प्रहरी कार्यालय लमजुङबाट खटिएको विशेष टोलीले महानगरीय प्रहरी वृत बालाजुको सहयोगमा पक्राउ गरी ल्याएका न्यौपानेलाई लमजुङ जिल्ला अदालतले सोमबार कारागार पठाएको छ । शनिबार राति काठमाडौं महानगरपालिका वडा नं. १६ बालाजुबाट उनलाई पक्राउ गरी लमजुङ ल्याएको जिल्ला प्रहरी कार्यालयका सूचना अधिकारी प्रहरी निरीक्षक जगदिश रेग्मीले बताए ।प्रहरीका अनुसार बैंकिङ सम्बन्धी कसूर मुद्दामा उच्च अदालत पाटनले गत वर्ष पुसमा न्यौपानेविरुद्ध ६ लाख ६० हजार रुपैयाँ जरिवाना र ७ दिनको कैद फैसला सुनाएको थियो । उनीविरुद्ध २०७६ सालतिर मुद्दा परेको थियो । अदालतले ७ दिन मात्रै कैद तोकेकोमा ६ लाख ६० हजार रुपैयाँ जरिवाना तिर्न नसकी उनी जरिवाना रकमको कैद भुक्तान गर्न कारागार जानु परेको छ । ७ दिन कारागारमा बसेपछि कैदभुक्तानी कटाएर जरिवाना रकम बुझाएमा जुनसुकै समयमा पनि छुट्ने प्रहरीले जनाएको छ ।