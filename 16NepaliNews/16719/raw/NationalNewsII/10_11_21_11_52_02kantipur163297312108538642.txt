रौतहट — मालपोतमा मोठ कायम हुन नसक्दा रौतहटका सुकुम्बासीले पाएको लालपुर्जा ‘खोस्टा’बराबर भएको छ । २३ वर्षअघि लालपुर्जा पाए पनि मालपोतमा मोठ कायम हुन नसकेको हो । जिल्ला सुकुम्बासी समस्या समाधान आयोगका तत्कालीन अध्यक्ष गम्भीराप्रसाद निरालाको पालामा झन्डै २ हजार ७ सय लालपुर्जा वितरण गरिएको थियो ।निरालाले २०५५ मसिर ३ गते जिल्लाभरिका सुकुम्बासीलाई लालपुर्जा वितरण गरेका थिए । तर, मोठ कायम गर्ने प्रक्रिया अन्तिम चरणमा पुग्नै लाग्दा संसदीय निर्वाचन घोषणा भयो । त्यसपछि काम अघि बढ्न नसकेको निरालाले बताए । ‘निर्वाचनको घोषणासँगै आयोगको अध्यक्षबाट हट्नु परेपछि बीचमै काम अलपत्र पर्‍यो । सुकुम्बासीहरू मारमा परे,’ उनले भने ।सरकार बदलिएसँगै सुकुम्बासी समस्या समाधान आयोगका अध्यक्षहरू परिवर्तन हुने चलनले मोठको काम अघि बढ्न सकेको छैन । निरालापछि आयोगको अध्यक्ष कल्याणी खड्का, महेन्द्र चौलागाईं भए । उनीहरूको पालामा केहीको मोठ कायम गरिएको थियो । तर अधिकांशको काम हुन सकेन । पछिल्लो माओवादीको सरकारको पालामा आयोगका अध्यक्ष हरि पौडेल बनेका थिए । तर उनले कामै गर्न नपाउँदै हट्नुपर्‍यो । गुजरा–२ कटानीका माधव अधिकारीले लालपुर्जा बेकामे भएको बताए । ‘मठ कायमका लागि धेरै पटक जिल्ला र केन्द्र धाउने काम भयो । तर समस्या उस्तै रह्यो,’ उनले भने, ‘२३ वर्षदेखि लालपुर्जा समातेर बसेका छौं । न तिरो तिर्न पाएका छौं न बेचबिखन । बैंकमा राखेर केही काम गर्न पनि पाएका छैनौं ।’ उनले आयोगबाट १ कट्ठा ७ धुरको जग्गाधनी दर्ता प्रमाणपुर्जा पाएका हुन् । मैरा र कटानीमा मात्र एक सय बढीले आयोगबाट लालपुर्जा पाएका थिए । एउटै जग्गाको २/३ जनासम्मलाई लालपुर्जा वितरण गरेको पाइएको छ ।अहिले जिल्लामा सुकुम्बासीको संख्या यति नै छ भन्ने तथ्यांक आयोगसँग छैन । यसअघि केपी शर्मा ओली सरकारको पालामा आयोगको जिल्ला अध्यक्ष उद्धव रेग्मी थिए । त्यतिबेला जिल्लाका १८ वटै पालिकामा सुकुम्बासी र भूमिहीनको लगत संकलन सुरु भएको थियो । तर, सरकार ढलेसँगै ती काम पनि रोकिएको छ । अहिले आयोगमा अध्यक्ष छैनन् ।