राजविराज — सप्तरीमा बुधबार थप एक जना बालिकाको पोखरीमा डुबेर मृत्यु भएको छ । मंगलबार मात्र जिल्लामा ३ जनाको डुबेर मृत्यु भएको थियो । बुधबार दिउँसो महदेवा गाउँपालिका २ अकवरपुरका रामचरित्र मण्डलकी ५ वर्षीया छोरी शिवानीको घर नजिकै रहेको पोखरीमा डुबेर मृत्यु भएको प्रहरीले जनाएको छ । पोखरीमा नुहाउने क्रममा शिवानी डुबेपछि आफन्तले शव निकालेका थिए । त्यसपछि गएको प्रहरी टोलीले शव पोस्टमार्टमका लागि गजेन्द्रनारायण सिंह अस्पताल राजविराज ल्याएको छ । मंगलबार खडग नगरपालिका ८ मुसहरनियामा रहेको पोखरीमा डुबेर स्थानीय ३ वर्षीया एलिजाकुमारी चौधरी, महदेवा गाउँपालिका ४ परसाही टोलस्थित सार्वजनिक पोखरीमा स्थानीय ३० वर्षीय लक्षनकुमारी सदा र तिलाठी कोईलाडी गाउँपालिका २ लौनियाका १२ वर्षीय सवाना खातुनको स्थानीय नहरमा डुबेर मृत्यु भएको थियो । पछिल्लो समय सप्तरीमा पोखरी, नहर, पानी जमेको खाल्टो लगायतका स्थानमा डुबी मृत्यु हुनेको संख्या बढ्दै गएको छ । गत आर्थिक वर्ष ०७७/७८ मा जिल्लामा २१ जनाको डुबेर मृत्यु भएको थियो । २१ जनामा काखे बालकदेखि ८२ वर्षीया वृद्धसमेत रहेको प्रहरी तथ्यांकले देखाएको छ । एक वर्षको अधधिमा मृत्यु भएका २१ जनामध्ये १३ जना १७ वर्ष मुनिका छन् । 