रौतहट — पूर्वपश्चिम राजमार्गको चन्द्रनिगाहपुर चोकबाट झन्डै १९ किलोमिटर दक्षिणतर्फ गरुडा नगरपालिका पर्छ । त्यहाँ जाने सडकखण्डमा नगरपालिका क्षेत्रबाट संकलन गरिएको फोहोर जताततै फ्याँकिएको छ । नगरपालिकाले मुख्य सडकलाई नै डम्पिङ साइटजस्तै प्रयोग गरेको छ । फोहोरमैला व्यवस्थापनका नाममा दिनहुँ नगरक्षेत्रको फोहोर ल्याएर सडकमै फाल्ने गरेको छ । त्यही आगो लगाएर वातावरण दूषित पार्ने काम भइरहेको छ । सडकको आडैमा फोहोर फालेको भनेर जनप्रतिनिधि र स्थानीयले डम्पिङ साइट बनाउन माग गर्दै आएका छन् । तर नगरपालिकाले नै बेवास्ता गरेको स्थानीयको भनाइ छ । नगरपालिकाकी उपप्रमुख रंगीलादेवी यादवले सडकमै फोहोर फाल्दा स्वास्थ्यमा समस्या आउनुका साथै जनप्रतिनिधिकै बदनामी भएको बताइन् । ‘मैले कैयौं पटक फोहोर व्यवस्थापनमा ध्यान दिउँ । सडकमै फालेर आगो लगाउनु हुन्न भनेको हुँ,’ उनले भनिन्, ‘मेयरसाबले चासो लिनु हुन्न ।’ चन्द्रपुर अस्पतालका डा. सुभाष चौधरीले दूषित र फोहोर वस्तुमा लगाइएको आगोको धूवाँले झनै असर गर्ने बताए । ‘दूषित धूवाँको असरले छातीमा समस्या आउँछ । यस्ताबेला मुख र नाक छोप्ने गर्नुपर्छ । धूवाँबाट जोगिनु नै उचित हुन्छ,’ उनले भने । सडक नै दुर्गन्धित हुने गरी फोहोर फाल्ने कामको विरोध जनाउँदै आएको गरुडाका वडाध्यक्ष चुनचुन साहले बताए । ‘चाँडोभन्दा चाँडो बजार क्षेत्रभन्दा बाहिर डम्पिङ निर्माण गरी फोहोर व्यवस्थापन गर्नुपर्छ,’ उनले भने, ‘२४ सै घण्टा व्यस्त सडकछेउमै फोहोर फालेर आगो लगाउने गर्दा आलोचना भइरहेको छ ।’ नगरपालिकाका प्रमुख प्रशासकीय अधिकृत मुस्ताक आलमले परिषद् हुन नसकेकाले डम्पिङ साइटका लागि बजेट विनियोजन हुन नसकेको बताए । ‘हामी फोहोरलाई चाँडै व्यवस्थापन गर्छौं । सडकमै फाल्ने काम राम्रो होइन,’ उनले भने, ‘बजेट अभावले नै डम्पिङ साइट बनाउन नसकेका हौं । यस पटक जसरी पनि बनाउँछौं ।’ असार १० गतेभित्र परिषद् गर्नुपर्नेमा जनप्रतिनिधिबीच विवादका कारण गरुडामा अहिलेसम्म भएको छैन ।रौतहटका गरुडा, देवाही, फतुवाविजयपुर, यमुनामाई, गुजरालगायत अधिकांश नगरपालिकाले फोहोर व्यवस्थापनका लागि डम्पिङ साइट बनाएका छैनन् । चन्द्रपुरले डम्पिङ साइट बनाएको भनिए पनि पश्चिमको जंगलमा फोहोर फाल्न छाडेको छैन । जंगललाई डम्पिङ साइटका रूपमा प्रयोग गर्दा वन्यजन्तुलाई असर परेको भन्दै डिभिजन वन कार्यालयले आपत्ति जनाउँदै आएको छ । नगरपालिकाको भौतिक पूर्वाधार समितिका संयोजक काजीमान माझीले दुई वर्षअघि चन्द्रपुर १ स्थित पौराई जंगलमा फोहोर व्यवस्थापनका लागि नगरपालिकाले डम्पिङ साइट निर्माण गरिसकेको बताए । नगरपालिकाले १२ लाखभन्दा बढी खर्च गरेर चन्द्रपुर ४ स्थित हातेमालो सामुदायिक वन क्षेत्रमा रहेको पोखरीमा फलामे पोलमार्फत चारैतिरबाट तारजालीले घेरेर पक्की पर्खालसहित संरचना निर्माण गरेको थियो । तर डम्पिङ साइटको तारबार नै गायब भएपछि उक्त स्थान पोखरीमा परिणत भएको छ ।