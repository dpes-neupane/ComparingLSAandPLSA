धनुषा — प्रमुख प्रतिपक्ष लोकतान्त्रिक समाजवादी पार्टी(लोसपा)का संसदीय दलका नेता जितेन्द्र सोनलले दुई तीहाइको प्रदेश सरकारले अध्यादेश ल्याएर प्रदेश सभालाई पंगु बनाउने खोजेको आरोप लगाएका छन् ।विश्वविद्यालय स्थापना गर्न प्रदेश २ सरकारले सिफारिस गरेको अध्यादेश प्रदेश सरकारले अलोकतान्त्रिक चरित्र भएको सोनलले आरोप लगाएका हुन् ।‘विजनेश नभएको भन्दै प्रदेश सभाको अधिवेशन अन्त्य गरी अध्यादेश ल्याउनु सरकारको अलोकतान्त्रिक चरित्र हो,’ सोनलले भने, ‘सरकारले प्रदेश सभालाई रणनितिक रुपमा विजनेश नदिई पंगु बनाउन खोजेको छ ।प्रदेश सरकार सांसदलाई छलेर भाग्न खोजेको छ, ’ उनले भने ।सरकारमाथि लागेको विभिन्‍न आरोपले शंकाको घेरामा रहेकोले प्रदेश सभालाई अन्योलमा राखेर सरकार अध्यादेश ल्याएको सोनलले बताए । अध्यादेश ल्याएर प्रदेश सरकार विधि र प्रक्रियालाई लत्याएर भाग्‍न खोजेको सोनलले आरोप लगाए ।प्रदेश २ को मन्त्रिपरिषद्को बैठकले मंगलबार वीरगन्ज प्राविधिक विश्वविद्यालय र कृषि विश्वविद्यालय सप्तरी स्थापना गर्न २ वटा अध्यादेश प्रदेश प्रमुखलाई सिफारिस गर्ने निर्णय गरेको छ । 