सर्लाही — सरकारले कोरोना महामारीका कारण बन्द नेपाल–भारत सीमा खोल्ने निर्णय गरे पनि सर्लाहीका नाकाहरू अझै खुल्न सकेका छैनन् । सर्वसाधारणलाई सीमा वारपारमा रोक लगाइएको छ । तर, सीमापारिबाट तस्करी भने रोकिएको छैन । भारतबाट खाद्यान्न तस्करी हुने गरेकोमा पछिल्लो समय अवैध सुनचाँदीका गरगहना र हातहतियार पनि भित्रिन थालेका हुन् ।बिहीबार मात्र चाँदीको गहनासहित दुई जना पक्राउ परे । भारतबाट अवैध रूपमा भित्र्याइएको १ लाख मूल्य बराबरको तयारी गरगहनासहित हरिपुर्वा नगरपालिका–५ का २७ वर्षीय रोशनप्रसाद अधिकारी र सोही स्थानका वर्ष २७ कै कौशल यादव पक्राउ परेका हुन् । भारतीय सीमावर्ती गाउँ संग्रामपुरदेखि हरिपुर्वातर्फ बीआर ३० जे ७१६५ भारतीय नम्बर प्लेटको मोटरसाइकलमा आउँदै गर्दा गस्तीमा रहेको प्रहरी टोलीले उनीहरूलाई पक्राउ गरेको हो । उनीहरूले भारतबाट चाँदीका गहना ल्याउने गरेको प्रहरीसमक्ष बयान दिएका छन् । झन्डै दुई साताअघि नलकटुवा पेस्तोलसहित एक भारतीय पक्राउ परे । भारत सीतामढी सोनवर्षा ग्रामपञ्चायतका १७ वर्षीय गोलुकुमार दास हतियारसहित पक्राउ परेका हुन् । ब्रहम्पुरी गाउँपालिका–४ काली मन्दिरस्थित भारतीय सीमाक्षेत्रबाट आउँदै गरेका उनलाई शंका लागेर सशस्त्र प्रहरी बलको त्रिभुवननगर बीओपीको टोलीले जाँच गर्दा हतियार फेला परेको थियो । अनुसन्धानको क्रममा दासले हतियार बोर्डर पार गर्ने मात्र आनो जिम्मा रहेको बताएका छन् । सोही दिन मात्र लालबन्दीबाट एक थान पेस्तोल र त्यसमा लाग्ने ५ राउन्ड गोली सशस्त्र प्रहरीले बरामद गर्‍यो । गस्तीमा रहेको सुरक्षाकर्मीलाई देख्नासाथ प्रदेश–२–०२–००४प ७७५७ नम्बरको मोटरसाइकल छाडेर चालक फरार भएपछि सुरक्षाकर्मीले झोलामा राखेको हतियार बरामद् गरेको थियो । सीमामा प्रहरीको फितलो ब्यवस्थापनका कारण कतिपय स्थानमा लुकीछिपी कारोबार भइरहेको छ भने कतिपय स्थानमा प्रहरीकै मिलेमतो रहेको स्थानीयको दावी छ । सीमा निरीक्षणको जिम्मा पाएको सशस्त्र प्रहरी निगरानीमा चुक्दा तस्करी भइरहेको नागरिक समाजका महासचिव शिवचन्द्र चौधरीले बताए । उनले सर्वसाधारणका लागि मात्र नाका बन्द रहेको तथा तस्करी गर्नेका लागि सदैव खुला रहेको आरोप लगाए । ‘भारतबाट अवैध सामानहरू नेपाल भित्रिने गरेएको छ, उनीहरूका लागि सीमा कहिल्यै बन्द भएन, कहिले लुकीछिपी त कहिले सेटिङमा सामान आउने गरेको छ,’ उनले भने, ‘अवैध सामान भित्र्याइरहेका तस्करहरूले पछिल्लो समय हतियार र गहनाको कारोबार समेत गर्न थालेको पुष्टि भइरहेको छ ।’ सशस्त्र प्रहरी १० नम्बर गणका गणपति गंगाराम श्रेष्ठले सीमामा लुकीछिपी कारोबार गर्नेहरू बढेको जानकारी दिए । पछिल्लो समय अवैध हतियार र चाँदीका गहना ल्याउनेहरू धमाधम पक्राउ पर्न थालेको उनको भनाइ छ । यसरी तस्करी बढ्नुको दोष भने उनी खुला सीमालाई दिन्छन् । ‘सीमामा जति कडाई गरिए पनि लुकीछिपी सामान ल्याउनेहरू बढेका छन्, पछिल्लो समय हतियार र गरगहनासमेत पक्राउ पर्न थालेको छ,’ उनले भने, ‘यसले जिल्लामा सुरक्षा थ्रेट बढेको छ ।’