मोरङ — विराटनगर र पूर्वी मोरङ जोड्ने सिंघीया खोलाको पुल बाढीले कटान गरिरहँदा जोखिममा परेको छ । अघिल्लो साताको बाढीले विराटनगरको हाटखोला र कटहरी बजार जोड्ने पुलको पिलरको जग कटान गरिदिँदा पुल जोखिममा परेको हो ।पुलका चार पिलरमध्ये पूर्वपट्टिको तीन वटा कटान पिलर भइरहेका छन् । पुलको माथिल्लो भागमा पनि खाल्डैखाल्डो भएर भ्वाङ पर्ने अवस्था हुँदा दुर्घटनाको जोखिम बढेको छ । कटहरी र विराटनगर दुवैतर्फ रहेका उद्योगका लागि कच्चा पदार्थ र उत्पादन बोकेर कन्टेनर, लरीलगायत २२ चक्कासम्मका सयौं ट्रक दैनिक उक्त पुलबाट ओहोर दोहोर भइरहने हुँदा पुल नै भत्किने जोखिम बढेको कटहरी गाउँपालिकाका अध्यक्ष रामकुमार कामत बताउँछन् ।‘सिंघीया खोलाको पुल भत्किए विराटनगर पूर्वका सम्पूर्ण उद्योगका लागि आउने कच्चा पदार्थ ल्याउन र उत्पादन बजार पठाउने कार्य बन्द हुन्छ,’ उनले भने, ‘पुल भत्किए पूर्वी मोरङको सम्पर्क नै विराटनगरसँग विच्छेद हुन्छ । त्यसैले तत्काल कटान रोकथामका साथै पुल मर्मत आवश्यक छ ।’पिलरको जग कटान भइरहेको सूचना आएपछि मोरङका प्रमुख जिल्ला अधिकारी काशीराज दाहालले प्राविधिक इञ्जिनियरको टोलीसहित मंगलबार निरीक्षण गरेका छन् । ‘तल पुलको जगको वरिपरीको माटो ४ फिटभन्दा बढी कटान भइसकेको छ भने माथि खाल्डो परेर भ्वाङ फुट्ने अवस्था देखियो,’ उनले भने, ‘औद्योगिक क्षेत्र भएकोले पुलबाट हेभी सवारीसाधनहरू रात-दिन चलिरहेको हुँदा जुनसुकै बेला दुर्घटना हुने अवस्था छ ।’हुलाकी सडक परियोजनाअन्तर्गतको उक्त पुल तत्काल मर्मतका लागि सडक डिभिजन कार्यालय विराटनगरलाई प्रजिअ दाहालले निर्देशन दिएको बताए । उनले पुलको अवस्थाबारे विभाग र सम्बन्धित मन्त्रालयलाईसमेत जानकारी गराएकोले तत्काल मर्मत गरिने प्रतिबद्धता जनाए ।हुलाकी सडक परियोजना इकाई इटहरीका इञ्जिनियर शिवराम देवले आफूहरुले बुधबार पुलको स्थलगत अवलोकन गरेर तत्काल कटान रोक्ने उपाय लगाउने बताए । यस्तै, विराटनगर र कटहरीको महेशपुर जोड्ने सिंघीया खोलाको अर्को पुलमा पनि बाढीले क्षति पुर्‍याएको छ । उक्त पुलको पश्चिमतर्फको पिलरमा बाढीले कटान हुँदा भत्किने जोखिम बढेको प्रजिअ दाहालले बताए ।यस्तै, विराटनगर १४ स्थित जतुवा र जहदा गाउँपालिका ३ भाथिगछ जोड्ने सिंघीया खोलाको अर्को पुलमा पनि बाढीले क्षति पुर्‍याएको छ । पुलको पश्चिमपट्टिको स्ल्याब बगाएकोले सडक अवरुद्ध भएको छ । सडक अवरुद्ध हुँदा तरकारी खेतीको पकेट क्षेत्र रहेको भाथिगछका किसानले आफ्ना उत्पादन विरानटगर ल्याउन कठिनाइ व्यहोर्दैआएका छन् । वडा कार्यालयको सहयोगमा स्थानीय किसानहरुले मंगलबार माटो हालेर पैदल हिँड्नसक्ने बनाएको जहदा गाउँपालिकाका अध्यक्ष कैलास मण्डलले बताए ।