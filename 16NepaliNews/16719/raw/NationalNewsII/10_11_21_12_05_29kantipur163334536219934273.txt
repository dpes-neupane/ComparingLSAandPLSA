नुवाकोट — जिल्लामा आइतबारबाट पासाङ ल्हामु, केरुङ, टिमुरे, माइक्रोबस व्यवसायीहरुले सार्वजनिक सवारीको भाडा नबढाएको भन्दै लामो र छोटो दूरीका सवारी बन्द गराएका छन् ।दुई दिनदेखि जिल्लाभित्र र बाहिर चल्ने सार्वजनिक यातायातका साधन बन्द भएपछि यात्रुहरू मर्कामा परेका छन् । दसैं नजिकिँदै जाँदा सार्वजनिक यातायात बन्द भएपछि काठमाडौंबाट नुवाकोट र रसुवा घर जाने यात्रुहरू मर्कामा परेका छन् । त्यस्तै, गाउँबाट बजारमा किनमेल गर्न जाने स्थानीयलाई समस्या भएको छ ।यतिबेला गल्छी हुँदै काठमाडौं, छहरे–टोखा र त्रिशूली–बालाजु सडक खण्डमा सञ्चालित सार्वजनिक बस बन्द छ ।संघीय सरकारले राष्ट्रियस्तरमा अन्तरप्रदेश चल्ने सवारीको भाडा गत असारमा बढाए पनि छोटो दूरीमा चल्ने सवारीको हकमा भाडा वृद्धि नगरेपछि बाध्य भएर यातायातका साधन बन्द गरिएको पासाङ ल्हामु बस व्यवसायी समितिका अध्यक्ष कुलबहादुर खड्गीले बताए । उनले भने, 'इन्धनको भाउ बढ्यो । हाम्रो भाडा बढेन ।'भाडा समायोजनका लागि पटक–पटक सबै तहमा गुनासो गर्दा समेत सुनुवाई नभएपछि विरोधमा उत्रनु परेको अध्यक्ष खड्गीले बताए । कानुनत: छोटो रूटहरुमा चल्ने सार्वजनिक सवारीको भाडा समायोजनको अधिकार सम्बन्धित प्रदेश र स्थानीय तहहरूलाई दिएको छ । पुरानै भाडादरमा सवारी सञ्चालन गर्नुपर्दा खर्च नउठ्ने बस व्यवसायीको भनाइ छ । साना ठूला गरी नुवाकोट र रसुवामा ५ सयभन्दा बढी सार्वजनिक सवारी साधन छन् ।जिल्लाको पूर्वी भेगका स्थानीय दसैंका लागि किनबेल गर्न बस कै यात्रा गरेर आँप्र, ढिकुरे, बट्टारबजार र त्रिशूली पुग्छन् । पश्चिम भेगका त्रिशूली, देवीघाट, बट्टारबजार आउँछन् । 