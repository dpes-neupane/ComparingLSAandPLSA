पाँचथर — सडक मर्मत नहुँदा ढुवानी रोकिएर पाँचथरको मिक्लाजुङ गाउँपालिका–७ लेकगाउँमा खाद्यान्न अभाव सुरु भएको छ । उक्त क्षेत्रमा बेमौसमी वर्षाका कारण गएको पहिरोले सडकमा क्षति पुर्‍याएको थियो । पहिरोमा परेर घरबारविहीन भएका परिवारमा खाद्यान्न अभावले ठूलो मर्का परेको छ । उक्त स्थानसम्म पुग्ने दुईवटा सडक थिए । दुवै क्षतिग्रस्त भएका छन् । पहिले दमकबाट कन्याटार, छ नम्बर बुधबारे हुँदै आउने बाटो प्रयोग गर्दै उपभोग्य वस्तु लेकगाउँ ल्याइन्थ्यो । उक्त सडकबाहेक राँके–रवि–भेंडेटार सडक प्रयोग हुँदै आएकोमा कात्तिक २ यता दुवै अवरुद्ध छन् । पहिरोले २० परिवार विस्थापित जीवन बिताइरहेका छन् ।१ सय २६ घरधुरी रहेको लेकगाउँमा अधिकांशका घरलाई पहिरोले क्षति पुर्‍याएको छ । ‘२६ परिवारमा भोकमरी चल्न थाल्यो,’ स्थानीय शिक्षक सञ्जय राईले भने । सडकसँगै विद्युत् र खानेपानीका संरचना पनि पहिरोले बगाएकाले लेकगाउँ, खोलाखर्क र भाङटारका बासिन्दालाई थप सकस छ ।भेंडेटार–छ नम्बर बुधबारे सडक आयोजनासँग समन्वय गरे पनि तत्काल बाटो खुल्ने सम्भावना नरहेको गाउँपालिका अध्यक्ष अमरराज माखिम बताउँछन् । कन्याटार–बुधबारे खण्डबाट पन्छाउन थालिएको पहिरो छिचोल्दै एक्स्काभेटर लेकगाउँसम्म पुग्न कम्तीमा ७ दिन लाग्ने उनको भनाइ छ ।कात्तिक १ देखि ३ सम्म भएको बेमौसमी वर्षाले बाढीपहिरो जाँदा मिक्लाजुङ क्षतिग्रस्त भएको हो । पहिरोमा पाँचथरका विभिन्न स्थानमा ३१ जनाले ज्यान गुमाएका थिए । 