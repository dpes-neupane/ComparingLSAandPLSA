पोखरा — छोराले दलित युवतीसँग बिहे गरेको भन्दै आमाबुबालाई दाहसंस्कारबाट वञ्चित गराएका पोखरा–२७ अर्चलेका ५ जनालाई जातीय विभेदको अभियोगमा प्रहरीले पक्राउ गरेको छ ।प्रहरीले रमा घमाल क्षेत्री, रेशम भुजेल, सरिता भुजेल, भीमबहादुर भुजेल र शिव भुजेललाई पक्राउ गरेको हो । उनीहरूलाई पाँच दिनको म्याद थप गरी जिल्ला प्रहरी कार्यालय कास्कीको हिरासतमा राखिएको प्रहरीले जनाएको छ । राधिका भुजेल, उनका छोरा अमृत र बुहारी पूजा गन्धर्वको जाहेरीपछि छिमेकी र आफन्त आइतबार पक्राउ परेका हुन् । लामो समयको प्रेम सम्बन्धपछि अमृत र पूजाले ३ वर्षअघि बिहे गरेका थिए । जनजाति परिवारका अमृत र दलित परिवारकी पूजाबीच बिहे भएदेखि नै छिमेकी र आफन्तले उनीहरूको परिवारलाई बहिष्कार गर्दै आएका थिए । भदौ १८ मा अमृतकी हजुरआमाको निधनपछि बुबा कृष्णबहादुर र आमा राधिकालाई सामूहिक किरियाकर्मबाट समेत वञ्चित गराइएको थियो ।छिमेकी रमा घमाल क्षेत्रीको उक्साहटमा कृष्णबहादुरका भाइबुहारीहरू रेशम, सरिता, भीमबहादुर र शिवले उनी ‘अछूत’ भएको भन्दै आमाको किरियाकर्म गर्नबाट वञ्चित गराएका हुन् । उनीहरूविरुद्ध शुक्रबार जातीय विभेदको कसुरमा जाहेरी परेको थियो । 