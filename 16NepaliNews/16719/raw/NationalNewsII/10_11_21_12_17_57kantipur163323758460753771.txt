पोखरा — निर्माणाधीन पोखरा क्षेत्रीय अन्तर्राष्ट्रिय विमानस्थल नजि कैको सेनिटरी ल्यान्डफिल साइट अहिलेको स्थानबाट जतिसक्दो छिटो सार्नुपर्छ । ल्यान्डफिल साइट सारिदिन आग्रह गर्दै विमानस्थल आयोजनाले पोखरा महानगरपालिकालाई पटकपटक पत्राचार गरेको छ ।महानगरको सातौं नगरसभाले नयाँ ल्यान्डफिल साइटका लागि जग्गा खोज्न समिति समेत बनाएको छ । जग्गा प्राप्तिका लागि कार्यपालिका बैठकबाट निर्णय गरेर संघीय सरकारलाई पठाउनुपर्छ । तर साढे दुई महिनादेखि कार्यपालिका बैठक बस्न सकेको छैन । ल्यान्डफिल साइटमा रहेका चरालाई अन्तै बानी पार्न विमानस्थल सञ्चालन हुनुभन्दा कम्तिमा ६ महिना अगावै सार्नुपर्ने विज्ञले बताउँदै आएका छन् । विमानस्थल स्थानान्तरण तथा सञ्चालन तयारी कार्यदलले जनवरी १ बाट आन्तरिक र वैशाख १ बाट अन्तर्राष्ट्रिय उडान सञ्चालन गर्न सकिने प्रस्ताव पठाइसकेको छ । महानगरले ल्यान्डफिल साइट समयमै नसार्दा कार्यदलको योजना प्रभावित हुने देखिएको छ । महानगर प्रमुख मानबहादुर जीसीलाई गत साउन १ मा मस्तिष्कघात भएपछि उनी काठमाडौंमा बसेर उपचार गरिरहेका छन् । उनको अवस्था खतरामुक्त भए पनि काममा फर्कने सक्ने स्थिति छैन । उनले आफूमा निहित अधिकार उपप्रमुखमा हस्तान्तरणसमेत गरेका छैनन् । उपप्रमुख मञ्जुदेवी गुरुङलाई कार्यवाहक नदिँदा नगरसभाको निर्णय प्रमाणीकरण हुन सकेको छैन । नगरसभाका निर्णय प्रमाणीकरण नहुँदा महानगरले महत्त्वपूर्ण निर्णय लिन सकेको छैन । दैनिक प्रशासनिक कामकाजसमेत प्रभावित भएको छ । गत असार ९, १० र ११ मा भएको नवौं नगरसभाले पारित गरेका निर्णयको प्रमाणीकरण गरेर कानुन बनाएपछि राजपत्रमा प्रकाशित गर्नुपर्छ । त्यसपछि मात्रै योजना कार्यान्वयनमा जान्छन् । महानगर प्रमुख जीसी स्वस्थ रहँदै प्रमाणीकरण गरेनन् । महानगर कर्मचारीसम्बन्धी ऐन २०७७ को संशोधन गर्नुपर्ने विधेयक २०७८ मा विवाद थियो । स्थानीय तहले एकपल्ट कर्मचारीको आन्तरिक बढुवा गर्न पाउने अधिकारअनुरूप ५ वर्ष काम गरेकालाई बढुवा गर्ने विधेयकमा प्रस्ताव थियो । कांग्रेससमर्थक कार्यपालिका सदस्यले भने ४ वर्ष काम गरेकालाई समेत बढुवा गर्नुपर्ने बताउँदै आएका थिए । संघीय ऐनमा ५ वर्ष भएकाले महानगरमा बाँझिन नहुने र अदालतले समेत त्यसैलाई कार्यान्वयन गर्न भनिसकेको अवस्थामा कर्मचारी बढुवा रोकियो । विधेयक प्रमाणीकरण नहुँदा झन्डै २ सय कर्मचारीको बढुवा रोकिएको एक कर्मचारीले बताए । पोखरा–१९ का अध्यक्ष शोभामोहन पौडेलका अनुसार बजेट पारित भए पनि प्रमाणीकरण नहुँदा बहुवर्षीय ठेक्कामा जानुपर्ने योजना प्रभावित भएका छन् । ‘केही समयपछि स्थानीय तहको निर्वाचन घोषणा हुन्छ, त्यतिबेला आचारसंहिता लागेर ठूला निर्णय गर्न मिल्दैन,’ महानगरको विधायन समितिका संयोजकसमेत रहेका उनले भने, ‘ल्यान्डफिल साइट सार्नेजस्ता ठूला योजना सफल नहुने र सम्झौता समेत नहुने अवस्था आउँछ ।’ नियमानुसार प्रमुख प्रशासकीय अधिकृतले आर्थिक अधिकार नपाउँदा झन्डै २ महिनादेखि कर्मचारी र जनप्रतिनिधिको तलबभत्ता रोकिएको थियो । वडामा जाने बजेटसमेत निकासा भएको थिएन । प्रमुख प्रशासकीय अधिकृत महेश बरालले दुई साताअघि आर्थिक अधिकार पाएपछि भने यो समस्या छैन । यद्यपि, एक लाख रुपैयाँभन्दा बढी रकमको योजनाका लागि बजेट निस्कासन गर्न कार्यपालिका बैठकले निर्णय गर्नुपर्ने भएकोले ठूलो योजना कार्यान्वयन हुन सक्ने अवस्था छैन । कार्यपालिकाको बैठक नबसेकैले यो बर्खामा विपद्मा परेकाको राहत, पुनःस्थापनालगायत कार्य हुन सकेको छैन ।वडाध्यक्ष पौडेल उपप्रमुखलाई नै कार्यवाहक दिन पटकपटक प्रयास गरिए पनि सुनुवाइ नभएको बताउँछन् । ‘मस्तिष्कसँग सम्बन्धित भएकाले चिकित्सकले पनि मेयरलाई कुनै राजनीतिक प्रेसर नदिन भनेका छन्,’ उनले भने, ‘उहाँ फर्किएर काम गर्ने अवस्था देखिँदैन । उहाँले लेखेरै दिने अवस्था भएन भने कार्यपालिकाले नै उपप्रमुखज्यूलाई कार्यवाहक तोक्नुपर्छ ।’ कार्यवाहकको पत्र एक साताभित्र ल्याउन प्रयत्न भइरहेको बताउँदै उनले पत्र नआए कार्यपालिकाले निर्णय गर्न बाध्य हुने दोहोर्‍याए । महानगरले ३२ वटा घाटबाट ढुंगा, गिट्टी, बालुवाको टेन्डर आह्वान गर्दा रामघाटको गरेन । गत वर्ष झन्डै ८ करोड रुपैयाँ महानगरलाई आम्दानी भएको यो घाट सार्वजनिक–निजी साझेदारीअन्तर्गत ३४ वर्षसम्मका लागि पोखराको बतास समूहलाई सुम्पने तयारी भएकोले टेन्डर आह्वान नभएको हो । रामघाटका मजदुरले दसैं आउन लाग्दा खर्च अभाव भएको दुखेसो पोखेपछि महानगरले आफ्ना कर्मचारी राखेर जिल्ला दररेटअनुसार ढुंगा, गिट्टी, बालुवा बेचविखन गरिरहेको छ । महानगरका प्रमुख प्रशासकीय अधिकृत महेश बरालले उपप्रमुखको नेतृत्वमा रहेको राजस्व परामर्श समितिको बैठकले गरेको निर्णयअनुसार एक महिनाका लागि बेचविखन गरिएको बताए । ‘सम्झौता भयो भने अर्को पक्षलाई हस्तान्तरण गर्नुपर्छ भनेर टेन्डर आह्वान नगरेका हौं,’ उनले भने, ‘अदालतले रोक्ने स्थिति आयो भने टेन्डर हुन्छ ।’वडा नम्बर १३ का अध्यक्ष लेखबहादुर तामाङ भने संक्रमणकालको लाभ उठाउँदै केही व्यापारीलाई लाभ पुर्‍याउने मनसायले रामघाटको टेन्डर नगरिएको बताउँछन् । जनप्रतिनिधिको समेत यसमा ध्यान नपुग्दा उनी अचम्मित छन् । ‘आठ करोड रुपैयाँ महानगरले गुमाउने स्थिति बनेको छ,’ उनले भने, ‘अरु सबै घाटको ठेक्का हुनु, रामघाटमा नहुनु पछाडिको मनसाय के हो भन्ने स्पष्ट छ ।’ उपप्रमुखमा कार्यवाहक ल्याउने र नगरसभाका निर्णय प्रमाणिकरण गर्ने सन्दर्भमा सरोकारवालाकै पहल नपुगेको उनले बताए । कार्यवाहक ल्याएर नगरसभाका निर्णय प्रमाणिकरण गर्न र कार्यपालिका बैठक बस्न नसक्दा महानगरको भविष्यमाथि नै खेलवाड भइरहेको उनको तर्क छ । ‘गरिबहरूका लागि खरको छानो विस्थापित कार्यक्रमको २ करोड रुपैयाँ काम नगरी फिर्ता भएको छ,’ उनले भने, ‘यही गतिमा गयौं भने यस वर्ष एउटा पनि योजना कार्यान्वयन नहुन सक्छ ।’ महानगर प्रमुख जीसी काठमाडौंमा छोरी ज्वाइँको घरमा बसेर उपचार गरिरहेका छन् । महानगरको टिम उनलाई भेटेर कार्यवाहक दिन आग्रह गर्दा ज्वाइँ रामबहादुर भण्डारीले तर्काउने गरेको गुनासो वडाध्यक्ष तामाङले गरे । ‘मेयरसाब मानसिक रुपले नर्मल भइसक्नुभएको छैन,’ उनले भने, ‘ज्वाइँलाई भन्यो, प्रस्तावना ल्याउँनुस् भन्नुहुन्छ । कार्यवाहक नदिनुको पछाडि उहाँ (ज्वाइँ) को व्यक्तिगत नियत पनि जोडिएको छ ।’ उपप्रमुख मञ्जुदेवी गुरुङ हाल काठमाडौंमा छिन् । उनी एमालेको विधान महाधिवेशनमा सहभागी भइरहेकी छन् । विधान महाधिवेशन सकिएपछि महानगर प्रमुख जीसीलाई भेट्ने योजना रहेको उनले सुनाइन् । ‘कार्यवाहक भनेको माग्ने होइन दिने कुरा हो,’ उनले भनिन्, ‘अहिले कार्यपालिका बैठक बस्न सकिरहेको छैन ।’ 