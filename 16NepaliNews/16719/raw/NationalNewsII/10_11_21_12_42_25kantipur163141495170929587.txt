कालीकोट — नरहरिनाथ–४ अदेलाकी ३७ वर्षीया जमुना बोगटी बिहीबार डोकामा १८ माना घिउ र ५ पाथी सिमी बोकेर स्थानीय डाडामाडु बजार पुगिन् । प्रतिमाना २ सय रुपैयाँ घिउ र प्रतिकिलो १ सय ६० रुपैयाँमा सिमी बेचेपछि आफूलाई चाहिने खाद्यान्न र लत्ताकपडा खरिद गरी दुई घण्टामै घर फर्किइन् ।‘केही रैगो (खरिद गर्न छुट्यो) भन्या भोलिउडा (फेरि) आउला,’ स्थानीय लवजमा उनले भनिन्,‘आजबेली (आजभोलि) त घरैथी (घर नजिकै) हाट छ, मैथ हड्नु पड्डैन (धेरै हिड्नु पर्दैन) ।’ नुन, तेललगायतका दैनिक उपभोग्य बस्तु र लत्ताकपडा खरिद गर्न सुर्खेत र कैलालीको चिसापानीसम्म पुगेकी उनले सडक सँगै बजार पनि सर्दै आएर गाउँसम्म पुगेको बताइन् ।  ३५ वर्षअघि पहिलो पटक ८ धार्नी (४० माना) घिउ बोकेर १८ दिनको पैदल हिँडेर कैलालीको चिसापानी हाट पुगेकी कोटबाडास्थित सोतरगाउँकी ४७ वर्षीया जसु विष्टले पनि अहिले गाउँमै खाद्यान्न खरिद गर्न पाएकी छन् । ‘त्यहाँ पुग्नुको क्षति–दुःख त भनिसाध्यै छैन,’ उनले भनिन्, ‘अहिले हाट पनि छुट्यो, सधैंका लागि सुखारी (सुखका) दिन आए ।’ गाउँका आफन्तसँग बाटोमा खाने सामल –चामल र पिठो) बोकेर ओडारमा बास बस्दै चिसापानी पुगेर फर्किएको उनले सम्झिइन् । ‘उहिलेका मान्ठ (मानिस) दुःखारी थिए,’ उनले भनिन्, ‘अचेलका मान्ठ (मानिस) सुखारी छन् ।’ सडकको पहुँच विस्तारसँगै महिनौं भारी बोकेर हाटबजार गर्नुपर्ने दुरदराजका बासिन्दाले घर छेउमै बजार पुगेपछि सुविधा पाएको नरहरिनाथ–५ का नरबहादुर सहकारीले बताए । उनका अनुसार अहिले दुर्गम गाउँका बासिन्दाको दैनिकीमा समेत फेरबदल भएको छ । ‘कुनै बेला हिउँदमा ३५ दिन पैदल हिँडेर हाट जानुपर्थ्यो,’ उनले भने, ‘अहिले घरछेउमै सदरमुकामकै मूल्यमा सामान पाइन्छ ।’  दैलेखको टुनीबगर, कालीकोटको जीते हुँदै एक वर्षदेखि नरहरिनाथ–३ डाडामाडुमा होलसेल पसल सञ्चालन गर्दै आएका उमेश जनरल स्टोर्सका सञ्चालक रतनबहादुर सहकारीले गाउँमै दैनिक १ लाख रुपैयाँसम्मको कारोबार हुने बताए । उनले अहिले डाँडाखला, जिते र डाडामाडु गरी ३ ठाउँमा पसल सञ्चालन गरेका छन् । ‘स्थानीय किसानले उत्पादन गरेको कृषि उपज जिल्लाबाहिर पठाउँछु,’ उनले भने, ‘फर्कंदा तिनै गाडीले दाल, चामल, नुन, तेल, लत्ताकपडालगायत दैनिक उपभोग्य सामान ल्याउँछन् ।’ कर्णाली राजमार्ग सञ्चालनमा आउनुअघिसम्म कर्णाली भेगका कालीकोटका १७ गाविसका बासिन्दा दैनिक उपभोग्य सामान ल्याउन सुर्खेत झर्थे । अहिले कर्णाली भेगका रास्कोट, सान्नीत्रिवेणी, नरहरिनाथ, पचालझरना र पलाताका गाउँहरू टुक्रे बजारमा परिणत भएका छन् । अहिले स्थानीयले आफूले उत्पादन गरेको घिउ, सिमी, खुर्सानीलगायत सामान बेचेर घरपरिवारका लागि लत्ताकपडा र खाद्यान्नको जोहो गर्छन् । ‘हाटबजार घरमै पुगे,’ सान्नीत्रिवेणी–६ मेहेलमुडीका नवराज संज्यालले भने ‘गाउँको उत्पादनले सहज बजार पाएपछि कमाइका लागि भारत जाने चलन पनि घट्यो ।’ उनी पनि झन्डै १०/१५ पल्ट घिउ बेच्न बर्दियाको राजापुरसम्म पुगेका थिए । कर्णालीमा वस्तु विनिमयको उत्कृट अभ्यास भए पनि पछिल्लो समयमा सहयोगी भावना हराउँदै गएकोमा स्थानीय चिन्तित छन् । ‘पहिले त हुनेले नहुनेलाई आफूसँग भएको वस्तु दिने चलन थियो,’ लुयाटाका विशाखर देवकोटाले भने, ‘अहिले छरछिमेकले सहयोग गर्लान् भन्ने त नचिताए पनि भयो ।’ गाउँमा बजार बढ्दै संघीयताअघिसम्म किनमेल गर्न सदरमुकाम मान्म आउने स्थानीयले अहिले गाउँमै उपभोग्य वस्तु किन्न पाएका छन् । स्थानीय तहले केन्द्र बनाएका गाउँहरू अहिले बजारको रूपमा परिणत भएका छन् । साविकका ५ वटा गाविस मिलेर बनेको नरहरिनाथको केन्द्र कुमालगाउँमा बजार व्यवस्थापन समितिमार्फत घरघडेरी व्यवस्थित गर्न थालिएको । केन्द्र वरिपरिका जग्गा घडेरीका रूपमा खरिदबिक्री हुन थालेको जनकल्याण कृषि सहकारी संस्थाका अध्यक्ष हिरामणि उपाध्यायले बताए । उनका अनुसार कुमालगाउँमा झन्डै ३ दर्जन होटल र पसल खुलेका छन् भने बैंक तथा वित्तीय संस्थाहरू खुल्ने क्रम बढेको छ ।