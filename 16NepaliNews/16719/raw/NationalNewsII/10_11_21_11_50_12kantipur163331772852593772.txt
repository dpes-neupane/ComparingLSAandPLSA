पर्सा — वीरगन्जस्थित मानव सेवा आश्रमकी कार्यक्रम संयोजक सानुमाया गुरुङ मानवलाई भ्याइनभ्याई छ । यसअघि उमंग र ओजस्वी गरी २ बालबालिकालाई हुर्काउँदै आएकी उनको काँधमा अर्का बालकलाई पनि हुर्काउने जिम्मेवारी आएपछि व्यस्तता बढेको हो । मंगलबार मात्र सडकपेटीबाट उद्धार गरिएकी महिला सुत्केरी भएकी छन् । मानसिक सन्तुलन गुमाएकी तथा आफ्नो परिचयसमेत बताउन नसक्ने ती महिलाले सन्तान त जन्माइन् तर यसबारे उनलाई केही भेउ छैन । मंगलबार बिहानै आश्रमका अभिभावक सामाजिक अभियन्ता प्रकाश थारूसँग करिब १ सय ६० किमि लामो मोटरसाइकल यात्रा गरेर धनुषाबाट उनको उद्धार गरेको सानुमायाले बताइन् ।यसअघि यसरी नै आश्रममा आश्रित मानसिक सन्तुलन गुमाएकी सबिताले करिब अढाई वर्षअघि जन्म दिएको सन्तान उमंगलाई पनि उनले हुर्काइरहेकी छन् । साथै आश्रममा ल्याएर एक आमाले छोडेर गएकी करिब ३ वर्षीया बालिका ओजस्वीलाई पनि उनले यसरी नै जिम्मेवारी लिएकी छन् । अविवाहित २० वर्षीया सानुमायाको वास्तविक घर लमजुङको दोर्दी–९ लप्सीबोट हो । एक वर्षदेखि मानव सेवा आश्रम वीरगन्जमा कार्यक्रम संयोजकका रूपमा कार्यरत छिन् । ४ वर्षअघि आश्रमसँग काठमाडौंमा जोडिएकी उनले त्यसअघि ७ महिना बुद्ध एयरमा एयर होस्टेसका रूपमा काम गरिन् । साइकोलोजीकी विद्यार्थी उनले कम्तीमा २ सय ५० घण्टा कुनै संघसंस्थामा काम गरेको अनुभव बटुल्नु थियो । त्यसै क्रममा २०७२ मंसिर अन्त्यतिर राजधानीको सामाखुसीस्थित आश्रम शाखामा आउजाउ गर्दागर्दै उनको ध्यान मानव सेवातिर मोडियो । सधैं आकाशमा उडिरहने सहज र आकर्षक जागिर छोडेर उनी मानव सेवामा पूर्णकालीन रूपमा समर्पित भइन् । उनले आश्रमका पाँच दर्जन सहाराविहीन मानिसहरूको स्याहार पनि गर्दै आएकी छन् । तीमध्ये अधिकांश मानसिक सन्तुलन गुमाएकाहरू छन्, जसको स्याहार गर्नु अत्यन्त चुनौतीपूर्ण छ । आश्रितहरूलाई दैनिक नित्यकर्म गराउने, खाना खुवाउनेदेखि औषधि सेवन गराउने उनको काम हो । बिरामी परेका आश्रितहरूलाई अस्पताल पुर्‍याउनेदेखि आश्रममा दैनिक आउने आगन्तुकहरूलाई स्वागत गर्ने र आश्रमको गतिविधिबारे जानकारी गराउनेसम्मको काम उनले भ्याउनुपर्छ । उनले आफ्नो कामबाट सन्तुष्ट रहेको बताइन् ।वीरगन्जमा २०७४ जेठ १५ मा स्थापित आश्रम शाखामा हाल ६३ जना सडक मानव आश्रित छन् । आश्रमले हालसम्म ३४ सडक मानवको उद्धार र उपचारपछि पारिवारिक पुनर्मिलन गराइसकेको छ । आश्रममा हालसम्म आश्रित १३ जनाको मृत्यु भएको छ । ३२ जना आश्रित भने आश्रमबाट भागेका छन् ।