सल्यान — तत्कालीन जिल्ला विकास समितिले २०६० सालमा बन्गाडकुपिण्डे नगरपालिकास्थित मैदुमा सञ्चालन गरेको खानेपानी योजना लामो समयदेखि अलपत्र छ । योजना अलपत्र परेपछि गाउँका झन्डै १ सय ५० परिवार दुई घण्टा टाढा गएर खानेपानी ल्याउन बाध्य छन् । कालीमाटी गाउँपालिका–१ चोत्रेका करिब ५० परिवारले पनि डेढ दशकदेखि खानेपानी समस्या भोगिरहेका छन् ।गाउँमा खानेपानी नहुँदा घण्टौं पैदल हिँडेर गाग्रीमा पानी बोक्नुपर्ने बाध्यताले सास्ती भएको मुलखोलाकी दिलमाया खत्रीले बताइन् । उनका अनुसार गाउँमा ३ घन्टा पैदल हिंडेर खानेपानी ल्याउनुपर्ने बाध्यता छ । ‘अभाव हुँदा पानी अड्कलेर प्रयोग गर्नुपर्ने बाध्यतामा छौं,’ उनले भनिन्, ‘वर्षौंदेखि आधा रातमा उठेर पानी ल्याउन मुहानमा पुग्नुपर्ने बाध्यता छ ।’ उनले खानेपानी समस्याका कारण महिला र बालबालिका बढी जोखिममा रहेको बताइन् ।चोत्रेकी ममता खड्काले वर्षायामबाहेक अन्य समयमा खानेपानीको जोहो गर्न विभिन्न सास्ती भोग्दै आएको बताइन् । ‘वर्षायाममा आकाशेपानी उपभोग गर्छौं,’ उनले भनिन्, ‘अरु समय सधैं पानीको पिरलो हुन्छ ।’ उनका अनुसार खानेपानी समस्याकै कारण गाउँका अधिकांश शौचालय प्रयोगविहीन छन् । पानीको अभावकै कारण पशुपालन गर्न पनि समस्या भएको उनको गुनासो छ ।खानेपानी, सिँचाइ तथा ऊर्जा विकास कार्यालयले गत वर्ष झण्डै २० करोड बजेटबाट करिब ३ दर्जन खानेपानी योजना सञ्चालन गर्‍यो । तर कोभिड–१९ को महामारीका कारण अधिकांश योजना अधुरै भएपछि खानेपानी समस्या चुलिएको हो । सल्यानका अधिकांश बस्ती डाँडामा भएकाले खानेपानी समस्या धेरै रहेको कार्यालयका प्रमुख पदमराज देवकोटाले बताए । उनका अनुसार गत वर्ष ६ वटा साना योजना मात्र सम्पन्न भए । त्यसबाट ३ सय घरधुरीमा मात्र खानेपानी सुविधा पुगेको छ । जिल्लामा ९ हजार ४ सय परिवार अझै खानेपानीको पहुँचबाट बाहिर रहेको कार्यालयको तथ्यांक छ । ४६ हजार ५ सय ५६ घरधुरीमध्ये ३६ हजार परिवारमा मात्र सहज तथा स्वच्छ पानीको सुविधा प्गुेको प्रमुख देवकोटाले बताए । उनका अनुसार पुराना योजना जीर्ण नहुँदा र नयाँ योजना सुरु नहुँदा जिल्लाभरि खानेपानी अभाव चुलिएको हो । ‘कोरोना महामारीकै कारण झण्डै २ वर्ष खानेपानीका सबैजसो योजना ठप्प भए,’ उनले भने, ‘जसका कारण खानेपानीको समस्या जहाँको त्यही छ ।’ गत वर्ष अधिकांश योजना अधुरै बनेपछि झन्डै ४ करोड बजेट फिर्ता गएको थियो । गत वर्ष बाँकी २५ योजनाको कामलाई तीव्रता दिइएको कार्यालयले जनाएको छ । जसमा १६ योजना अन्तिम चरणमा पुगेका छन् । झन्डै ९५ प्रतिसत काम सम्पन्न भइसकेको ती योजना पुस महिनाभित्रै सम्पन्न गर्ने कार्यालयको लक्ष्य छ । सबै योजना सम्पन्न भए थप १ हजार १ सय परिवारमा खानेपानी सुविधा पुग्नेछ । स्थानीय तहले पनि खानेपानी योजनालाई प्राथमिकता दिइरहेको जनाएका छन् । कालीमाटी गाउँपालिका अध्यक्ष दानबहादुर खत्रीले यो वर्ष खानेपानी योजनाका लागि करिब २ करोड रुपैयाँ विनियोजन गरिएको बताए । उनका अनुसार ४ हजार ५ सय १३ घरधुरीमध्ये अझै करिब ६ सय परिवारमा खानेपानी असुविधा छ ।गाउँपालिकाका ४ हजार ९ सय परिवारमध्ये अहिलेसम्म ५ सयले मात्र सहज र स्वच्छ खानेपानीको सुविधा पाएको सिद्धकुमाख गाउँपालिका अध्यक्ष चित्रबहादुर चलाउनेले बताए । गाउँपालिकामा यो वर्ष ४ करोड रुपैयाँ विनियोजन गरी १७ वटा खानेपानी योजनाको काम अघि बढाइएको छ ।