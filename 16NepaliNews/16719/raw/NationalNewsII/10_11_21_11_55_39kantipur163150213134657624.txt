राजविराज — गत असार २ मा प्रेमी कृष्ण मिश्रले प्रेमिका ज्योति पासवानलाई लहानको पुष्पाञ्जली होटलमा राखेर कोठा खोज्ने बहाना पार्दै बाहिर निस्किए । प्रेमिका दलित भएकै कारण परिवारको दबाबमा परेका कृष्ण त्यसपछि होटल फर्किएनन् ।प्रहरीले ज्योतिको उद्धार गरी माइतीको जिम्मा लगायो । तर ज्योति साउन २३ मा माइतीकै भान्सा कोठामा पासो लगाई आत्महत्या गरेको अवस्थामा भेटिइन् । उक्त प्रकरणमा सप्तरी प्रहरीले अत्महत्या दुरुत्साहनको मुद्दा चलाए पनि आरोपितलाई पक्राउ गर्न सकेको छैन ।सप्तरीको सुरुङ्गा–७ पोखरियाकी २० वर्षीया ज्योतिका बुबा प्रमोद पासवानले कृष्णविरुद्ध आत्महत्या दुरुत्साहनमा इलाका प्रहरी कार्यालय कडोरवनामा जाहेरी दिएका थिए । तर एक महिना बितिसक्दा प्रहरीले आरोपित कृष्णलाई पक्रिन सकेको छैन । जिल्ला अदालतसप्तरीबाट कृष्णका नाममा पक्राउ पुर्जी जारी भए पनि उनी फेला पर्न नसकेको प्रहरी निरीक्षक वीरेन्द्र पासवानले बताए । ‘खोजी जारी छ तर फेला पर्न सकेका छैनन्,’ उनले भने ।पोखरियाकै अखिलेश मिश्रका छोरा कृष्ण १ वर्षदेखि ज्योतिसँगको प्रेममा थिए । उनले फागुनमा ज्योतिसँग बिहे गरेका थिए तर ज्योतिलाई अपनाउन कृष्णको परिवार तयार भएन । कृष्णले छोरीलाई प्रेमजालमा फसाई यौनशोषण गरी शारीरिक र मानसिक यातना दिई छाडेकाले पीडामा रहेकी छोरीले आत्महत्या गर्न बाध्य भएको बुबा प्रमोदले जाहेरीमा दाबी गरेका छन् ।