रूपन्देही — लुम्बिनी प्रदेशको स्थायी राजधानीमा प्रदेश सभा भवन निर्माणको कामलाई तीव्रता दिइएको छ । निर्माण व्यवसायीले गत साउन मसान्तसम्ममा सम्पन्न गर्ने गरी ठेक्का सम्झौता गरेको भवनको काम नै अघि नबढेपछि सरकारकै निर्देशनमा अर्का व्यवसायीलाई जिम्मा लगाएर निर्माण तीव्र पारिएको हो ।सरकारले प्रदेश पूर्वाधार विकास प्राधिकरणमार्फत दाङको राप्ती गाउँपालिका–३ मसुरियामा प्रदेश राजधानीका लागि अस्थायी संरचना निर्माण सुरु गरेको छ । मसुरियाको राप्ती प्राविधिक शिक्षालय परिसरमा प्रदेश सभाका लागि ५ करोड २१ लाख ९३ हजार रुपैयाँ लागतमा ‘मेटल स्टक्चर’ को भवन निर्माण गर्न थालेको हो ।फलामै फलामको दुई तले भवन साउन मसान्तमा निर्माण सम्पन्न गर्ने गरी सरकारले गत वैशाख अन्तिम साता सम्झौता गरेको थियो । तर अहिलेसम्म भवनको १५ प्रतिशत पनि काम नभएपछि मुख्यमन्त्री कुलप्रसाद केसीको ठाडो निर्देशनमा व्यवसायी नै परिवर्तन गरेर काम अघि बढाइएको छ । भवन निर्माणका लागि ड्रागन बस्नेत जेभीले कार्य सम्झौता गरेको थियो । अहिले काम नभएपछि त्यही सम्झौता अनुसार नै अर्का निर्माण व्यवसायी यज्ञ केसीले काम सुरु गरेका छन् । उनले अबको ४५ दिनमा भवन तयार गरेर हस्तान्तरण गर्ने गरी जिम्मेवारी लिएको बताए । ‘अहिले २४ सैं घण्टा डेढ सयभन्दा बढी कामदारले काम गरिरहेका छन्,’ उनले भने, ‘मंसिर मसान्तसम्म जुनसुकै अवस्थामा पनि भवन हस्तान्तरण गर्ने गरी तीव्र गतिमै काम भइरहेको छ ।’ भवन निर्माण स्थलमा सामग्री ल्याउनेदेखि दुईवटा जेनेरेटर जडान गरेर राती र दिउँसो काम गरिएको उनले बताए ।सरकारसँगको सम्झौताअनुसार प्रदेश सभा भवनका लागि आवश्यक पर्ने सबै संरचना १२ हजार स्क्वायर फुट क्षेत्रफलमा तयार हुनेछन् । ७ हजार स्क्वायर फुटमा प्रदेश सभाको सभाहल बन्नेछ । भवनको भुइँतलामै प्रदेश सभा बैठक कक्ष, सभामुखको रोस्टम, मुख्यमन्त्री, विपक्षी दलका नेताको कार्यकक्ष, कर्मचारीका लागि आवश्यक कक्ष, मर्यादापालक कक्ष, ड्रेसिङ रुम, शौचालयसहितका संरचना बन्नेछन् ।भवनको पहिलो तला आकर्षक डिजाइनमा प्रदेश सभा बैठकका आगन्तुक एवं बाहिरी पाहुनाका लागि मात्र प्यारापिट आकारमा बन्नेछ । दोस्रो तलामा नेपाली पहिचान झल्कने गरी १० वटा आँखीझ्याल राखिएको छ । निर्माण व्यवसायी केसीले आफूहरूले काम सुरु गरेको एक सातामै झण्डै ५० प्रतिशत काम सम्पन्न गरिसकेको बताए । ‘सामग्री व्यवस्थापनदेखि फलामका बिम तयार गर्ने काम सकिएको छ,’ उनले भने, ‘अब केही दिनमै दोस्रो तलाको स्टक्चर निर्माणमा लाग्दै छौं ।’ रातीमा ४० जना र दिउँसोमा १ सय २० जनाको टोलीले निरन्तर काम गरिरहेको उनले बताए ।प्रदेश मुख्यमन्त्री केसीसहितको टोलीले भवनको निरीक्षण गरिरहेको छ । भवन छिटो सकेर हिउँदे अधिवेशन भालुबाङमै राख्ने उद्देश्य अनुसार मुख्यमन्त्री केसी र सभामुख पूर्णबहादुर केसीले भवन निर्माणलाई प्राथमिकतामा राखेर महिनामा दुईपटकसम्म अनुगमन र आवश्यक निर्देशन दिने गरेका छन् । सोमबार पनि भालुबाङ पुगेका मुख्यमन्त्री यो महिनामा दुईपटक पुगिसकेका छन् ।प्रदेश पूर्वाधार विकास प्राधिकरणका प्रमुख कार्यकारी अधिकृत अनन्तराज घिमिरेले जेठदेखि सुस्त भएको प्रदेश सभा सचिवालयको भवन निर्माणको काम कात्तिकको पहिलो सातादेखि तीव्र गतिमा निर्माण भइरहेको बताए । ‘मंसिरमा जुनसुकै अवस्थामा पनि सम्पन्न गर्ने गरी काम जारी छ,’ उनले भने, ‘सोमबारको निरीक्षणपछि मुख्यमन्त्री केसी पनि धेरै आशावादी बन्नु भएको छ ।’ घिमिरेका अनुसार भवनको निरीक्षणपछि मुख्यमन्त्री केसी रोल्पातर्फ लागेका छन् ।प्रदेश सभाको अहिले वर्षे अधिवेशन चलिरहेको छ । तिहारपछि दुई/तीन दिन बैठक बसेर वर्षे अधिवेशन अन्त्य गर्ने सरकारको तयारी छ । त्यसपछि भवन तयार गरेर हिउँदै अधिवेशन भालुबाङमै आह्वान गर्ने गरी तयारी भइरहेको प्रदेश सभा सचिवालयका सचिव दुर्लभकुमार पुनले बताए । त्यसका लागि प्रदेश सभा भवनसँगै अन्य संरचनाहरू पनि आवश्यक पर्ने उनले बताए । ‘पहिला प्रदेश सभाकै भवन तयार हुनु पर्‍यो, जुन मंसिरसम्म बन्छ भन्ने छ,’ उनले भने, ‘सचिवालय र कार्य व्यवस्थाका लागि आवश्यक पर्ने भवनको व्यवस्थापन गरेर हिउँदे अधिवेशन भालुबाङमै बस्ला ।’प्रदेश सभा सचिवालय र कार्य व्यवस्थाका लागि राप्ती प्राविधिक शिक्षालयलाई नजिकैको सरस्वती माविमा स्थानान्तरण गर्ने प्रक्रिया सुरु भएको उनले बताए । राप्ती गाउँपालिकाका अध्यक्ष नुमानन्द सुवेदीले राजधानी र प्रदेश सभा व्यवस्थापनका लागि विद्यालयलाई अर्को स्थानमा स्थानान्तरण गर्ने तयारी भइरहेको बताए । 