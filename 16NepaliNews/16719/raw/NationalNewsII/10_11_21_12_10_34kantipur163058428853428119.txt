चितवन — अख्तियार दुरुपयोग अनुसन्धान आयोगको हेटौंडा कार्यालयले बिहीबार भरतपुरको सरकारी अस्पतालमा छापा मारेको छ । अस्पतालले सञ्चालन गरेको फार्मेसीमा अनियमिता भएको भन्ने उजुरीका आधारमा छानबिन प्रक्रिया अगाडि बढाएको कार्यालयका अधिकारीहरुले बताएका छन् । कार्यालयका सूचना अधिकारीसमेत रहेका उपसचिव विष्णुप्रसाद सापकोटाको नेतृत्वमा आएको टोलीले कागजातहरु संकलन गरेको छ ।‘औषधि खरिदमा अनियमिता भयो, बिमा गरेकाहरुले फार्मेसीबाट औषधि पाएनन् । नियम अनुसार फार्मेसीमा राख्नु पर्नेभन्दा अन्यलाई जिम्मेवारी दिइयो भन्ने जस्ता विषयमा बुझ्न आएका हौं,’ अख्यितयार हेटौंडा कार्यालयका उपसचिव विष्णुप्रसाद सापकोटाले भने । सरकारी अस्पतालहरुले फार्मेसी चलाउनुपर्ने भन्ने नियम छ । फार्मेसी चलाए पनि नियम अनुसार चुस्त व्यवस्थापन नभएको भन्ने गुनासो आउने गरेको उनले बताए ।‘अस्पतालले फार्मेसी चलाएको आर्थिक वर्ष ०७३/७४ यता हालसम्मका खरिद बिक्री खाताहरु संकलन गरेर के भएको हो भन्ने बारेमा अध्ययन गर्नेछौं । फार्मेसी नियम अनुसार चलेनन् भन्ने जनगुनासो व्यापक छ,’ सापकोटाले भने । भरतपुरको सरकारी अस्पतालमा दिनमै कम्तिमा हजारभन्दा धेरै बिरामी उपचारका लागि आउँछन् । चितवन बाहेक पनि अन्य २२ जिल्लाका बिरामीको चाप यो अस्पतालमा हुने गर्दछ ।भरतपुर अस्पतालका प्रमुख मेडिकल सुपेरिटेन्डेन्ट डा.कृष्ण पौडेल भरतपुर अस्पतालको फार्मेसीमा प्रचार भए जस्तो अनियमिता नभएको बताउँछन् । ‘अख्तियारको टोली आएर कागजपत्र हेरेको छ । छानबिनमा हामी सघाउछौं नै । अस्पतालको लागि फार्मेसी नयाँ विषय थियो । व्यवस्थापनमा केही कमी भएको होला । नियतले त्यस्तो भएको हैन । अख्तियारको छानबिनले प्रष्ट पार्ने आशा छ,’ डा.पौडेलले भने । 