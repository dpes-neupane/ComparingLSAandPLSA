राजविराज — सप्तरीमा एकै निर्माण कम्पनीले ठेक्का लिएका खानेपानीका आयोजनाहरू वर्षौंदेखि अलपत्र परेका छन् । ठेक्का लिए पनि काम अघि बढाउन ठेकेदारले चासो दिएका छैनन् । नियामक निकायले पनि ठेकेदारलाई कारबाही गर्न सकेको छैन ।डाक्नेश्वरी नगरपालिकाको पातोमा खानेपानी योजनाको ओभरहेड ट्यांकी निर्माण गर्न सम्झौता भएको ८ वर्ष बितिसकेको छ । दुई वर्षभित्रै निर्माण गर्ने भनिए पनि हालसम्म काम सम्पन्न हुन सकेको छैन । ट्यांकी बनाउन खानेपानी तथा सरसफाइ डिभिजन कार्यालय राजविराजले कश्यप/पञ्चकन्या निर्माण सेवासँग २०७० जेठ ५ मा सम्झौता गरेको थियो । २०७२ वैशाख १५ गतेसम्म निर्माण सकिने भनिए पनि ठेकेदारले काम नगरेपछि बर्सेनि उक्त योजनामा आउने रकम फ्रिज भइरहेको छ । सोही कम्पनीले जिम्मा लिएको मलेकपुर खानेपानी योजना पनि अधुरो छ । २०७० जेठ १५ मा सम्झौता भई २०७२ जेठ १५ सम्म काम सक्ने लक्ष्य थियो । उक्त योजनामा पनि निर्माण कम्पनीले पटकपटक म्याद थप गराए पनि काम भने गरेको छैन । कश्यप/पञ्चकन्या निर्माण सेवाले नै २०७० साल जेठ ५ मा घोघनपुर खानेपानी योजनाको ठेक्का सकारेको थियो । उक्त योजना पनि २०७२ वैशाख १५ गते सक्नुपर्नेमा अझै पूरा हुन सकेको छैन । सप्तरीकै पश्चिम पिप्रास्थित खानेपानी योजनाको टेन्डर कबोल गर्दै कश्यप/सुमित एन्ड सुदीप, ऋषि जेभीले २०७१ असार ३ गते सम्झौता गर्‍यो । २०७३ असार २ गतेभित्रै काम सम्पन्न गर्ने गरी सम्झौता गरे पनि यो योजना पनि अधुरै छ । सप्तरीकै बरमझियामा पनि कश्यप/पञ्चकन्याले पाएका योजना पूरा हुन सकेका छैनन् । खानेपानी डिभिजनका अनुसार यी कुनै पनि आयोजनामा ५० प्रतिशतभन्दा बढी काम हुन सकेको छैन । कश्यप निर्माण सेवाका सञ्चालक काठमाडौंका हरिप्रसाद घिमिरे हुन् । घिमिरेले आफूले सप्तरीमा टेन्डरका लागि राजविराजकै ऋषि कन्स्ट्रक्सनका सञ्चालक मुकेश यादवलाई फर्म दिएको बताए । ‘मैले मुकेश यादवलाई टेन्डरका लागि मञ्जुरीसहित फर्म दिएँ,’ घिमिरेले भने, ‘टेन्डर पर्‍यो भन्ने कुरा मलाई जानकारी दिइएन । मेरो किर्ते हस्ताक्षर गरी पञ्चकन्या निर्माण सेवाका सञ्चालक रामअवतार साहले खाता खोले । जब तोकिएको समयमा काम सम्पन्न हुन सकेनन्, त्यसपछि कार्यालयले पत्राचार गर्दा मात्र आफ्नो फर्मका नाममा टेन्डर परेको थाहा पाएँ ।’उनले तोकिएको समयमा काम हुन नसक्नुमा फर्म सञ्चालकको नाताले आफू दोषी भएको स्विकारे । ‘म दोषी हुँ तर मलाई मुकेश र पञ्चकन्या निर्माण सेवाका रामअवतारले फसाए,’ घिमिरेले भने, ‘अब उनीहरूलाई खोजी गर्दै छौं ।’ पञ्चकन्या निर्माण सेवाका सञ्चालक साहसित सम्पर्क गर्न खोज्दा उनले फोन उठाएनन् । अर्का निर्माण व्यवसायी मुकेशको फर्म ऋषि कन्स्ट्रक्सनले सप्तरीको तिलाठी कोइलाडी गाउँपालिका–४ कोइलाडीमा खानेपानी ट्यांकी निर्माणका लागि ठेक्का कबुल गरेको थियो । २०७४ जेठ २९ गते सम्झौता गरी २०७६ जेठ ३० गतेभित्रै काम सम्पन्न हुने गरी तोकिए पनि अझै उक्त योजनाको काम पूरा भएको छैन । उक्त योजनामा पटकपटक म्याद थपिएको छ । यस्तै हविगत छ महुलिया खानेपानी योजनाको । ऋषि कन्स्ट्रक्सनले २०७४ जेठ २९ गते महुलिया खानेपानी योजनाको सम्झौता गरेको थियो । २०७६ साल जेठ ३० गते कार्य सम्पन्न हुने गरी सम्झौता भए पनि काम पूरा हुन सकेको छैन । पटकपटक म्याद थप्दै गत असार ३० गतेसम्म पुर्‍याइए पनि काम पूरा नभएको खानेपानी डिभिजनले जनायो । मुकेशसँगै साझेदारीमा गणेश कन्स्ट्रक्सनका सञ्चालक प्रमोद दासले सप्तरीकै पर्टेवास्थित खानेपानी योजना निर्माणको ठेक्का लियो । २०७५ वैशाख २३ गते सम्झौता भई २०७७ वैशाख १५ गतेभित्र काम सम्पन्न गर्ने सम्झौता थियो । सो अवधिमा उक्त योजना पनि सम्पन्न हुन सकेन । कार्यालयले २०७७ भदौ १६ गतेसम्म म्याद थप गर्‍यो । तर, थपिएको म्यादभित्र पनि उक्त योजनाको काम सम्पन्न हुन सकेको छैन । गणेश कन्स्ट्रक्सनका सञ्चालक प्रमोद दासले आफूले मुकेश यादवसितको साझेदारीमा काम सुरु गरेको बताए । उनले काम अन्तिम चरणमा रहेको दाबी गरे । सप्तरीमा अधिकांश स्थानमा खानेपानी योजनाका ट्यांकी निर्माणका लागि टेन्डर भए पनि समयमा काम नहुने, पटकपटक म्याद थप्दै जाने, ठेकेदारले समयमा काम नगर्दा बर्सेनि आएको बजेट फ्रिज हुने समस्या छ । खानेपानीसम्बन्धी ९ वटा ठेक्कामा जोडिएका ऋषि कन्स्ट्रक्सनका सञ्चालक मुकेश यादवले कार्यालयको कमजोरीका कारण पनि समयमा काम गर्न नसकेको आरोप लगाए । उनले भने, ‘काम नभएको होइन, पाँचवटा ठेक्का सम्पन्न हुने तयारीमा छ । ३ वटा म्याद थप हुनेबित्तिकै काम गर्नेछु ।’समयमा काम सम्पन्न नभए पनि खानेपानी तथा सरसफाइ डिभिजन कार्यालय राजविराजले भने ठेकेदार कम्पनीहरूलाई विभिन्न समयमा रकम भुक्तानी गरिरहेको छ । तोकिएको समयमा काम नगर्ने ठेकेदार कम्पनीमाथि कारबाही गर्नेमा भने कार्यालय निरीह देखिएको छ । निमित्त डिभिजन प्रमुख अजय कर्णले आफूले असोजदेखि निमित्तको जिम्मेवारी पाएको भन्दै काम गर्न ताकेता गरिरहेको बताए । ‘मभन्दा अगाडिका डिभिजन प्रमुखहरूले के गरे त्यो मलाई थाहा भएन, म आएपछि काम सक्न ठेकेदारहरूलाई बारम्बार ताकेता गर्दै छु,’ उनले भने ।