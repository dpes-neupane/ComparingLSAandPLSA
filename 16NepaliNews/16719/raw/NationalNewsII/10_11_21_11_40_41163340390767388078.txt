ताप्लेजुङ — बिरामीको चाप अत्यधिक बढेपछि साउन पहिलो र दोस्रो साता जिल्ला अस्पतालका बेड त खचाखच थिए नै, भुइँ पनि खाली भएनन् । कोरोना संक्रमितको संख्या पनि उच्च रहेको त्यो बेला आइसोलेसन बेड नपाएपछि संक्रमित अरु बिरामी राखिएकै ठाउँमा गएर सुत्न बाध्य थिए ।अन्य बिरामीसमेत जोखिममा पर्ने भएपछि संक्रमितलाई नेपाल नेत्रज्योती संघको भवनको पहिलो तलामा सारियो । २२ वटा नयाँ बेड थप गरेर अस्पतालदेखि करिब सय मिटर दूरीमा रहेको संघको भवनमा छुट्टै आइसोलेसन कक्ष स्थापना गरियो । अस्पतालमा राख्ने गरी संक्रमित नभएपछि अहिले उक्त आइसोलेसन कक्ष बन्द छ । तर जिल्ला अस्पतालमा भने अन्य बिरामीको चाप साउनकै जस्तोगरी बढेको छ । अस्पतालका मेडिकल सुपरिन्टेन्डेन डा. सोनिम लामा बिरामी घट्नुपर्ने समयमा अस्वाभाविक रूपले बढिरहेको बताउँछन् ।‘सामान्यतया असोज महिनादेखि बिरामी घट्दै जानुपर्ने हो,’ लामाले भने, ‘तर यो वर्ष असोजमा चाहिँ धेरै बढिरहेको छ ।’ ज्वरो र टाइफाइडका बिरामी धेरै रहेको लामा बताउँछन् । सामान्यतया यो समस्या बर्खायाममा धेरै देखिन्छ । साउन अन्तिम र भदौ सुरुमा धेरै देखिने समस्या असोज महिनासम्मै देखिएको उनले बताए । पाका उमेर समुहको तुलनामा बालबालिका बढी प्रभावित भएको अस्पतालले जनाएको छ । एक सय डिग्री फरेनहाइटभन्दा उच्च ज्वरो आउने, रुघाखोकीले सताउने बिरामीलाई अस्पतालमै राखेर उपचार गर्नुपरेको लामा बताउँछन् । उनका अनुसार त्यो पनि प्राथमिकीकरण गरेर बढी सिरियसलाई मात्रै भर्ना गरिएको हो । कतिपयले अस्पतालबाहिर बसेर बिहान, दिउँसो, बेलुका चिकित्सकलाई देखाएर पनि आफ्नो बालबालिकाको उपचार गराइरहेका छन् । ओपिडिमा दैनिक १ सय ३० जनासम्म बिरामी आउने गरेको लामाले बताए । जबकि अरू समयमा आइतबार र सोमबारमात्रै एक सयको हाराहारिमा बिरामी हुन्छन् । साताभरि नै सयभन्दा बढी बिरामी आउनु भनेको बिरामीको संख्या अस्वाभाविक रूपमा बढ्नु रहेको अस्पतालले जनाएको छ । जिल्ला अस्पतालमा मात्रै नभएर गाउँका स्वास्थ्य चौकीमा पनि बिरामीको संख्या उल्लेख्य छ । मिक्वाखोला गाउँपालिका–३ लिवाङ स्वास्थ्य चौकीका इन्चार्ज सूर्य लिबाङ गाउँमा पनि बच्चाहरू अधिक बिरामी रहेको बताउँछन् । ‘लक्षणचाहिँ कोभिडको जस्तैजस्तै छ, कोभिड परीक्षणचाहिँ गरिएको छैन,’ लिबाङले थपे, ‘ज्वरो, रुघा, खोकी अत्यधिक छ ।’ मौसम परिवर्तनको प्रभाव भएको आकलन गरिएको उनले बताए । लिबाङका अनुसार स्वास्थ्य चौकी आउन नसक्ने बालबालिकालाई गाउँघरमै गएर पनि उपचार सेवा प्रदान गरिएको छ । अस्पताल ५० शय्याको नभएसम्म उपचारमा निकै चुनौती रहेको लामा बताउँछन् । संघ र प्रदेश १ सरकारले जिल्ला अस्पताललाई ५० शय्याको बनाउने भने पनि हालसम्म कार्यान्वयन भएको छैन । १५ शय्याको अस्पताललाई ३५ शय्यासम्ममा ल्याइएको अस्पतालसम्बद्ध बताउँछन् । नियमित, इमर्जेन्सी र कोभिडका बिरामीसहितलाई राख्ने गरी ३५ शय्या पुगेको हो । तर यसलाई व्यवस्थित बनाउन सरकारले नै ध्यान दिनुपर्ने अस्पताल व्यवस्थापन समितिका अध्यक्ष घनेन्द्र मादेन बताउँछन् । घोषणा गर्ने तर कार्यान्वयन नगर्ने प्रवृत्तिले समस्या भएको उनको गुनासो छ । ‘हामीले अक्सिजन प्लान्ट पनि जडान गरिसक्यौं,’ मादेनले भने, ‘अब प्रदेश सरकारले भनेअनुसार ५० शय्याका लागि भौतिक पूर्वाधार र चिकित्सकको व्यवस्थापन गरिदिनुपर्छ ।’ 