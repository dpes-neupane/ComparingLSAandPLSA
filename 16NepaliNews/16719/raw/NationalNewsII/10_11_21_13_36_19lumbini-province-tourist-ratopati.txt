बुटवल । कोरोना महामारीले थला परेको लुम्बिनी क्षेत्रको पर्यटन व्यवसाय फेरि पुरानै लयमा ल्याउन सरोकारवालाहरूले पहल थालेका छन् । १८ महिना लामो लकडाउन तथा निषेधाज्ञाका कारण लुम्बिनी क्षेत्र सुनसान रह्यो । बिस्तारै कोरोना सङ्क्रमण घट्दै गएको र अन्तर्राष्ट्रिय नाकासमेत खुला भएका कारण व्यवसायीहरू अब व्यापार वृद्धि हुने अपेक्षामा छन् ।लुम्बिनीमा आन्तरिक तथा बाह्य पर्यटकलाई आकर्षित गर्न र पर्यटकको बसाइ लम्ब्याउन व्यवसायीहरूले अग्रसरता देखाएका छन् । कोरोना महामारीमा पनि लुम्बिनी क्षेत्रमा आन्तरिक पर्यटक आइरहेका थिए । बिस्तारै सबै क्षेत्र खुल्न थालेपछि यहाँ आन्तरिक तथा बाह्य पर्यटकको आगमन बढ्न थालेको छ ।महामारीका कारण लुम्बिनीमा हुने मोलम पूजा, त्रिपिटक च्यान्टिङ, फुल मून डे, महायान र थेरावाद समुदायका विभिन्न क्रियाकलाप कम हुँदै गएकोमा यसलाई तत्काल अगाडि बढाउने प्रयास भइरहेको लुम्बिनी विकास कोषका सूचना अधिकारी  डा. हरिध्वज राईले रातोपाटीलाई बताए ।उनका अनुसार लुम्बिनी विकास कोषले कोरोनाका कारण मृत्यु भएका बौद्ध धर्मावलम्बीहरूको सामूहिक पूजा गर्ने विषयमा पनि छलफल भएको छ । पर्यटन क्षेत्रलाई चलायमान बनाउन बौद्ध धर्मालम्बीहरुलाई विभिन्न मुलुकबाट भित्र्याउने योजना अगाडि सारिएको छ ।लुम्बिनी विकास कोषको तथ्याङ्कअनुसार लकडाउन भएपछि अहिलेसम्म विदेशी पर्यटक जम्मा २९३ जना (पासपोर्ट लागु हुने देशबाट) आएका छन् भने भारतबाट ३७ हजार २ सय पर्यटक आएका छन् । नेपालीचाहिँ १ लाख ७९ हजार ७३ जना लुम्बिनी क्षेत्रको भ्रमणमा आएका छन् ।यहाँ आउने आन्तरिक पर्यटकहरू केही घण्टा घुमेर फर्कने गर्दछन् । यस्तै, भारतबाट आउनेहरू पनि अधिकांश उतैबाट खाजा लिएर आउने र केही घण्टा घुमेर जाने भएकोले यहाँको आर्थिक गतिविधिमा खासै प्रभाव नपार्ने डा. राईले बताए ।आइतबारदेखि सुनौली–बेलहिया नाका सञ्चालनमा आएको छ । नाका खुला भएसँथै युरोपियन मूलका केही पर्यटक आउन थालेको होटल व्यवसायी खेम श्रेष्ठले बताए । जसबाट केही आशा पलाएको उनको भनाइ छ ।होटलमा विभिन्न प्याकेजझन्डै दुई वर्ष थला परेका होटलहरुले लुम्बिनीमा पर्यटक भित्र्याउनका लागि दसैँका अवसरमा नयाँ प्याकेज ल्याएका छन् । जेनतेन भाडा तिर्ने र थोरै कामदार राखेर चलाएका लुम्बिनीका होटलहरु पर्यटक तान्न प्रयासरत छन् । कम नाफा खाएर भए पनि प्याकेज घोषणा गर्नुपरेको होटल व्यवसायीहरू बताउँछन् ।लुम्बिनी होटेल संघले एक रात दुई दिनको भ्रमण प्याकेज सार्वजनिक गरेको छ । असोज १५ देखि लागू हुने गरी दुई हजार १९९ रुपैयाँमा लुम्बिनीको गाइडेड प्याकेज टुर कार्यक्रम घोषणा भएको संघका महासचिव लीलामणि शर्माले जानकारी दिए ।लुम्बिनी होटल एशोसिएसनले आवासमा २५ प्रतिशत र खानामा १० प्रतिशत छुटको व्यवस्था गरेको अध्यक्ष मिथुन श्रेष्ठले जानकारी दिए । उनले लुम्बिनी घुम्न आउने पर्यटकका लागि यो अफर गरेर भए पनि व्यवसायलाई फेरि लयमा ल्याउनुपर्ने बाध्यता रहेको बताए ।कोरोनाका कारण अन्तर्राष्ट्रिय उडान बन्द हुँदा करिब १८ महिनादेखि विदेशी पर्यटकको आगमन लुम्बिनीमा शून्यजस्तै भएपछि होटल व्यवसायीहरू सबैभन्दा ठुलो मारमा परेका थिए । होटल बन्द अवस्थामा रहे पनि सफा गर्नुपर्ने, बिजुली, पानीको व्यवस्था कायम राख्नुपर्ने तथा केही कर्मचारी राख्नुपर्ने, घरभाडा तिर्नुपर्नुे बाध्यता रहेकाले यो अफरले केही सहयोग पुग्ने विश्वास लिएको उनले बताए ।लुम्बिनी विकास कोषका उपाध्यक्ष भिक्षु मेत्तेयले विभिन्न क्षेत्रमा लुम्बिनीको प्रवर्द्धन गरिरहेको बताउँछन् । यसको साथै पर्यटकको बसाई अवधि लम्ब्याउन गुरुयोजनालाई अन्तिम रूप दिन लागिपरेको बताए ।यस्तो छ लुम्बिनीका होटलमा प्याकेजसंघका महासचिव लीलामणि शर्माका अनुसार प्याकेजको पहिलो दिन पर्यटकलाई बसपार्कबाट पिकअप गरी होटेलमा स्वागत गरिने छ । सोही दिन लुम्बिनीबारे जानकारी दिई केहीबेरको विश्रामपछि साँझ लुम्बिनी तथा बुद्धग्राम रोबोटिक थिएटर भ्रमणका साथ रात्रिभोजन गराई विश्राम दिइनेछ ।प्याकेजको दोस्रो दिनमा बिहानको खाजादेखि मायादेवी मन्दिर र गुम्बा भ्रमण, अन्तर्राष्ट्रिय विहार क्षेत्र भ्रमण, दिउँसोको खाना तथा विश्राम र बिदाइको कार्यक्रम छ । उक्त प्याकेजमा दुई बेड भएको कोठा, साँझको खाना, बिहान ब्रेकफास्ट, धूप बत्ती, गाइड, बुद्धग्राम रोबोटिक थिएटर टिकट, लन्च, मायादेवी मन्दिर प्रवेश टिकट व्यवस्था गरिने छ ।लुम्बिनीका होटल व्यवसायी खेम श्रेष्ठले मायादेवी मन्दिर रातको ११ बजेसम्म खोल्न पर्यटन व्यवसायीले माग राखेको बताए । उनले राति अबेरसम्म मायादेवी मन्दिर खोल्दा लुम्बिनीमा पर्यटकको बसाई अवधि लम्ब्याउन सकिने भएको र त्यसको प्रत्यक्ष फाइदा होटल व्यवसायीले लिन सक्ने बताए ।अर्बको लगानीमा होटल, कारोबार अति न्यूनलुम्बिनी केन्द्रमा राखेर अर्बौं लगानी गर्दै एकपछि अर्को होटल बन्ने क्रममा एकाएक कोरोनाले ब्रेक लगाएको छ ।कोरानाले भएका होटल नै बन्द गर्नुपर्ने अवस्था आएपछि नयाँ होटल खुल्ने क्रम ठप्प भयो । भएका होटलमा अर्बौं रुपैयाँ लगानी भए पनि राज्यका तर्फबाट महामारीका समयमा कुनै सम्बोधन भएको गुनासो छ ।पर्यटन व्यवसायीहरूले रूपन्देहीका होटलमा मात्र झण्डै २५ अर्बको लगानी भएको दाबी गर्दछन् । यहाँ सानाठूला गरी दुई हजार ५०० होटल रहेको होटल व्यवसायी संघ रूपन्देहीका अध्यक्ष रामप्रसाद गौतमले बताए । त्यसमध्ये १५० भन्दा बढी स्तरीय होटल सञ्चालनमा छन् । अझै केही होटल स्टार लेभलका छन् । लुम्बिनीमा पनि यस्तै ठुला होटल सञ्चालनमा छन् ।भैरहवामा निर्माण सम्पन्न हुन लागेको अन्तर्राष्ट्रिय गौतम बुद्ध विमानस्थल सञ्चालनपछि पर्यटन व्यवसाय फस्टाउने अपेक्षाले होटलमा लगानीकर्ता आकर्षित भएको संघ पूर्वअध्यक्ष समुन्द्र जिसीले बताए ।  पर्यटनसँग जोडिएका होटल, ट्राभल एजेन्सी तथा अन्य साना व्यवसायसमेत प्रभावित भएको बुटवल उद्योग वाणिज्य संघका महासचिव विमलराज भट्टराईले बताए । उनले लुम्बिनी क्षेत्रमा सम्पन्न भएका र अन्तिम चरणमा रहेका केही ठूला पूर्वाधारका कारण पर्यटनको अपार सम्भावना देखेर हौसिएका लगानीकर्ता यतिखेर अन्योलमा रहेको बताए ।  होटल एशोसिएसन लुम्बिनीका अध्यक्ष मिथुन श्रेष्ठले लुम्बिनी सांस्कृतिक नगरपालिकामा मात्रै साना ठूला गरी १२४ होटल तथा रेष्टुरेण्ट रहेको बताए । तीनवटा होटल निर्माणाधीन अवस्थामा छन् ।यो क्षेत्रमा लगानी गर्नका लागि गौतमबुद्ध विमानस्थलसँगै बुटवल–भैरहवा तथा भैरहवा–लुम्बिनी–तौलिहवा चार लेन सडक, बेथरी–बेलवास चार लेन सडक र निर्माणाधीन बुटवल–नारायणगढ ६ लेन सडक, बुटवलमा निर्माणाधीन अन्तर्राष्ट्रिय सभाहल र प्रदर्शनी केन्द्रलगायतले आकर्षण गरेको व्यवसायीहरू बताउँछन् ।लुम्बिनीमा होटल जाम्बला, बुद्धमाया प्यालेस, ब्याम्बो रिसोर्टजस्ता ५० करोडभन्दा बढी लगानीका सुविधासम्पन्न होटल सञ्चालनमा छन् । लुम्बिनीमै ७० भन्दा बढी मध्यम खालका होटल सञ्चालनमा रहेको संघले जनाएको छ ।लुम्बिनीका होटलमा मात्रै एक रातमा १० हजार बढी पर्यटकलाई राख्न सकिने क्षमता रहेको अध्यक्ष श्रेष्ठले बताए ।  समस्याका चाङलुम्बिनी ५ नम्बर गेटनिर खेम श्रेष्ठको शुभारम्भ होटल छ । भाडा मासिक १ लाख ५० हजार तिनुपर्नेछ । १६ वटा रुम रहेको उक्त होटल अहिले बल्लबल्ल चलेको छ । थोरै स्टाफ राखेर चलाउनु परेको छ ।भाडा, स्टाफ खर्च र विद्युत्, पानी आदिको खर्च धेरै आउँछ तर पर्यटक छैनन् ।‘लुम्बिनीमा खाना खाने र बास बस्ने पर्यटन नआएपछि होटल कसरी चल्छ ?’, श्रेष्ठले गुनासो गर्दछन् । कोरोनाका कारणले अहिले व्यवसायीले बैङ्कको ब्याज तिर्न सक्ने अवस्था नभएकाले बैङ्कको ब्याजमा सहुलियत दिनुपर्ने र पुनःकर्जाको व्यवस्था गरिदिनुपर्ने पर्यटन व्यवसायीको भनाइ छ ।होटल व्यवसायी महासंघ नेपालका अध्यक्ष हिराध्वज शाहले कोभिडले पारेको प्रभावको राहतका लागि प्रभावितहरू संगठित भएर एकै स्वरमा आवाज उठाउनु पर्ने बताए । उनले विमानस्थल छिटै सञ्चालनमा ल्याउँदा होटलको कारोबार वृद्धि हुने भए पनि व्यवसायीलाई तत्काल राहत चाहिने बताए । उनले व्यवसायीहरूले प्याकेज घोषणा गरी आन्तरिक पर्यटकलाई आकर्षण गर्ने कार्यक्रम ल्याउन माग गरेको बताए ।#लुम्बिनी प्रदेश