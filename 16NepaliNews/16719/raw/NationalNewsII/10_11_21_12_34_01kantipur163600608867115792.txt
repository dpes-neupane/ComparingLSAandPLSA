सुर्खेत — कर्णाली प्रदेशका मुख्यमन्त्री जीवनबहादुर शाहीले थोरै समय भए पनि जनतालाई निराश पार्ने काम नगर्ने बताए । बिहीबार बिहान पत्रकारहरूसँगका भेटघाटमा अघिल्लो सरकारले गरेका राम्रा कामलाई निरन्तरता दिने र नागरिकलक्षित योजना कार्यान्वयनमा आफ्नो ध्यान केन्द्रित हुने बताएका हुन् ।‘संघीयता लागूपछि शून्यबाट काम गर्नुपर्ने अवस्था छ, आम नागरिकहरुमा कामै गरेनन् भन्ने भ्रम रहेकाले केही राम्रा कामहरु भएकाले बाँकी कामलाई पनि पूरा गर्ने जिम्मेवारी काँधमा थपिएका छ । पक्कै सुधारोन्मुख कामहरु गर्नेछु,’ उनले भने ।प्रदेशसभामा समेत पटक–पटक अभिव्यक्ति दिँदै आएका शाहीले कर्णालीको समग्र विकास लागि ६ वटा ‘ब’ अनुशरण गर्नुपर्ने दोहोर्‍याए । ‘बाटो, बिजुली, बजार, विचार, वन र व्यवस्थापन अति आवश्यक हो,’ शाही भन्छन्, ‘विकट प्रदेशमा कनेक्टिभिटी राम्रो भएन भन्ने गुनासो छ, मेरो कार्यकालमा स्वास्थ्य, शिक्षा र रोजगारीलाई पनि व्यवस्थित गर्ने योजनामा ध्यान केन्द्रित हुनेछ ।’