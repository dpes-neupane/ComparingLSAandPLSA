कास्की — मुस्ताङचोकदेखि राष्ट्र बैंक चोक हुँदै पोखराको लेकसाइड पुग्ने सडकको गत वर्ष मर्मतसँगै कालोपत्र गरिएको थियो । मुस्ताङचोकदेखि लेकसाइड हुँदै खहरेसम्म पूर्वाधार विकास कार्यालय कास्की, विरौटादेखि राष्ट्र बैंक चोक हुँदै सिर्जनाचोकसम्म सडक डिभिजन र न्युरोड आसपास पोखरा महानगरपालिकाले अस्फाल्ट पिच गरेको हो । तर सडक बनाएको एक वर्ष पनि नपुग्दै पुनः भत्काउन थालिएको छ । खानेपानी संस्थानले उक्त सडक भत्काएको हो । भौतिक पूर्वाधार विकास मन्त्रालयका योजना महाशाखा प्रमुख राम पराजुलीले सडक पहिलेकै अवस्थामा मर्मत गरे समस्या नआउने बताए । ‘यदि सडक मर्मत राम्रोसँग गरिएन भने छिटै भत्किन थाल्छ । एकनासले गरिएको कालोपत्र खण्डखण्ड पर्छ,’ उनले भने, ‘सडक टिक्दैनन् । त्यहींबाट भत्किन थाल्छन् ।’ राष्ट्र बैंकचोक, पृथ्वीचोक, नयाँबजारलगायत व्यस्त क्षेत्रका सडक खनिएको छ । यसरी सडक खन्दा बिग्रने, भत्किने, पानी बग्नेजस्ता समस्या हुने मन्त्रालयले जनाएको छ । गण्डकी सरकारको ६ करोड रुपैयाँ बजेटले सडक कालोपत्र गरिएको थियो ।राष्ट्र बैंक चोकका रवीन्द्र कार्की खानेपानी या ढल व्यवस्थापनको योजना सडक बनाउनु पहिलै गर्नुपर्ने बताउँछन् । ‘सडक बनाएर सकाउन पाएको हुँदैन, फेरि भत्काउन थालियो,’ उनले भने, ‘राम्रो सडक कहिलै देख्न नपाइने भयो ।’ मन्त्रालयका अनुसार भने भत्काएको ठाउँको सडक पहिलेको जस्तै बनाउने सहमति भएको छ । नेपाल खानेपानी संस्थान पोखराले जाइकाको सहयोगमा दुई वर्षअघिदेखि खानेपानीको व्यवस्थापन गर्न थालेको हो ।कार्यालय प्रमुख आशिष कार्कीले कोरोना कहरका कारण दुई–दुईपल्ट भएको लकडाउनका कारण काममा ढिलाइ भएको बताए । ‘एक सय किलोमिटर पाइप लाइन बिछ्याउने हो,’ उनले भने, ‘अहिलेसम्म जम्मा ५० किलोमिटर पाइप बिछ्याइएको छ । लकडाउनका बेला जापानी ठेकेदार काम नै छाडेर जापान गए । आउन ढिला भयो । जसले गर्दा काम समयमा नै सकिएन ।’ सडक बनाएर सकाउन नपाउँदै भत्काउनुपरेको कार्कीले स्विकारे । कार्यालय प्रमुख कार्कीका अनुसार सडक निर्माण कै बेलामा खानेपानीका पाइप पनि बिछ्याउने योजना थियो । कतिपय ठाउँमा सडक बन्दै गर्दा र केही ठाउँमा बनेपछि भत्काउनुपरेको हो । जाइकाले ४ अर्ब ८० करोड रुपैयाँको लागतमा पोखरामा खानेपानी शुद्धीकरण परियोजना निर्माण गरिरहको छ । अझै एक वर्षसम्म सडक भत्काउनुपर्ने स्थिति आउने कार्की बताउँछन् ।बीचबीचमा सडक भत्काउने, नाली सरसफाइ नगर्ने र पानी सडकमै बगाउने गर्दा सडक लामो समयसम्म नटिक्ने प्राविधिक स्वयं बताउँछन् । सडक राम्रो भए पनि नाली सानो भएकाले पोखरामा पानी सडकमै बग्छ । जसका कारण सडक भत्किन सुरु हुने प्राविधिकको भनाइ छ । 