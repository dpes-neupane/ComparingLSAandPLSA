इलाम — श्रीमती र छोरीको हत्या गरेको आरोपमा प्रहरीले एकजनालाई नियन्त्रणमा लिएको छ । झारफूक गर्ने बहनामा इलामको देउमाई नगरपालिका ५ बारुङमा ३४ वर्षीय कमल भनिने पूर्णचन्द्र तामाङले श्रीमती र छोरीको हत्या गरेको प्रहरीले जनाएको छ ।तामाङले मंगलबार बिहान ३५ वर्षीया पत्नी सीता र १६ वर्षीया छोरी दीक्षाको हत्या गरेको आरोपमा पक्राउ गरिएको इलामका एसपी महेन्कुमार श्रेष्ठले जानकारी दिए ।एक महिनाबाट धामी बस्दै आएका पूर्णबहादुरले टोकेर र थिचेर घरभित्र बनाइएको थानमा लागि हत्या गरेको प्रहरीको प्रारम्भिक अनुसन्धानमा खुलेको एसपी श्रेष्ठले बताए ।प्रहरीले अभियुक्तसहित उनका बुबा, आमा र दुई दिदी बहिनीलाई नियन्त्रणमा लिएको छ । घटनाबारे स्थानीयले थाहा पाएपछि प्रहरीलाई खबर गरेका थिए ।