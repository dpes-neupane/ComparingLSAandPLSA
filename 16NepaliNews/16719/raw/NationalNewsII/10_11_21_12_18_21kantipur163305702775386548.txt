लमजुङ — भनाइ नै छ, ‘सेवा धर्म गरे, पाप पखालिन्छ ।’ त्यसैले परापूर्वकालदेखि नै धर्मशाला, पाटीपौवा, धारापँधेरा, बाटोघाटो, चौतारो निर्माण हुँदै आएका छन् । धर्मका नाममा यस्ता सेवाका काम गर्ने पुरानो चलन अझै पनि जीवितै छ । उत्तर–पश्चिम लमजुङ र कास्कीका बासिन्दा पहिले पहिले नुन लिन भोट जान्थे । लेकाली क्षेत्र थुर्जु (४००० मि) को बाटो डाँफेओडार हुँदै मनाङको धारापानी वा तिमाङ निस्किएर लार्केपास गरेर तिब्बत सीमा पुग्थे । बाटोमा बास बस्ने ठाउँ थिएन । क्व्होलासोंथर–४ भुजुङका ९४ वर्षीय वीरलाल गुरुङका अनुसार नुन बोक्न र तीर्थ जाँदा ओडारमा बास बस्नुपर्थ्यो । हावा बेस्सरी चल्थ्यो । कहिलेकाँहीं ढुंगा खसेर लाग्थ्यो । खाना पकाउन मिल्दैनथ्यो ।‘यही दुःख देखेर धर्मशाला बनाउने काम हुन्थ्यो । जो धेरै खटिन सक्यो, उसैले बढी धर्म कमाउँछ भनेर गाउँले उर्लिएर जान्थ्यौं,’ उनले भने, ‘तिनै धर्मशाला अहिले बास बस्ने गतिलो स्थल भएका छन् ।’ उनका अनुसार सडक विस्तार नहुन्जेलसम्म भोटबाट नुन ल्याउनुपर्थ्यो । ‘६० वर्षअघि भोट गएर नुन ल्याउँथ्यौं । बटौलीबाट ल्याएको नुन पनि खायौं । भोटको मीठो भएर भोटतिरै धेरै जान्थ्यौं । त्यतातिरै धेरै धर्मशाला बन्यो,’ उनले भने ।मर्स्याङ्दी गाउँपालिका–१ घनपोखराका ६५ वर्षीय जितबहादुर गुरुङका अनुसार धर्मशाला जहाँतहीं नभई बास बस्न पुग्ने ठाउँमा बनाइन्छ । ‘जहाँ पुगेपछि मानिसलाई भोक लाग्छ, बास बस्नुपर्ने हुन्छ, त्यही धर्मशाला बन्छ,’ उनले भने । उनका अनुसार ढुंगाको पर्खाल लगाएर काठको फलेकले छाएर धर्मशाला बनाइन्छ । कास्कीको मादी गाउँपालिका–१ सिक्लेसका अध्यक्ष सुरजकुमार गुरुङले सुरुमा नुन लिन जानेआउनेको समस्यालाई मध्यनजर राखेर धर्मशाला बनाइएको थियो । कास्कीको ताङतिङ, सिक्लेस क्षेत्रबाट मनाङको बाटो हुँदै तिब्बतसम्म पुग्ने बाटोको ठाउँठाउँमा धर्मशाला रहेको उनले बताए । ‘पहिलेपहिले भेडीगोठमै बसिन्थ्यो । भेडीगोठ पातलिँदै जानु र मानिस धेरै आवतजावत हुन थालेपछि धर्मशाला बनाइएको हो,’ उनले भने । उनका अनुसार धर्मशालाले हिउँ, हावाहुरी, जंगली जनावरबाट बचाउँछ । ‘अहिले तीर्थ जाने र गामठाम घुम्न जाने पनि छन् । हिजोआज पर्यटक लक्षित धर्मशाला बनाउने गरिएको छ,’ उनले भने । मादी गाउँपालिका अध्यक्ष वेदबहादुर गुरुङका अनुसार लमजुङ र कास्कीको पुरानो सिमाना क्रबुडाँडा, चोरों, तप्रों, ठुललेक, थुर्जुलगायत ठाउँमा धर्मशाला छन् । ‘सबैभन्दा पुरानो काठले छाएको धर्मशाला तप्रोंमा छ । यसलाई जोगाउनुपर्नेछ,’ उनले भने । गुरुङ जातिको आदिमथलो क्व्होलासोंथरमा पनि २ धर्मशाला छन् । ‘धर्म लाग्छ भनी आफ्ना बुबाआमा, पुर्खाको स्मृतिमा धर्मशाला बनाएका छन् । कतिपय ठाउँमा स्थानीय तहले सोलार र खानेपानीको व्यवस्थापन गरेका छौं,’ उनले भने । क्व्होलासोंथर गाउँपालिका अध्यक्ष प्रेमबहादुर घलेले लेकाली क्षेत्रमा डाँडाकाँडा हिँड्नुपर्ने बताए । ‘सेवा नै धर्म हो । धर्म आउने काम गर्न भवन निर्माण गरियो । त्यहींबाट धर्मशाला भनियो,’ उनले भने, ‘त्यही भएर लेकमा धर्मशाला बनिसकेका छन् ।’दूधपोखरी फेदी थुर्जुमा घनपोखरावासीले बनाएको २ र सिक्लेसवासीले बनाएको एउटा धर्मशाला छ । घनपोखराको चेलीबेटीले थुर्जुमा र स्यर्गा समूह (गोलभाइ) ले रफ्रुचुमा धर्मशाला बनाएका छन् । क्व्होलासोंथर–४ भुजुङका युवायुवतीले यजम्रोंमा धर्मशाला बनाएका छन् ।दूधपोखरी–२ भुम्लीचोकका युवाले चेपे नदीको मुहान लमजुङ र गोरखाको सीमा क्षेत्र दूधपोखरी जान गाउँबाट एक दिन लाग्ने चिमलडाडाँमा धर्मशाला बनाएका छन् । मर्स्याङ्दी–४ ताघ्रिङको कोप्रो खर्कमा यसै वर्ष धर्मशाला बनाइएको छ । मर्स्याङ्दीका अध्यक्ष अर्जुन गुरुङले थुर्जु, हर्सिङडाँडा, बराहपोखरी, कोप्रोलगायत क्षेत्रमा धर्मशाला रहेको बताउँदै भने, ‘धर्मशालाको निर्माणसँगै खानेपानी, शौचालयको काममा सहयोग गरेका छौं ।’