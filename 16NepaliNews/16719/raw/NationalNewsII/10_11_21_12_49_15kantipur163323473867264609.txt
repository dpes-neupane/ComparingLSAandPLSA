बैतडी — बैतडी सदरमुकाम गोठलापानीको एक निजी विद्यालयमा अध्यनरत छात्रा रितु भट्ट यो वर्षदेखि सामुदायिक विद्यालयमा भर्ना भइन् । निजी विद्यालयमा पढिरहेकी उनी वीरेन्द्र माध्यमिक विद्यालय शाहीलेकमा कक्षा ९ मा भर्ना भएकी हुन् ।भविष्यमा प्राविधिक विषय पढेर सरकारी जागिर खाने सपना बोकेकी रितु सामुदायिक विद्यालय पनि पढ्न सके कम छैन भन्ने लागेर भर्ना भएको बताउँछिन् । उनले भनिन्, ‘टेक्निकल विषय पढ्न सजिलो होला लागेर सामुदायिक स्कुल पढ्न थालेकी हुँ । सरकारी जागिका लागि पनि सहज हुन्छ भन्ने सुनेकी छु ।’ घोकाएरभन्दा बुझाएर पढाउँछन् भन्ने लागेर पनि आएको उनले सुनाइन् ।रितु मात्र होइन पछिल्लो समय सामुदायिक विद्यालयमा विद्यार्थीहरूको आकर्षण बढ्न थालेको छ । यो शैक्षिक सत्रमा आफ्नो विद्यालयमा ४६ विद्यार्थी बोर्डिङ स्कुलबाट आएका वीरेन्द्र उच्च माविका प्रधानाध्यापक कैलाश कनौजियाले बताए । १ देखि ९ कक्षासम्मै विद्यार्थीहरू आएको उनले बताए । अघिल्ला वर्षहरूमा ९ कक्षामा मात्र विद्यार्थी आउने भएपनि यो वर्ष सबै कक्षामा आएका उनले बताए । ‘कोरोनाका कारण लामो समय बन्द भएका विद्यालय खुलेका छन् । निजीले चर्को शुल्क लिन थालेपछि यो वर्ष सबै कक्षामा भर्ना भएका हुन् कि भन्ने लागेको छ,’ उनले भने, ‘भर्ना हुने क्रम जारी नै रहेकाले विद्यार्थी संख्या बढ्ने अनुमान पनि गरेका छौं ।’सरकारी विद्यालयमा पढेको विद्यार्थीलाई विभिन्न क्षेत्रमा सहजता हुने भएकाले पछिल्लो समय सरकारी विद्यालयमा विद्यार्थीहरू बढिरहेका वीरेन्द्र माविकै शिक्षिका शान्ति चन्दले बताइन् । उनका अनुसार अलि पैसा हुनेबित्तिकै बच्चाहरूलाई बोर्डिङ पढाउने अभिभावकहरूले पनि सरकारीमा भर्ना गर्न थालेको बताइन् । शिक्षक, कर्मचारीहरूले छोराछोरीलाई सामुदायिक विद्यालयमा पढाउन थालेका बताइन् । सरकारी विद्यालयमा पढेकाहरूलाई विभिन्न क्षेत्रमा निजीभन्दा धेरै सुविधा भएकोले विद्यार्थी र अभिभावकहरू आकर्षित भएका उनको भनाइ थियो ।पाटन नगरपालिका–८ मा रहेको सिद्धवीर आधारभूत विद्यालयमा पनि बोर्डिङबाट १५ जनाभन्दा बढी विद्यार्थीहरू भर्ना हुन आएका छन् । अझै अभिभावकहरूले बालबालिकाहरूलाई ल्याउँछौं भर्ना गरिदिनुपर्ने हो भनेर भनेकाले अझै बढ्ने प्रधानाध्यापक कमला कॅुँवरले बताइन् । त्यहाँ भएको बोर्डिङ स्कुलले अहिलेसम्म किताब ल्याउन नसकेकाले विद्यार्थीहरू आफ्नोमा भर्ना हुन आएका उनले बताइन् । माथिल्लो कक्षामा पढाउनका लागि व्यवस्थापन नहुँदा पनि अभिभावकहरू सरकारीमै पढाउन थालेका उनले बताइन् । जिल्लाका केही विद्यालयमा तल्लो कक्षामा अंग्रेजी माध्यमबाट पढाइ पनि सुरु हुन थालेको छ ।नमुना विद्यालयमा रूपमा रहेका विद्यालयमा पढाइको गुणस्तर पनि राम्रो रहेको शिक्षकहरू बताउँछन् । विद्यालयमा ३ कक्षासम्म अंग्रेजी माध्यमबाट पठनपाठन हुने गरेको पाटन नगरपालिका–९ स्थित ज्ञानेश्वर माविका सहप्रध्यानाध्यापक धनबहादुर महरा बताउँछन् । शिक्षक, अभिभावक र विद्यार्थी सबैले मेहनत गर्ने हो भने विद्यार्थीहरूले निजी विद्यालय खोज्दै जानुपर्ने अवस्थाको अन्त्य हुने उनको तर्क थियो । अभिभावकले छोराछोरीको पढाइबारे चासो राखेर विद्यालय जाने, अनुगमन गर्ने हो भने पनि सुधार आउने उनको भनाइ थियो । सामुदायिक विद्यालयमा अभिभावकले लगानी गर्न नपर्ने भएकाले चासो नदिने गरेका गुनासो उनले गरे । सामुदायिक विद्यालयको व्यवस्थापनमा मात्र पनि ध्यान दिने हो भने विद्यार्थीहरूको संख्यामा धेरै वृद्धी हुने उनले बताए ।४ नगरपालिका र ६ वटा गाउँपालिका गरी १० वटा स्थानीय तह रहेको जिल्लामा ५ सय ६२ वटा विद्यालय छन् । जसमा ५ सय ३८ सामुदायिक र २४ संस्थागत रहेको शिक्षा विकास तथा समन्वय इकाइले जनाएको छ । कक्षा १ देखि १२ सम्मका विद्यार्थीको संख्या ८४ हजार ३ सय २६ रहेको शिक्षा विकास तथा समन्वय इकाइ बैतडीका प्रमुख नरेन्द्रप्रसाद अवस्थीले बताए । उनका अनुसार पनि निजी विद्यालयबाट सामुदायिक विद्यालयमा विद्यार्थीहरू आइरहेका छन् । सामुदायिकबाट निजीतर्फ भने जाँदैनन् । सरकारीमा पढेकाको मूल्यांकन पढ्दा र जागिर खाँदाका बखत हुने भएकाले आकर्षण बढेको उनले बताए । अभिभावक र विद्यार्थीहरू बुझ्दै गएपछि यो अवस्थाको सिर्जना भएको उनको भनाइ थियो । 