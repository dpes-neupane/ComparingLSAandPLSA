महोत्तरी — महोत्तरीको बर्दिबासमा रेलवे लिक र स्टेसनमा पर्ने जग्गाको मुआब्जामा चित्त नबुझेको भन्दै १ सय ८७ जना जग्गाधनीले उजुरी हालेका छन् । गत भदौ २ गते मुआब्जा निर्धारण समितिले निर्धारण गरेको मुआब्जाविरुद्ध उजुरी परेको हो । भदौ १८ गतेसम्म निवेदन र चित्त नबुझे उजुरी गर्न समितिले समय दिएको थियो । जयनगर–जनकपुर–बर्दिबास रेलमार्ग र पूर्वपश्चिम रेलमार्गको समेत साझा स्टेसन क्षेत्रको ५९ बिघा जग्गाको समितिले न्यूनतम ७ लाखदेखि अधिकतम ८१ लाख रुपैयाँसम्म तोकेको थियो । उक्त निर्धारित मूल्यको जग्गाधनीले विरोध गर्दै आएका थिए ।समितिले ३२ भागमा विभाजन गरी मुआब्जा तोकेको जग्गाको जग्गाधनीले चलनचल्तीको मूल्य नपाए पनि जग्गालाई ३ भागमा विभाजन गरी न्यूनतम कट्टामा २० लाखदेखि अधिकतम १ करोड २० लाख रुपैयाँ दिनुपर्ने माग राखेका छन् । आफूहरूको मागअनुसार मूल्य नपाए पनि तोकेको मूल्यमा वृद्धि हुने अपेक्षा गरिएको रेलवे पीडित संघर्ष समितिका सदस्य बर्दिबास १४ का जग्गाधनी डाटाराच वाग्लेले बताए ।रेलवेले ७ वर्षसम्म आफूहरूको जग्गा आफ्नो भन्ने अधिकारसम्म नदिएको र अहिले उचित मुआब्जा पनि नदिँदा अन्याय हुने भन्दै जिल्ला प्रशासन कार्यालयमार्फत गृह सचिवसमक्ष सबै जग्गाधनीले व्यक्तिगत उजुरी गरेको उनले जानकारी दिए ।१० देखि १५ प्रतिशत मुआब्जा गृह मन्त्रालयले बढाउने संकेतसहित आफूहरू सोही मूल्यवृद्धिको प्रतीक्षामा रहेको जग्गाधनीले बताएका छन् । अहिले निर्धारण गरिएको जग्गाको मुआब्जाबापत बर्दिबासका डेढ सयभन्दा बढी जग्गाधनीलाई २ अर्ब ३० करोड रकम सरकारले वितरण गर्नेछ । 