काभ्रे — कुनै समय प्रलोभनमा परेर मिर्गौला बेचेका व्यक्ति नै पछि यसको तस्करीमा लाग्ने गरेको खुलेको छ । प्रहरीले मिर्गौला तस्करीमा लागेका व्यक्तिहरूलाई पक्राउ गरी अनुसन्धानमा क्रमका पहिला पीडित भएकाहरू नै तस्करीमा संलग्न भएको फेला पारेको हो ।बनेपा–५ का एक युवालाई मिर्गौला बेचबिखन गर्न लगाउने समुहका ३ जनालाई प्रहरीले पक्राउ गरेको थियो । ‘तस्करीमा सहयोग गर्नेहरू पहिला आफै पीडित रहेको पाइयो,’ इलाका प्रहरी कार्यालय बनेपाका प्रहरी निरीक्षक राजन कोइरालाले भने, ‘पीडितलाई तस्करीबारे जानकारी हुने र पैसा पनि पाइने भएकाले त्यता लागेको भेटियो ।’ उनीहरूले एउटै मिर्गौलाले पनि काम गर्ने र आफूलाई केही नभएको उदाहरण दिएर प्रलोभनमा पार्ने गरेका छन् । बेचबिखन गर्ने व्यक्ति लगेबापत उनीहरूले १ लाखसम्म पाउने गरेको प्रहरी अनुसन्धानमा देखिएको छ । भुम्लु–८ बस्ने माइला भन्ने कुमार परियारले बनेपा–५ मा जग्गा भाडामा लिई टहरा बनाएर बस्दै आएका थिए । २ बर्षअघि कलकत्ता गएर मिर्गौला बेचबिखन गरेर आएका उनको सम्पर्कमा ती पीडित युवा आएका थिए । मिर्गौला बेचविखन गरिदिन पाए केही रकम हुने लोभमा उनले पाँचखाल–११ का राजकुमार परियारसंग सल्लाह गरे । ३ वर्ष वैदेशिक रोजगारीको लागि मलेसिया गएका राजकुमारले नेपालमा आएर कृषि पेसा थाले पनि खान लाउन नपुगेको भन्दै भारतमा गएर मिर्गौला बेचेका थिए । त्यसबापत आएको पैसाले गाउँमा १ रोपनी ५ आना जग्गा किनेर घर बनाएका थिए । कुमार र राजकुमारबीच सल्लाह भएपछि उनीहरूले काठमाडौंमा डेरा गरी बस्ने सुमन तामाङ भन्ने सुमन दोङलाई सम्पर्क गरे । वैदेशिक रोजगारीको क्रममा २ वर्ष कतार बसेका सुमनले नेपाल फर्किएपछि काठमाडौंमा परिवारसंगै बसेर ज्याला मजदुरी गर्दै आएका थिए । ४ वर्षअघि सुमनले पनि ५ लाखमा मिर्गौला बेचेकाका थिए । उनीहरूले पीडितलाई काठमाडौंको कलंकीमा लगेपछि सुमन र अर्का व्यक्तिको जिम्मा लगाएर काँकडभिट्टा हुँदै कलकत्ता पुर्‍याए । पीडितलाई प्रदीप वैद्य, कल्पना श्रेष्ठ र राज भन्ने व्यक्तिको जिम्मा लगाएर उनीहरू फर्किएको प्रहरीलाई बयान दिएका छन् ।काभ्रे जिल्ला अदालतले तीनै जनालाई पुपर्क्षका लागि थुनामा राख्न आदेश दिएको छ । उक्त कार्यमा संलग्न अन्य ब्यक्तिलाई तत्काल पक्राउ गरी अनुसन्धान गर्न पनि अदालतले आदेश दिएको छ । जिल्ला न्यायाधीश महेन्द्रराज काफ्लेको इजलासले असोज २० गते प्रहरीले संकलन गरेका तत्कालका प्रमाणहरूबाट कसुरदार हुन् भनी मान्न सकिने विश्वसनीय आधार देखिएको र अभियोग दाबी मुलुकी फौजदारी कार्यविधि संहिता २०७४ को दफा ६७ (१) क को अवस्था विद्यमान भएकाले पछि प्रमाण बुझ्दै जाँदा ठहरेबमोजिम हुने गरी पक्राउ परेकाहरूलाई थुनुवाका लागि पुर्पक्ष गर्ने आदेश दिएको थियो ।प्रहरीका अनुसार ती युवालाई भारतको कन्दनपुर ठिकुरिया ग्रिन पार्क भन्ने स्थानमा रहेको एमआरआई अस्पतालमा पुर्‍याइएको थियो । उनीसहित चार जनालाई सोही अस्पताल पुर्‍याइए पनि अन्यको विवरण खुलेको छैन । गरिबी, अशिक्षा, लहैलहै, देखासिकी र महत्त्वाकांक्षाका कारण जिल्लामा वर्षौंदेखि मिर्गौला बेचबिखन हुँदै आएको छ ।प्रहरी र यो क्षेत्रमा कार्यरत संघसंस्थाको सक्रियतामा यसअघि तस्करीमा संलग्न १० जना पक्राउ परेका थिए । ३ जना कारागार चलान भए पनि अरू धरौटीमा रिहा भए । प्रहरीको किटानी जाहेरी कुरेर बस्ने प्रवृत्ति, सरकारी निकायको कम चासो, परियोजनाको समयमा मात्रै सकय हुने गैरसरकारी संस्था र मिर्गौला बेच्नेहरूको असहयोग लगायतका कारण तस्करी रोकिन सकेको छैन । पीडित नै पछि पीडक हुने कारण उजुरीसमेत पर्ने गरेको छैन ।