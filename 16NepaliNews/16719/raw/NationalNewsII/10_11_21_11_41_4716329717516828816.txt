ओखलढुंगा — सरकारले २८ प्रतिशत वृद्धि गरेको सार्वजनिक सवारीको भाडादर दुई महिना बित्दासमेत वाग्मती प्रदेशमा कार्यान्वयन हुन सकेको छैन । जसका कारण अन्य प्रदेशका यात्रुलाई लिने भाडादर र वाग्मती प्रदेशका यात्रुबीचमा विभेद देखिएको छ । संघ सरकारले गरेको निर्णय अन्य प्रदेशमा लागू भए पनि वाग्मतीमा प्रदेश सरकारले भाडादर कार्यान्वयन रोकेपछि अन्य प्रदेशका यात्रुहरूले विभेद भएको आरोप लगाएका छन् ।वाग्मती प्रदेशसँग सीमा जोडिएका जिल्लाको पश्चिमी गाउँपालिकाहरू चम्पादेवी, लिखु र खिजिदेम्बामा चल्ने अरनिको यातायातका बसले रामेछापको सीमासम्मका यात्रुलाई साविककै भाडा दर लिने गरेका छन् । तर ओखलढुंगा प्रवेश गर्नेबित्तिकै काठमाडौंदेखि लाग्ने भाडामा २८ प्रतिशत भाडा जोडेर लिने गरिएको छ । ‘रामेछापको साँघुटारसम्म आउने यात्रुले साविकको भाडा दर ७ सय १० मै काठमाडौंबाट आउन पाउँछ ।’ चम्पादेवी गाउँपालिका वडा नं. १० का वडाध्यक्ष उज्जन बुढाथोकीले भने, ‘तर लिखु तर्नेबित्तिकै यात्रुहरूलाई बढेको भाडा लिइन्छ । यसरी हेर्दा त पारि र वारिको यात्रु अर्कै देशमा बसेजस्तो विभेद भएन र ? पाँच किलोमिटर थप गाडी चढ्दा नै ३ सयसम्म भाडा बढी तिर्नुपर्छ ।’भाडा दर वृद्धि हुँदा सबैलाई बराबर लागू हुनुपर्नेमा प्रदेशपिच्छे विभेद हुन नहुने उनले बताए । यातायात व्यवसायी भने वाग्मती प्रदेश सरकारको ढिलासुस्तीले गर्दा यस्तो भएको बताए । अन्तरप्रदेशमा भाडा लिन पाइने संघ सरकारले अनुमति दिइसकेपछि आफ्नो प्रदेशभित्रको भाडा दर वृद्धि लागू गर्ने काममा वाग्मती प्रदेशले अवरोध गरेकोले विभेद जस्तो देखिएको बताए ।‘वाग्मतीबाहेक सबै प्रदेशमा बढेकै भाडा दर लागू भइसकेको छ ।’ अरनिको यातायात प्रालिका अध्यक्ष चित्रबहादुर कुँवरले भने, ‘अब देशभरि नै वृद्धिदर लागू हुने हो । वाग्मती प्रदेशले कार्यान्वयनमा समस्या ल्याएकैले हामी त्यसको विरोधमा छौं । त्यही भएर हामीले टिकट यात्रुलाई दिन सकेका छैनौं ।’यातायात व्यवसायी महासंघले तत्काल समस्या समाधान गर्नुपर्ने भन्दै प्रदेश सरकारलाई दबाब दिएको जनाएको छ । चाडबाडका बेला भाडा दरमा एकरूपता कायम नहुँदा सर्वसाधारणले व्यवसायीलाई किन भाडा दरमा विभेद भएको ? भन्दै दैनिक विवाद गर्ने गरेका छन् । 