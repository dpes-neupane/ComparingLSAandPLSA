टीकापुर — कैलालीको पूर्वी भागका विभिन्न गाउँमा कर्णाली, पथरैया, कन्द्रा, काढा र मोहना नदीको बाढी गाउँ बस्तीमा पसेको छ । भजनी नगरपालिकाका करिब २ सय घरमा पानी पसेको भजनी–५ का वडाध्यक्ष केशव बुढाले बताए । कर्णालीको बाढीले जानकी गाउँपालिकाको पाताभार, टीकापुर नगरपालिकाको शाहीपुर लगायतका ठाउँमा तटबन्ध भत्काएको इलाका प्रहरी कार्यालय टीकापुरका प्रहरी नायव उपरिक्षक प्रकाश सापकोटाले बताएका छन् ।पानीको बहाव बढेसँगै तटबन्ध भत्किएपछि टीकापुर नगरपालिकाको सत्ती, धनसिहपुर सूर्यपुर लगायतका गाउँ निकै जोखिममा परेको बताइएको छ । यहाँका कैयो घर डुबानमा परेको छ । डुबानमा परेका र जोखिममा रहेका घर परिवारलाई सुरक्षाकर्मीको टोलीले सुरक्षित ठाउमा सार्न र उद्धार गर्न खटिएको छ ।कर्णाली नदीमा पानीले खतराको तह नाघेको छ । नदीको पानी १२ मिटर ५० सेन्टिमिटर पुगेको जनाइएको छ । कर्णाली नदीको सतह ११ मिटर पार गर्नुलाई खतराको तह मानिन्छ । कर्णाली तथा चुरे क्षेत्रबाट आउने नदीमा पानीको बहाव निकै बढेको छ । रानी जमरा कुलरिया सिँचाइ कुलोमा पनि पानीको सतह बढ्नाले स्थानीयको खेतबारीमा पानी भरिभराउ भएको छ । कर्णालीमा पानीको बढ्दा दक्षिणका तटीय क्षेत्रहरु टीकापुर नगरपालिका र जानकी गाउँपालिका भूभागमा जोखिम बढेको हो ।