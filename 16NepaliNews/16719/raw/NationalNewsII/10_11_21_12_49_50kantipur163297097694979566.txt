बझाङ — मीठो स्वाद र मगमगाउने बासनाका कारण लोकप्रिय बझाङको रैथाने हंसराज बासमती धानको चामललाई सहरी भान्सामा पुर्‍याउने पहल सुरु भएको छ । कृषि ज्ञान केन्द्र बझाङले यस वर्षबाट हंसराज बासमतीको बजार प्रवर्द्धन गर्ने उद्देश्यले व्यावसायिक खेतीका लागि किसानलाई उत्प्रेरित गर्न थालेको छ ।पछिल्लो समय उन्नत जातका धानको खेती गर्ने क्रम बढेसँगै यो धानको अस्तित्व नै संकटमा पर्दै गएको थियो । विभिन्न खालका नयाँ रोग र किराको संक्रमण बढ्न थालेसँगै यो धानको खेती गर्ने किसानहरूको संख्या घट्दै जान थालेको छ । उत्कृष्ट स्वादका हिसावले बझाङीको जिब्रोमा झुन्डिएको यो धान जोगाउन र व्यवसायीकरणको पहल गर्नुपरेको कृषि ज्ञान केन्द्रले जनाएको छ । हंसराज धानको जिल्ला बाहिर बजार विस्तार गर्न प्याकिङ, ब्यागिङ, लेबलिङ र मार्केटिङ गर्नमा ज्ञान केन्द्रले सहयोग गर्ने कृषि ज्ञान केन्द्रका प्रमुख टेकबहादुर विष्टले बताए । ‘हिमाली जिल्लामा फल्ने यस्तो स्वादिलो र बास्नादार धानको अहिलेसम्म बजारीकरण हुन नसक्नु दुःखद हो । यसलाई हामीले एकपटक मात्रै जिल्ला बाहिरको बजार क्षेत्रमा पुर्‍याउन सकियो भने उपभोक्ताले आफैं माग गर्ने सम्भावना छ,’ विष्टले भने, ‘पहिलो वर्ष यसलाई बजारमा परिचित गराउनका लागि कृषि ज्ञान केन्द्रले विभिन्न खालका सहयोग गर्ने योजना बनाएको छ ।’ विष्टले हंसराज बासमती धान बझाङको रैथाने जातको भएकाले यसले देशभरि बझाङको पहिचान बढाउन पनि योगदान गर्ने बताए । आगामी वर्षबाट यो धानको खेती विस्तारका लागि बीउ, उपचार तथा धानमा लाग्ने रोग किरा व्यवस्थापनमा पनि प्राविधिक सहयोग गरिने उनको भनाइ छ । आगामी कात्तिक–मंसिरसम्म बझाङमा फलेको अर्गानिक हंसराज बासमतीको चामल धनगढी, महेन्द्रनगर र काठमाडौंलगायतका बजारमा आकर्षक प्याकमा उपलब्ध हुने उनले बताए । कृषि ज्ञान केन्द्रले बजार विस्तारका लागि सहयोग गर्ने आश्वासन दिएपछि यो वर्ष अघिल्लो वर्षभन्दा बढी क्षेत्रफलमा हंसराज धानको खेती भएको छ । जिल्लामा कुल धान खेती भएको ७ हजार ५ सय हेक्टरमध्ये २ हजार हेक्टरमा हंसराज धानको खेती गरिएको कृषि ज्ञान केन्द्रको तथ्यांक छ । ‘बाहिर जिल्लामा बिक्रीका लागि ज्ञान केन्द्रले सहयोग गर्ने भनेपछि हंसराजको खेती गर्न छोडेकाहरूले पनि यस वर्ष यही धान लगाएका छन्,’ सबैभन्दा बढी हंसराजको खेती हुने थलारा पिखेतकी किसान पारु रोकायाले भनिन्, ‘राम्रो मूल्यमा बिक्री हुने भयो भने अर्को वर्षबाट पूरै जिउलो (धनहर फाँट) हंसराज नै लगाउने विचार गरेका छौं ।’ बझाङ हिमाली जिल्ला भए पनि यहाँ प्रशस्त धान फल्ने फाँटहरू छन् । स्थानीय भाषामा जिउला भनिने यस्ता फाँटहरूको संख्या जिल्लाभर एक सयभन्दा बढी छ । यस जिल्लाको मुख्य बालीका रूपमा रहेको धानको वार्षिक सरदर उत्पादन २२ हजार मेट्रिक टनको हाराहारीमा छ ।अहिले पनि यस जिल्लामा करिब ३ हजार हेक्टरमा स्थानीय रैथाने जातका धानको खेती हुने गरेको कृषि ज्ञान केन्द्रको रेकर्ड भए पनि यहाँका धेरैजसो रैथाने बीउ लोप भइसकेका छन् । केही लोपोन्मुख अवस्थामा छन् । सुगन्धित तथा औषधीय गुण भएका धानका जातहरू बझाङमा मात्र पाइने हंसराज, लडमडे, टाकमारो जस्ता सुगन्धित (बासमती) धानहरूको खेती गर्ने जिउलाहरूमा अहिले उन्नत जातका आयातित धान लगाउने क्रम बढ्दो रहेको जिल्ला कृषक समूह महासंघका अध्यक्ष रामप्रसाद जोशीले बताए । रोग किराको प्रकोप बढी हुने र उत्पादन कम हुने भएकाले पछिल्लो समय यस्ता जातका धानको खेती गर्नेहरूको संख्यामा कमी हुँदै गएको उनको भनाइ छ । ‘औषधीय गुणसमेत भएका खस्रे धान, जुँगेधान, थापाचिनी आदि जातका धानको जात नै लोप हुने अवस्थामा पुगिसकेका छन्,’ उनले भने ‘बझाङमा मात्रै फल्ने यस्ता धानको बीउ संरक्षणका लागि बीउ बैंक सञ्चालन गर्ने र खेती प्रर्वद्धनका कार्यक्रम सञ्चालन नगर्ने हो भने धेरैजसो बीउ छिट्टै लोप हुनेछन् ।’