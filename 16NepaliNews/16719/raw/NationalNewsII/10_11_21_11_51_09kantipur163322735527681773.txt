पर्सा — भारतको समुद्री बन्दरगाहबाट नेपालमा कन्टेनर ढुवानीमा भारतीय सरकारी रेल कम्पनीको एकाधिकार तोडिएसँगै अब सिपिङ लाइन कम्पनी मर्क्सको एकाधिकार अन्त्य हुनुपर्ने आयातकर्ताले माग गरेका छन् । अन्य सिपिङ लाइन कम्पनी नेपालमा प्रवेशका लागि सहज वातावरण विकास भए मर्क्सको एकाधिकार तोडिने उनीहरूले बताएका हुन् ।भारतीय निजी कम्पनी हिन्द टर्मिनल्सले गत बुधबार वीरगन्जस्थित सिर्सिया सुक्खा बन्दरगाहमा पहिलोपटक आफ्नो मालवाहक रेल ल्याएको थियो । त्यही दिन भारतीय रेलवेको भगिनी संस्था भारतीय कन्टेनर निगम (कोंकर) ले १७ वर्षदेखि असुल्दै आएको चर्को भाडा दर घटाएको थियो । अन्य सिपिङ लाइन आउन सके मर्क्सको एकाधिकार पनि तोडिई सहज हुने व्यवसायीले बताएका हुन् । वीरगन्ज उद्योग वाणिज्य संघका पूर्वअध्यक्ष प्रदीप केडियाले अन्तर्राष्ट्रिय सिपिङ लाइन कम्पनी मर्क्सको मनपरीले नेपाली आयातकर्ताले झन्झट व्यहोर्नु परिरहेको बताए । ‘नेपालमा मर्क्सको दादागिरी नै छ,’ उनले भने, ‘उसले ४ वर्षदेखि नेपालमा आफ्नो कार्यालय सञ्चालन गरेको दाबी गर्छ, तर काठमाडौंमा एक जना प्रतिनिधि राखेर काम चलाइरहेको छ । ती प्रतिनिधि पनि हाम्रो सम्पर्कमा हुँदैनन्, हामीले मर्क्ससँग रहेको गुनासो कसलाई सुनाउने ?’ आफूहरूले बाध्यतावश मर्क्स सिपिङ लाइन कम्पनीको सेवा लिनुपरेको केडियाले बताए । भारतीय बन्दरगाहमा तेस्रो मुलुकबाट आउने नेपाली आयातकर्ताको कन्टेनर त्यहाँबाट वीरगन्जसम्म ल्याउन मर्क्सले निकै समय लगाउने गरेको उनले गुनासो गरे । यस्तो अवस्थामा मर्क्सले आफूहरूसँग क्षमा माग्नुपर्नेमा उल्टो चर्को बिलम्ब शुल्क लिने गरेको पनि उनको आरोप छ । मर्क्सले नेपालमा आफूहरूसँग कम शुल्क लिएजस्तो देखाए पनि चीनमा कन्टेनरसँग बढी समुद्री भाडा असुल्ने गरेको पनि आयातकर्ताको गुनासो छ । मर्क्सले सिपिङ लाइन कम्पनीमध्ये सबैभन्दा पहिले नेपालमा आएर आफ्नो सेवा सञ्चालन गरेको दाबी गरे पनि उसको सेवा प्रभावकारी नरहेको केडियाको आरोप छ । ‘मर्क्सको एकाधिकार तोड्न अब अन्य सिपिङ लाइन कम्पनीलाई पनि नेपालमा ल्याउन सक्नुपर्छ,’ उनले भने, ‘तिनको कार्यालय वीरगन्ज वा अन्य उपयुक्त स्थानमा खोलेर मर्क्सलाई कडा प्रतिस्पर्धा दिने वातावरण सरोकारवाला निकायले बनाउनुपर्छ ।’ वीरगन्ज उद्योग वाणिज्य संघका उपाध्यक्ष माधव राजपालले मर्क्सले वीरगन्जलक्षित कार्यालय सञ्चालन गरे नेपालका आयातकर्ताको समस्या धेरै हदसम्म समाधान हुने बताए । ‘मर्क्सले आफ्नो कार्यालय काठमाडौंमा राखेको दाबी गर्छ । तर, अधिकांश कारोबार वीरगन्जबाट हुन्छ,’ उनले भने, ‘यस्तो अवस्थामा सेवाग्राहीले सामान्य समस्या र गुनासो लिएर काठमाडौं पुग्न सम्भव हुँदैन ।’ संघका द्वितीय उपाध्यक्ष हरि गौतमले अन्तर्राष्ट्रिय सिपिङ लाइन कम्पनीमा मक्सकै वर्चस्व हुँदा त्यसको फाइदा उठाइरहेको बताए । उनले भने, ‘भारत र नेपालको आयातकर्तासँग मर्क्सको एकरूप व्यवहार छैन, उसले भारतीय आयातकर्तालाई बढी सुविधा दिएर नेपाली आयातकर्तासँग विभिन्न बहानामा चर्को कन्टेनर भाडा असुल्छ ।’ सन् २०१८ को जुनदेखि मर्क्सले नेपालमा आफ्नो कार्यालय स्थापना गरी सेवा दिन थालेको हो । उसले वीरगन्ज र विराटनगरमा पनि कार्यालय सञ्चालन गर्ने बताउँदै आए पनि ३ वर्ष बितिसक्दा पनि काठमाडौंमा मात्र कार्यालय राखेको गौतमले बताए । नेपाल उद्योग वाणिज्य महासंघ प्रदेश २ का यातायात तथा पारवहन समिति संयोजक अशोककुमार टेमानी नेपालमा बर्षेनी भित्रिने करीब १ लाख मालवाहक कन्टेनरमध्ये ५० प्रतिशत मर्क्सकै हुने गरेको बताए । ‘यो विश्वव्यापी रूपमा ठूलो कम्पनी हो र सिपिङ लाइन कम्पनीमा यसकै वर्चस्व पनि छ,’ उनले भने, ‘त्यसको फाइदा यो कम्पनीले उठाउने गरेको छ ।’ मर्क्सपछि नेपालमा दोस्रो ठूलो सिपिङ लाइन कम्पनीका रूपमा एमएससी छ । यो परम्परागत शैलीको र महँगो मानिन्छ । तेस्रो कम्पनीका रूपमा हाल वन लाइन कम्पनीले सेवा दिइरहेको छ । बर्सेनि नेपाल भित्रिने एक लाख बढी कन्टेनरमध्ये ६० हजार कन्टेनर अर्थात् आधाभन्दा बढी कन्टेनर सिर्सिया सुक्खा बन्दरगाह हुँदै भित्रिने गरेको पनि टेमानीले बताए । त्यसमा पनि आधा कन्टेनर मर्क्सकै हुन्छ । 