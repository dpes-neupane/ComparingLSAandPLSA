म्याग्दी — कोरोना कहरसँगै स्वास्थ्य संस्थामा पुगेर सुत्केरी हुनेको संख्या घटेको देखिएको छ । गत आर्थिक वर्षको समीक्षा गर्ने क्रममा बेनी अस्पतालका मेडिकल सुपरिन्टेन्डेन्ट डा. जितेन्द्र कँडेलले पछिल्लो ३ वर्षको आँकडामा अस्पताल/स्वास्थ्य संस्थामा सुत्केरी हुनेको संख्या घटेको तथ्यांक प्रस्तुत गरे । बेनी अस्पतालमा आव २०७५/७६ मा ८ सय ४८ गर्भवती सुत्केरी भएका थिए । २०७६/७७ मा संख्या ८ सय ११ जना र आव २०७७/७८ मा घटेर ७ सय ३४ ले मात्रै स्वास्थ्य संस्थामा सुत्केरी सेवा लिएका छन् । सोही अवधिमा शल्यक्रिया गरी सुत्केरी गराउनेको संख्या भने बढेको छ । आव २०७५/७६ मा ६९, २०७६/७७ मा ७४ र २०७७/७८ मा १ सय ३७ गर्भवतीको शल्यक्रिया गरी सुत्केरी गराइएको थियो ।‘कोरोना संक्रमण र लकडाउन सुरु भएपछि अस्पतालमा सुत्केरी हुन आउने गर्भवतीको संख्या घटेको देखिएको छ । आउनेमध्ये पनि शल्यक्रिया गर्नेको संख्या भने बढिरहेको देखिएकाले कोरोनाको त्रासले गर्भवती अस्पताल आएनन् कि भन्ने ठानेका छौं,’ कँडेलले भने, ‘सुत्केरी गराउने मात्र होइन, बेनी अस्पतालमा सुरक्षित गर्भपतन गराउनेको संख्या पनि घटेको छ । गहिरो अध्ययन आवश्यक छ ।’ जिल्ला स्वास्थ्य व्यवस्थापन सूचना प्रणाली (एचएमआइएस) को अभिलेख अनुसार जिल्ला अस्पतालमा मात्र होईन जिल्लाका सवै स्वास्थ्य संस्थामा सुत्केरी सेवा लिने गर्भवतीको संख्या घटेको छ । तथ्यांक अनुसार आव २०७५/७६ मा जिल्लाका सबै ६ स्थानीय तहका स्वास्थ्य संस्थामा १ हजार ३ सय ३७ गर्भवती सुत्केरी भएका थिए । आव २०७६/७७ मा १ हजार ३ सय १० जनाले र आव २०७७/७८ मा घटेर १ हजार २ सय २७ जना सुत्केरी भए । त्यसैगरी स्वास्थ्य संस्थामा पहिलो गर्भ जाँच गरेका गर्भवतीभन्दा सुत्केरी हुनेको संख्या तलमाथि हुने गरेको छ । आव २०७७/७८ मा जिल्लाभरीको स्वास्थ्य संस्थामा पुगेर १ हजार ५ सय १३ गर्भवतीले पहिलो गर्भ जाँच गराएका थिए । तर सोही अवधिमा जम्मा १ हजार २ सय २७ जनाले मात्र स्वास्थ्य संस्थामा पुगेर सुत्केरी भए । पहिलो गर्भ जाँचदेखि सुत्केरी हुँदासम्म २ सय ८६ गर्भवती हराएका छन् । यो तथ्यांक अघिल्ला वर्षमा पनि उस्तै देखिएको छ ।‘पहिलो गर्भ जाँचपछि महिलाले स्वास्थ्य संस्था वा बाहिर गर्भपतन गरेका हुन सक्छन् । दोस्रो घरमै सुत्केरी भएका हुन सक्छन् भने तेस्रो विकल्प, जिल्लाबाहिर पोखरा, काठमाण्डौ पुगेर पनि सुत्केरी सेवा लिएका हुन सक्छन्,’ बेनी अस्पतालका मेडिकल रेकर्डर तथा मातृ तथा नवशिशु मृत्यु निगरानी तथा प्रतिकार्य (एमपीडीएसआर) का फोकल पर्सन प्रकाश शर्माले भने, ‘कोरोना संक्रमण फैलिएपछि र निषेधाज्ञा सुरु भएपछि बेनी अस्पतालसमेत जिल्लाका कुनै पनि स्वास्थ्य संस्थामा गर्भ जाँच, सुरक्षित सुत्केरी र गर्भपतन सेवा बन्द नगरिएकाले सुत्केरी हुने संख्या घट्नुमा अन्य कारण हुन सक्छ ।’