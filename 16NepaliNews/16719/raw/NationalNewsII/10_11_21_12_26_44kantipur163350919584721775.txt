रूपन्देही — नेकपा एमालेको अवरोधकै बीच केहीबेर बसेर लुम्बिनी प्रदेशसभाको बैठक ४ बजेसम्मका लागि स्थगित भएको छ । सभामुख पूर्णबहादुर घर्तीले बैठक सुरू गर्ने बित्तिकै प्रमुख प्रतिपक्ष दल नेकपा एमालेले बैठकमा नाराबाजी गर्दै अवरोध गरेका थिए ।नाराबाजीकै बीच केहीबेर बैठक चलेको थियो । अब ४ बजे बस्ने बैठकमा प्रतिस्थापन बजेट ल्याउने सरकारको तयारी छ । यसअघिका मुख्यमन्त्री शंकर पोखरेल नेतृत्वको सरकारले संसद्‌बाट बजेट पारित हुने अवस्था नदेखेपछि अध्यादेशमार्फत बजेट ल्याएको थियो । बुधबार बिहान बसेको मन्त्रिपरिषद् बैठकले विधेयक फिर्ता गर्ने निर्णय गरेको थियो ।नेकपा एमालेले मन्त्री अजयबहादुर शाही र सांसद विमलाकुमारी वलीलाई पदमुक्त नगरेसम्म संसद् अवरुद्ध जारी रहने बताउँदै आएको छ ।