बुटवल — रुपन्देहीको सैनामैना नगरपालिका–७ देउवापारको इंगुरिया खोलाको उकास क्षेत्र अघिल्लो वर्षसम्म गौचरण थियो । यसवर्ष स्थानीय १५ किसानले सयपत्री फूलको व्यवसायिक खेती गरेका छन् । नगरपालिकाले नि:शुल्क बीउ र प्राविधिक सेवा दिएको छ । करिब १ विघा जग्गामा लगाएको फूल खेती यति मौलाएको छ कि कृषकलाई अहिले फूल टिप्न र बेच्न भ्याईनभ्याई छ ।‘टिपेको फूल ४ सय देखि ५ सय रुपैयाँ प्रतिकिलो र माला उनेर ९० देखि एक सय रुपैयाँ किलोमा खेतबाटै बिकेको छ,’ बहुतह कृषि तथा वृक्षरोपण कृषक समूहका अध्यक्ष लक्ष्मण पौडेलले भने, ‘नबिक्ने चिन्तै छैन । बरु माग पुर्‍याउन हम्मेहम्मे छ ।’कृषक समूहले फूलमाला तिहारमा खोज्नेका लागि दसैंदेखि अर्डर लिन सुरु गरेको थियो । त्यही कारण फूलमाला बेच्न सहज भएको छ । अहिले फूल रुपन्देहीको बुटवल, भैरहवा, नवलपरासी हुँदै पोखरासम्म पुगेको छ । ‘फूल प्रयोगको संस्कृति बढेकाले होला फूल फूल्दाको दिनदेखि बिहे, पूजा लगायतका शुभकार्यमा बिक्री भइरहेको थियो,’ बहुतह कृषक समूहका अध्यक्ष पौडेलले भने, ‘तिहारमा मात्रै सात लाखको फूल बेच्ने योजना छ ।’ तस्बिर : अमृता अनमोल/कान्तिपुर नगरपालिकाले विपन्न परिवार छनोट गरेर खोला उकास क्षेत्रको करिब ८ विघा जग्गा १५ वर्षसम्म नि:शुल्क उपयोग गर्न दिएको छ । अन्यमा फलफूल र तरकारी लगाएका किसानले एक विघामा फूल खेती गरेका हुन् । फूलका लागि नि:शुल्क मलबीउ पाएका थिए । बीउबाट ३४ हजार फूलका बिरुवा उत्पादन गरेका थिए । डुबानबाट बचाउन मल्चिड पद्धतिबाट २२ हजार फूल आफूहरुले रोपेका थिए । अरु अन्य किसानलाई ३ रुपैयाँ ५ पैसाका दरले बेचेर आम्दानी गरे । कुनै समय घरआँगनका डिल, करेसाबारी र बगैँचामा, सुन्दरताका लागि मात्रै लगाइने फूल अहिले किसानको व्यावसायिक खेती बनेको छ । कम लगानी, मेहनत तर, आम्दानीका हिसाबले अन्नबालीबाट भन्दा फूल खेतीबाट दोब्बर फाइदा हुने किसानहरुको अनुभव छ । यसैमाथि अनुदान र नि:शुल्क प्राविधिक सेवा पाएपछि रुपन्देहीको सैनामैना नगरपालिकामा अहिले टोलैपिच्छे व्यावसायिक फूल खेती भएको छ । उत्पादित फूल पूजाआजा विवाह लगायतका शुभकार्यमा फूल बेचिरहेका छन् । तर, फूल बेच्ने मुख्य समय भने तिहार हो । फूलै फूलको पर्व तिहार सुरुभएसँगै उनीहलाई फूल टिप्न, माला गाँस्न र बेच्न भ्याईनभ्याई छ ।‘ तिहार सूरु भएपछि पूरा सुत्न पनि पाएका छैनौं । बिहान सूर्य उदाउादादेखि सूर्य नअस्ताउदासम्म फूल टिप्ने र रातभरि माला उन्ने काम भएको छ,’ देउवापार कृषक समूहकी शान्ति पोखरेलले भनिन् । अरु समय व्यावसायिक तरकारी लगाउने सैनामैनाका ११ कृषक समूहले अहिले प्रतिसमूह ५ देखि ७ कट्ठामा सामूहिक व्यावसायिक फूल खेती गरेका छन् । फूलबाट आम्दानी बढेको देखेपछि अन्य ५० जनाले समेत व्यावसायिक फूल लगाएका छन् । सिर्जना कृषक समूह सालझन्डीले ७ कट्ठामा लगाएको फूल सबैभन्दा आकर्षित र व्यवस्थित छ । ५ जनाको समूहले फूल र माला दुवैको बिक्री गर्छ । सैनामैना नगरपालिका आसपास हुँदै बुटवल बजारसम्म उनीहरुको फूलमाला बिक्री भएको छ । ‘फूलबाट तीन लाख रुपैयाँ कमाउने योजना छ,’ समूहकी सचिव शान्ति अर्यालले भनिन्, ‘करिब डेढ लाख रुपैयाँको तिहारका लागि मात्रै अर्डर छ ।’ सैनामैना नगरपालिकाले कोभिडका कारण जागिर वा व्यवसाय गुमाएका, वैदेशिक रोजगारीबाट फर्केका र घरको चुलोचौकोमा मात्रै समय बिताएका महिला एवं किसान समूह छनोट गरेर फूलखेतीबारे तालिम दिएको थियो । त्यसबाट ११ समूह छनोट गरी फूल लगाउन प्रति समूह ५० हजार रुपैयाँ अनुदान दिएको थियो । किसानले नि:शुल्क बिरुवा पाएका थिए । सेतोगुँरासमार्फत प्राविधिक सेवा खेतखेतमा पुर्‍याउने र फूलको बजारीकरणमा पनि सहयोग गरेको छ । यही कारण अन्य समय व्यवसायिक तरकारी खेती गर्ने सैनामैनाका किसान साउनदेखि फाउनसम्म व्यावसायिक फूल खेतीमा आकर्षित भएका हुन् ।‘फूल कम लगानी र मेहनतमा उत्पादन हुने नगदे बाली रहेछ,’ नगरप्रमुख चित्रबहादुर कार्कीले भने, ‘त्यसैले संयुक्त राष्ट्रसंघीय कार्यक्रम अन्तर्गत विपन्न र जोखीमका नागरिकको आय बढाउन फूल खेतीमा लगानी गरेका छौं ।’ एकरुपताका लागि नगरभर कलकत्ता सयपत्री र रैथाने फूल खेती गरिएको छ । जुन अन्यका तुलनामा आकर्षक, ठूलो थुंगा र टिकाउ हुने प्राविधिक प्रमिला पौडेलले बताइन् ।