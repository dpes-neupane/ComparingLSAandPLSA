बुटवल — बुटवलको सुस्त मनस्थिति बाल विद्या मन्दिरका विद्यार्थी हुन्, रिजन खरेल । २०७६ चैतअघिसम्म उनी दिनहुँ विद्यालय जान्थे । विद्यालयमा अन्य विद्यार्थीसरह शैक्षिक अभ्यास गर्थे । आनीबानीदेखि दैनिक जीवनयापनका लागि व्यावसायिक सीप र कला सिक्थे । साथीसँग रम्थे र रमाउँथे ।यही कारण बौद्धिक अपांगताका बाबजुद सहज रूपमा जिउने अभ्यास गर्दै थिए । तर, कोरोना संक्रमणपछि विद्यालय जान नपाएका रिजनको अहिले सिकाइ उपलब्धि गुम्दै गएको छ । गत वर्ष केही दिन विद्यालय खुले पनि बन्द भइहाल्यो । कोरोना संक्रमणबाट बचाउन नसकिने भन्दै यस वर्ष ती विद्यालय खुलेका छैनन् । विद्यालय नजाँदा रिजनले सिकेका कुरा बिर्सिंदै गएका छन् । दिनचर्या कठिन बनेको छ । आमा पुष्पा खरेलले विद्यालय बन्द हुँदा छोरो सम्हाल्नै समस्या भएको बताइन् । ‘सिकेका कुरा पनि बिर्सिंदै गए । कतिपय कुरा अब सिकाउन गाह्रो छ,’ उनले भनिन्, ‘तर, विद्यालय कहिले खुल्ने हो टुंगो छैन ।’ बुटवल देवीनगरकी निशा थापा बोल्न, सुन्न र टाउको ठाडो पारेर हिंड्न सक्दिनन् । सम्झन सक्ने क्षमता पनि निकै कम भएकी उनले विद्यालय गएर जीवन जिउन चाहिने अत्यावश्यक काम सिक्दै थिइन् । लामो समयसम्म घर बस्दा उनले सिकेका कुरा पनि बिर्सिंदै गएकी छन् । ‘आफ्नो सरसफाइ र अत्यावश्यक काम गर्न सिकिसकेकी थिइन्,’ आमा सुनिताले भनिन्, ‘अहिले सबै बिर्सिसकेकी छन् । घरमा बस्दा झर्किने, रुने चिच्याउने गरेर सम्हाल्नै गाह्रो छ ।’ सुस्त मनस्थितिका बालबालिकालाई कोरोनाले विद्यालय बन्द छ भन्ने बुझाउन नसक्दा अझ समस्या भएको सुनिताले बताइन् ।  सुस्त मनस्थिति भएका बालबालिकाले पढ्ने बुटवलको बाल विद्या मन्दिरमा १ सय ५० बालबालिका थिए । विद्यालयले पाँच वर्षदेखि १८ वर्षसम्मका सुस्त मनस्थिति भएका बालबालिकालाई पढाउने र सीप सिकाउने गर्दै आएको छ । सैनामैना र देवदहमा शाखा छन् । त्यहाँ पनि त्यत्तिकै हाराहारीमा विद्यार्थी थिए । विद्यालयमा आउन थालेपछि यस क्षेत्रका धेरै सुस्त मनस्थितिका बालबालिकामा परिवर्तन आएको थियो । कोरोनापछि विद्यालय नखुल्दा त्यस्ता बालबालिका सिकाइबाट वञ्चित भएका छन् । सिकेको उपलब्धि गुमेको छ । बुटवल आदर्श नगरकी रोशनी पराजुलीको पनि आफ्ना मान्छे र सामान चिन्न सक्ने क्षमता गुमेको छ । अहिले लेख्न र अक्षर चिन्न पनि सक्दिनन् । ‘हात सिधा हुँदैनन् । मुखबाट र्‍याल निस्की राख्छ । बोली आउँदैन । तैपनि, दिनभर साथीसित रमाउने, लेख्ने र अक्षर चिन्ने गर्थिन्,’ आमा सुमित्राले भनिन्, ‘अहिले घरमा रोइमात्र राख्छिन् ।’ सुस्त मनस्थितिका बालबालिकाको सिक्दै गरेको सीप विद्यालय खोलेमात्रै पूर्ण हुने उनले बताइन् ।  लामो समयदेखि विद्यालय बन्द हुँदा जीवनयापनका लागि सिकेका सीप बौद्धिक अपांगता भएका बालबालिकाले बिर्सन थालेको अभिभावक गीता पोखरेलले बताइन् । देशभरमा सुस्त मनस्थितिका बालबालिकाले पढ्ने २५ विद्यालय छन् । कोरोना संक्रमणयता त्यस्ता सबै विद्यालय बन्द छन् । सुस्त मनस्थिति बाल विद्या मन्दिर बुटवलका अध्यक्ष लोकनाथ भुसालले गत वर्ष केही समय बालबालिकालाई विद्यालय बोलाए पनि सबैलाई नसमेटिएको बताए । ‘सुस्त मनस्थितिका धेरै बालबालिका र्‍याल काढिरहने, दिसा–पिसाब गरिरहने हुन्छन् । उनीहरूलाई मास्क लगाएर र भौतिक दूरी कायम गराएर राख्न सकिंदैन,’ उनले भने, ‘त्यसैले बालबालिका घरमै बस्न बाध्य छन् ।’ घर बस्दा बालबालिकामा मानसिक समस्या बढेपछि विद्यालयले पछिल्लो समय घरदैलो भेटघाट थालेको उनले सुनाए । त्यसमा शिक्षकले बालबालिकालाई मनोसामाजिक विमर्श र अभिभावकलाई सम्हाल्ने तरिका बताइरहेका छन् । कमजोर अवस्थाका केहीलाई खाद्यान्न र रोग प्रतिरोधात्मक क्षमता बढाउने औषधि पनि दिन थालेको अध्यक्ष भुसालले बताए ।घरमा थुनिएर बस्दा बौद्धिक अपांगता भएका बालबालिकामाथि हिंसा र मानसिक समस्या देखिन थालेको अपांग महासंघ लुम्बिनी प्रदेश सदस्य सावित्रा घिमिरे बताइन् । ‘सुस्त मनस्थितिका बालबालिकालाई विशेष निगरानी चाहिन्छ । सिकेको कुरा दोहोर्‍याइ रहनुपर्छ,’ उनले भनिन्, ‘निगरानी कक्षका रूपमा भए पनि केहीबेर उनीहरूलाई भेला हुने र सिक्ने अवसर जुटाउनुपर्छ । नत्र अहिलेसम्मको सिकाइ उपलब्धि गुम्नेछ ।’ 