रुकुम पूर्व — व्यवस्थित इन्डोर गेमका लागि जिल्लामा निर्माण थालिएको कभर्ड हल अलपत्र परेको छ । ०७२ सालमा कभर्ड हल निर्माण थालिएको हो । सिस्ने गाउँपालिका–६, ढकालबारामा निर्माणाधीन कभर्ड हलका लागि २ वर्षयता बजेट नपरेपछि अलपत्र परेको छ । कभर्ड हल निर्माणका लागि अहिलेसम्म झण्डै एक करोड रुपैयाँ खर्च भइसकेको छ । आर्थिक वर्ष २०७२/०७३ मा पहिलोपटक १० लाख बजेट परेको थियो । तत्कालीन सांसद गणेशमान पुनको संसद् विकास कोषबाट यो रकम परेको थियो । त्यसपछि सिस्ने गाउँपालिकाले पटक–पटक गरी आधा करोड रकम खर्चिसकेको छ । गाउँपालिकाका अनुसार आर्थिक वर्ष २०७४/७५ मा ३६ लाख बजेट खर्चेको थियो ।त्यसबाट जग्गा खरिद गरिएको बताइएको छ । आर्थिक वर्ष २०७५/७६ मा लुम्बिनी प्रदेश सरकारबाट गाउँपालिकामा आएको ससर्त अनुदानको १० लाख र आर्थिक वर्ष २०७६/७७ मा थप १० लाख बजेट लगानी गरिसकेको छ । राष्ट्रिय खेलकुद परिषद्को २८ लाख बजेट पनि सोही कभर्ड हल निर्माण खर्च भइसकेको छ । सिस्ने गाउँपालिका अध्यक्ष कुमारी बरालले कभर्ड हल निर्माणको तयारी स्वरूप आधारभूत काम सम्पन्न भएको बताइन् । ‘केही नभएको भन्ने होइन, आधारभूत संरचनाका धेरै काम भएका छन्,’ उनले भनिन्, ‘बाँकी काम पनि छिट्टै गर्ने गरी योजना बनाइएको छ ।’ कभर्ड हल निर्माण पूरा गर्नका लागि आवश्यक प्रक्रिया र बजेट माग गरिएको जिल्ला खेलकुद विकास समितिका अध्यक्ष हरिबहादुर थापाले बताए । उनका अनुसार कभर्ड हल अभावमा खेलाडीलाई समस्या भइरहेको छ । मार्सल आर्टअन्तर्गतका तेक्वान्दो, ब्याडमिन्टनलगायतका खेल आउटडोरमै खेल्नुपर्ने बाध्यता छ । जिल्लामा एउटै पनि सरकारी कभर्ड हल छैन । 