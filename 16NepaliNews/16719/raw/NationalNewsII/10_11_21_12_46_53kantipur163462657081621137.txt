धनगढी — तीन दिनदेखिको अविरल वर्षाका कारण घर भत्किएर सुदूरपश्चिममा २ जनाको मृत्यु भएको  छ भने अन्य २ जना घाइते भएका छन् ।सुदूरका पहाडी जिल्लामा सञ्चारसेवा समेत ठप्प भएका कारण जनधनको क्षतिको विवरण प्राप्त हुनमा समस्या भइरहेको सुदूरपश्चिम प्रदेश प्रहरी कार्यालयले जनाएको छ ।प्रदेश प्रहरी कार्यालय धनगढीका वरिष्ठ प्रहरी उपरीक्षक विक्रम चन्दका अनुसार अविरल वर्षाका कारण सोमबार राति घर भत्किएर डडेलधुराको गन्यापधुरा गाउँपालिका –१ भत्काडामा ३२ वर्षीय विष्णु अवस्थीको मृत्यु भएको हो । डोटी जिल्लाको आदर्श गाउँपालिकामा पनि एक जनाको घर भत्किएर मृत्यु भएको छ । सञ्चार सम्पर्क प्रभावित भएका कारण डोटीमा मृत्यु हुनेको नाम ठेगाना खुल्न नसकेको एसएसपी चन्दले बताए ।घर भत्किएर डडेलधुराको अमरगढी नगरपालिकामा पनि आमाछोरा घाइते भएको तथा उनीहरुको अवस्था समान्य रहेको चन्दले बताए । प्रदेश प्रहरी कार्यालयबाट प्राप्त जानकारीअनुसार कञ्चनपुरमा महाकाली र कैलालीको टीकापुर क्षेत्रमा कर्णालीको बहाव तीव्र रुपमा बढ्दै गएका कारण तटीय क्षेत्रमा बाढी पस्ने जोखिम बढ्दै गएको छ ।‘कर्णालीको बहाव ११.५ मिटर पुगेको छ, जुन खतराको तहभन्दा १ मिटर बढी रहेको छ,’ एसएसपी चन्दले भने, ‘बाढी पस्ने उच्च जोखिममा रहेका शाहीपुर, बसन्ता र सत्तिबजार तथा आसपासका क्षेत्रमा सुरक्षाकर्मी परिचालन गरिएको र स्थानीयवासीलाइ सतर्क रहन जानकारी गराउने काम भइरहेको छ ।’ उनका अनुसार टीकापुरको ५ नम्बर वडा क्षेत्रमा कर्णालीको बाढीले निरन्तर कटान गरिरहेको छ ।