मोरङ — प्रदेश १ का प्रस्तावित मुख्यमन्त्री नेकपा (एकीकृत समाजवादी) का नेता राजेन्द्र राईको नेतृत्वमा गठबन्धन दलले पाँच सदस्यीय मन्त्रिपरिषद गठन गर्ने भएको छ । मुख्यमन्त्रीसहित कांग्रेस, माओवादी केन्द्र, जनता समाजवादी पार्टी र एकीकृत समाजवादीको तर्फबाट १/१ जना गरी ५ सदस्यीय मन्त्रिपरिषद गठन तयारी रहेको राईले बताए । दिउँसो ३ बजे शपथ ग्रहणका लागि प्रदेश प्रमुख कार्यालय जाने तयारी रहेको पनि उनले जानकारी दिए । मन्त्री छान्नका लागि अहिले चारवटै दल आन्तरिक बैठक बसिरहेका छन् । दलको बैठकपछि बस्ने गठबन्धन दलको निर्णय मुख्यमन्त्रीसहित मन्त्रीहरूमा नियुक्तिका लागि नाम सिफारिस गर्ने राईले बताए । कांग्रेसबाट उपनेता हिमाल कार्की र प्रमुख सचेतक केदार कार्कीमध्ये एक जना, माओवादी केन्द्रबाट दलका नेता इन्द्रबहादुर र प्रमुख सचेतक झलकबहादुर मगरमध्ये एक जना, एकीकृत समाजवादीबाट उपेन्द्र घिमिरे र सरिता थापामध्ये एक जना र जनता समाजवादी पार्टीबाट जयराम यादव मन्त्री बन्ने देखिएको छ । कांग्रेस संसदीय दलले मन्त्रीको नाम छनोटका लागि नेता राजीव कोइरालालाई जिम्मेवारी दिएको छ । कोइरालाले संसदीय दलमा काम गरेका र सबैलाई समेटेर अघि बढ्ने व्यक्तिलाई मन्त्रीमा पठाउन छलफल गरिरहेको बताए । संसदीय दलमा गरेको काम र लोकप्रियताका आधारमा प्रमुख सचेतक कार्की कांग्रेसबाट मन्त्री बन्ने देखिएको छ । माओवादी केन्द्रलाई प्रदेशमा राम्रो काम गरेर जनताको मन जित्तै पार्टीको लोकप्रियता बढाउनका लागि अनुभवी नेतालाई मन्त्रीमा पठाउने तयारी गरेको छ । यस आधारमा पूर्वआर्थिक मामिला तथा योजनामन्त्री आङ्बोको नै मन्त्री बन्ने सम्भावना बलियो छ । एकीकृत समाजवादीमा छलफल गरेर मेची–कोसी र सगरमाथा क्षेत्रलाई समेट्ने गरी मन्त्री बनाउने तयारी गरेको नेता राईले बताए । यस आधारमा मेचीबाट झलनाथ खनाल निकट प्रदेश सांसद खिनुलङवा लिम्बूलाई मन्त्री बनाउने सम्भावना रहेको छ ।