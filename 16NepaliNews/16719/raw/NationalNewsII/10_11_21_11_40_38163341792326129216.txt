खोटाङ — खोटाङ– ऐंसेलुखर्क गाउँपालिकाको निर्माणाधीन कार्यालय भवन गुणस्तरहीन रहेको पुष्टि भएको छ । भवनमा प्रयोग गरिएका निर्माण सामग्री ललितपुरस्थित गुणस्तर अनुसन्धान तथा विकास केन्द्रमा परीक्षण गर्दा कमसल पाइएको हो । निर्माण कम्पनीलाई मापदण्ड पुर्‍याएर भवन बनाउन ध्यानाकर्षण गराउँदा समेत बेवास्ता गरेको भन्दै गाउँपालिकाले सम्झौता रद्द गर्ने तयारी थालेको छ । कम्पनीको धरौटी जफत गर्दै कालोसूचीमा राख्न प्रक्रिया थालिएको गाउँपालिकाकी प्रमुख प्रशासकीय अधिकृत हिराकुमारी यादवले बताइन् । ‘आँखैले त्रुटि देखिएपछि गिटी, बालुवा, सिमेन्ट, रडलगायत सामग्री परीक्षण गर्दा गुणस्तरहीन पुष्टि भयो,’ उनले भनिन् ।उक्त भवनको ठेक्का रुजन–जगदम्बा–भुवननेश्वर–वैभव जेभी निर्माण कम्पनीले लिएको हो । कम्पनीले पनि नाछिरिङ कन्स्ट्रक्सनसम्बद्ध गणेश राईलाई पेटी ठेक्का दिएको थियो । राईले २०७७ जेठ १३ गते २ करोड ६८ लाख ४३ हजार तीन सय ४६ रुपैयाँको लागतमा एक वर्षभित्र काम सक्ने गरी सम्झौता गरेका थिए । २०७७ पुस २, माघ १५ र २०७८ असार २३ गते गरी तीनपटक निर्माण सामग्री परीक्षणमा पठाइएको थियो । भवन गुणस्तरहीन बनेको तथ्य खुलेपछि गाउँपालिकाले सर्वदलीय बैठक डाकेर सम्झौता रद्द, धरौटी जफत र कालो सूचीमा राख्न सिफारिस गर्ने प्रक्रिया बढाएको हो । परीक्षण रिपोर्टसमेत किर्तेकेन्द्रले गुणस्तरहीन पुष्टि गरेर पठाएको रिपोर्टसमेत निर्माण कम्पनीले किर्ते गरेर गाउँपालिकालाई बुझाएको प्रमुख प्रशासकीय अधिकृत यादवले बताइन् । परीक्षणको खर्च सम्बन्धित निर्माण कम्पनीले नै बेहोर्नुपर्ने भएकाले केन्द्रले निर्माण कम्पनीलाई नै रिपोर्ट दिएको उनको भनाइ छ । ‘रिपोर्टमै शंका लागेर गुणस्तर अनुसन्धान तथा विकास केन्द्रलाई पत्र लेख्दा कम्पनीले किर्ते गरेको खुल्यो,’ उनले भनिन्, ‘त्यसैले ठगी मुद्दाका लागि समेत सम्बन्धित निकायमा लेखी पठाउने प्रक्रिया सुरु भएको छ ।’रनिङ बिल पेस गरेर भुक्तानीठेकेदार कम्पनीले निर्माण अवधि सकिनै लाग्दा रनिङ बिल पेस गरेर भुक्तानी भने लिएको पाइएको छ । निर्माण अवधि सकिनु चार महिनाअघि २०७७ चैत ३० गते पेस्की कटाएर ३९ लाख ९० हजार ७ सय ५३ रुपैयाँ भुक्तानी लिएको हो । ६२ लाख ४० हजार ७ सय ५३ रुपैयाँको बिल पेस गरेकोमा सम्झौताको बेला लिएको पेस्की २२ लाख ५० हजार रुपैयाँ कटाएर भुक्तानी गरिएको प्रमुख प्रशासकीय अधिकृत यादवले बताइन् । त्यतिखेरै २०७८ असार मसान्तसम्म म्याद थपिएको थियो । कम्पनीले फेरि २०७८ चैत मसान्तसम्म म्याद थप्न निवेदन दिएकोमा थप नगरिएको प्रमुख प्रशासकीय अधिकृत यादवले सुनाइन् । भवन निर्माणको ठेक्का लिनेमध्ये रुजन निर्माण कम्पनी सम्बद्ध कर्ण खत्रीले भने गुणस्तर मापन गर्दा मापदण्ड नपुगे पुनर्निर्माण गर्ने तर धरौटी जफत र कालोसूचीमा राख्न नमिल्ने बताए । ‘परीक्षण गर्दा मापदण्ड नपुगे पुनर्निर्माण गरिन्छ तर कालोसूची र धरौटी जफत गर्न मिल्दैन,’ खत्रीले भने । 