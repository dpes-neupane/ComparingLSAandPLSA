पाल्पा — गुल्मीको मुसीकोट नगरपालिका–५ का वीरबहादुर सारुलाई बुटवलदेखि तानसेन आइपुग्न कम्तीमा तीन घण्टा लाग्यो । ३९ किलोमिटर सडकमा खाल्डाखुल्डी र पहिरोले एकतर्फी भएकाले जामको हैरानी बेहोर्नु परेको उनले बताए । राजमार्गको बर्तुङदेखि बुटवलसम्मको ३५ किलोमिटर सडकमा खाल्डाखुल्डी बढी छन् । यही क्षेत्रमा दर्जन बढी स्थानमा सडक भासिएको छ । वर्षायाममा पहिरो खसेर सडक एकतर्फी भएको छ ।यति मात्र होइन, निर्माण व्यवसायीले समयमा काम नगर्दा यात्रु र चालकले सास्ती बेहोर्नु परेको सारुले सुनाए । ‘सडकमा जतासुकै जाम हुन्छ,’ उनले भने, ‘सबैभन्दा बढी समस्या पानीमिल र झुम्साबीचको सडकमा छ ।’ तानसेन–बुटवल बसका सवारी चालक केशव रानाले राजमार्गको झुम्सामा हुने जामले दसैअघिदेखि नै समस्या बेहोरेको बताए । केही दिन पानी पर्दा झनै बढी सास्ती थियो । झुम्सामा माथिल्लो भागबाट पानी बगेको छ । तल्लो भागमा पहिरो खसेको छ । सडकमा दैनिक डोजर लगाएर चौडा पारे पनि माथिल्लो भाग बगेर झन् समस्या भएको उनले सुनाए । ‘कतिपय दिनमा सवारी साधन फसेर हैरान खेप्नुपर्छ,’ बस चालक रानाले भने, ‘हिलाम्मे सडक अनि निर्माण व्यवसायीको लापरबाहीले गर्दा समस्या बेहोर्नु परेको हो ।’ माथिल्लो भागमा सडक चौडा गर्न सडक डिभिजनले अघिल्लो वर्ष ठेक्का लगाएको थियो । तर, निर्माण व्यवसायीले पानी पर्दापर्दै सडक चौडा गर्दा हिलोमा फस्ने, सडकमा ढुंगा थुपार्दा झन् बढी सास्ती खेप्नु परेको यात्रुको गुनासो छ । राजमार्गको बाँसटारदेखि चिडियाखोलाको अधिकांश स्थानमा सडक डिभिजनले मर्मतका लागि ठेक्का लगाएको छ । ग्याभिएन लगाउने, नाली निर्माण, सडक चौडा गर्न सडक डिभिजनले अघिल्लो वर्ष नै ठेक्का लगाएको जनाएको छ । निर्माण व्यवसायीले काम अलपत्र छाड्दा यात्रु र चालकले दसैंअघिदेखि नै सास्ती खेप्दै आएका हुन् । झुम्सा र पानीमिलबीचको पहिरोमा चौडाका लागि कटिङ भइरहेको छ । तर, यहाँ निर्माण व्यवसायीले सडक डिभिजनसँगको मिलेमतोमा जथाभावी काम गर्दा समस्या भोग्नु परेको यात्रुको गुनासो छ । ‘दुई दिन बिराएर बुटवल जाने आउने गर्छु,’ तिनाउ गाउँपालिका–६ की यात्रु रोमीसरा चिदीले भनिन्, ‘दिनदिनै जाम भएर हैरान खेप्नु परेको छ ।’सडक चौडा गर्दा यात्रुलाई सास्ती मात्र होइन, सवारी साधन जाममा पर्ने गर्छन् । एम्बुलेन्स समेत घण्टौं जाममा पर्छन् । बन्दना भगवती/महेश/सत्यवती जेभी निर्माण कम्पनीले चौडा गर्ने, ग्याभिएन लगाउने, नाली निर्माणको काम लिएको छ । उसले सडक चौडा गर्ने काम नसक्दै ढुंगा बिक्री गर्न सडकमै डम्प गरेपछि झन् समस्या निम्तिएको हो । सडक डिभिजनका अनुसार सम्बन्धित निर्माण व्यवसायीले तोकिएको काम नसक्दासम्म बढी भएको निर्माण सामग्री त्यसरी बिक्री गर्न पाउँदैन । सडक डिभिजनका प्रमुख रामेश्वर लम्सालले आफूलाई ढुंगा, माटो बिक्रीको सम्बन्धमा जानकारी नभएको बताए । तर, निर्माण व्यवसायीले यात्रुलाई आवतजावतमै बाधा पुग्ने गरी ढुंगा संकलन गर्ने र बिक्री गर्ने गरेका छन् ।ढुंगा–माटो बिक्रीका सम्बन्धमा गुनासो आएको प्रमुख लम्सालले बताए । उनका अनुसार यस विषयमा सब–इन्जिनियरमार्फत बुझ्ने काम हुनेछ । यसअघिका सडक डिभिजन प्रमुख, सूचना अधिकारी, साइट इन्जिनियरको केही दिनअघि मात्र सरुवा भएको छ । त्यही मौकामा निर्माण व्यवसायीले तिनाउ गाउँपालिकामा अनुमति लिएर ढुंगा, माटो डम्प गर्ने र निकासी गर्दै आएका छन् । ‘सडक चौडा गर्दा खोलामा फालिने ढुंगा मैले राजस्व काटेर निकासी गरेको हो,’ निर्माण व्यवसायी किसन आचार्यले भने, ‘यसमा मैले केही गल्ती गरेको छैन । रातीमा काम गरेको छु ।’ तर, ढुंगा संकलन गर्दा भने यात्रुलाई बाधा पुग्ने गरी काम गर्दै आएको स्थानीयले बताए । पहिरोमा एकतर्फी सडक छ । अहिले पनि सडक चौडा नगरीकन ढुंगा बिक्री गर्नका लागि काम गर्दै आएको छ । सडक ऐनमा समेत यसरी काम गर्दागर्दै ढुंगा बिक्री गर्न नपाइने प्रस्ट लेखिएको सडक डिभिजनका सब–इन्जियिनर अर्जुन पाण्डेयले बताए । ‘हामीले यस विषयमा जानकारी पाएकाले निर्माण व्यवसायीलाई पत्र काटिसकेका छौं,’ उनले भने, ‘यसरी काम गर्दागर्दै ढुंगा, माटो निकासी गर्न पाइँदैन । तोकिएबमोजिमको काम सकेपछि मात्र स्थानीय तहको अनुमतिमा बाहिर सामग्री निकासी गर्न पाइन्छ ।’ तिनाउ गाउँपालिकाका प्रमुख प्रशासकीय अधिकृत सुन्दर श्रेष्ठले निर्माण व्यवसायीले खोलामा फालिने ढुंगा निकासी गर्न लागेको भन्ने आशयको निवेदन दिएको बताए । गाउँपालिकाले निर्माण व्यवसायीलाई सय/सय ट्रिपर ढुंगा–माटो निकासी गर्ने अनुमति दिएको छ । ‘निवेदकको मागअनुसार कार्यपालिकामा निर्णय गराएर ढुंगा–माटो निकासी गर्ने अनुमति लिइएको हो,’ उनले भने, ‘गाउँपालिकालाई केही भए पनि आम्दानी हुने अन्य कानुनी विषय सडक डिभिजनलाई सोध्नुपर्छ ।’ निर्माण व्यवसायीलाई काम गराउने/नगराउने अन्य विषयमा सडक डिभिजनलाई नै सोध्नुपर्ने उनले बताए । राजमार्ग क्षेत्रको तिनाउ–३, झुम्साका वडाध्यक्ष प्रेम पाण्डेयले सडक डिभिजनको कुरा केही थाहा नभएको तर खोलामा फालिने ढुंगा लैजान लागेको आशयको निवेदन आएकाले कार्यपालिकामा निर्णय गराएर निकासीको अनुमति दिएको बताए ।सिद्धार्थ राजमार्ग तराईबाट पहाड जोड्ने छोटो दूरीको सडक हो । राजमार्गका धेरै स्थानमा सडक भासिएको छ । निर्माण व्यवसायीले समयमा काम नगर्दा खाल्डाखुल्डीसमेत वर्षौंदेखि पुरिएको छैन । यस वर्ष धेरै स्थानमा सडक भासिएकाले सडक एकतर्फी हुँदा जामको हैरानी खेप्नु परेको छ । राजमार्गको चिडियाखोला नजिकै कदमबास, सिद्धबाबा क्षेत्र, ड्यामसाइड, पैठेडाँडामा सडक भासिएको छ । भूतखोला, झुम्सा, पानीमिल, चौबीसमाइलमा पनि सडक भासिएको छ । सडक डिभिजनले भासिएको सडकको टेण्डर लगाएको छ । चुनढुंगा खानी सञ्चालन भएकाले दैनिक ८ सय बढी ट्रिपर चलेका छन् । ‘दसैं, तिहारको समयमा ट्रिपर सञ्चालनले झनै जाम भएको छ,’ जिप चालक रवीन सारुले भने, ‘सधैंको सास्ती खेप्नुपर्ने बाध्यता छ ।’ भासिएको सडकमा ग्राभेल राख्ने र कटिङ गर्नु पर्ने हुन्छ । यही राजमार्ग भएर बुटवल, भैरहवा, सुनौलीबाट गुल्मी, पाल्पा, स्याङ्जा, कास्की, अर्घाखाँची, बाग्लुङ, पर्वत, म्याग्दी, मुस्ताङसम्मका सवारी साधन गुड्छन् । सडकमा दैनिक १० हजार बढी सवारी साधन चल्छन् । पहाडी भेगमा जाने मालवाहक ट्रक र असोज लागेपछि चुनढुंगा बोक्ने ट्रिपर गुडेकाले बढी जाम हुने गरेको दोभान प्रहरी चौकीका ट्राफिक प्रेम कार्कीले बताए । लुम्बिनी प्रदेशका ऊर्जा, जलस्रोत, सिंचाइ मन्त्री वीरबहादुर रानाले सडकमा सरर गाडी चल्ने व्यवस्था मिलाउन कार्यालय प्रमुखलाई निर्देशन दिइसकेको बताए । उनले आफैं पनि घण्टौं जाममा फसेर हैरानी खेप्नु परेको सुनाए । ‘मेरो मन्त्रालय नपरे पनि समन्वय गरेर सरर सवारी साधन गुड्ने बनाउनु पर्छ,’ उनले भने । 