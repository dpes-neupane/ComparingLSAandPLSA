हेटौंडा — भीमफेदी कुलेखानीमा शनिबार बेलुका दुर्घटनामा परी दुई जनाको मृत्यु भएको छ । ८ जना घाइते भएका छन् । काठमाडौंबाट वीरगन्जतर्फ जाँदै ना १ ज ४५११ नम्बरको टाटासुमो ईन्द्रसरोवर गाउँपालिका-२ लामाबगरमा दुर्घटना भएको थियो । दुर्घटनामा काठमाडौं महानगरपालिका—१६ का ६२ वर्षीय विष्णुलाल श्रेष्ठ र पर्सा पोखरीया—७ का ४५ वर्षीय राम सहनीको घटनास्थलमै मृत्यु भएको जिल्ला प्रहरी कार्यालय हेटौंडाका प्रहरी निरिक्षक देवेन्द्र दासले बताए । घाइते चार जनाको उपचार स्टार अस्पताल काठमाडौं र अन्य ४ जनाको हेटौंडा अस्पतालमा भइरहेको छ । तीव्र गतिमा आएको सुमो मोड काट्ने क्रममा सडकबाट २ सय मिटर तल खसेको प्रहरीले जनाएको छ । 