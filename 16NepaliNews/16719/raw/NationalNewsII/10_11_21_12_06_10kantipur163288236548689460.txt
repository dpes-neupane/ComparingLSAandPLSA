चितवन — क्यान्सर रोगको उपचार हुने देशकै मुख्य सरकारी अस्पताल भरतपुरको बीपी कोइराला मेमोरियल क्यान्सर अस्पतालमा अघिल्लो वर्षको तुलनामा गत वर्ष (सन् २०२०) उपचारका लागि बहिरंग विभाग (ओपीडी) मा आउने बिरामी लगभग एक तिहाइ कम भए । तर आम्दानी १० करोड रुपैयाँ बढी भएको अस्पताल प्रशासनले जनाएको छ । कोरोना संक्रमणका कारण अस्पतालको उपचार सेवा प्रभावित भएको हो ।‘सेवा शुल्कबाट अस्पतालले सन् २०१९ मा गरेको आम्दानी २९ करोड २४ लाख ६४ हजार रुपैयाँ थियो । गत वर्ष सेवा शुल्कबाट आम्दानी ३९ करोड ७४ लाख ७९ हजार रुपैयाँ पुग्यो,’ अस्पतालका कार्यकारी निर्देशक डा. देजकुमार गौतमले भने । तर अघिल्लो वर्षको तुलनामा ५० हजार कम बिरामी अस्पताल आएको उनले बताए । अस्पतालले सेवा शुल्कमा कुनै वृद्धि नगरेको उनले जनाए ।सन् २०२० मा अस्पतालमा ९० हजार ५ सय ७१ जना बिरामी आएका थिए । अघिल्लो वर्ष १ लाख ४० हजारको हाराहारीमा बिरामी आएका थिए । कोरोना संक्रमण बढेसँगै २०७६ चैत ११ बाट देशव्यापी लकडाउन भयो । जसका कारण लामो समय अस्पतालको सेवा ठप्पजस्तै भयो । त्यसैले बिरामीहरू घटेको उनले सुनाए ।बिरामी घटे पनि आम्दानी बढ्नुको प्रमुख कारण पनि कोरोना नै देखिएको उनको भनाइ छ । अस्पतालले गत वर्षको जेठ ४ बाट पीसीआर परीक्षण र यो वर्षबाट संक्रमितको उपचार सेवासमेत सुरु गर्‍यो । सन् २०२० मा ५३ हजार ३ सय ८६ जनाले पीसीआर परीक्षण गराए । त्यसैबाट आएको शुल्कले आम्दानी बढाउन मद्दत पुगेको उनले बताए । अस्पतालले कोरोना परीक्षणबापत प्रतिव्यक्ति एक हजार रुपैयाँ लिँदै आएको छ ।‘कोरोनाले गर्दा अस्पतालले सेवा बन्द गर्नुपर्‍यो । अत्यावश्यक बिरामीहरू पनि होटलमा बस्न पाएनन् । अस्पतालको बेडले थेगेन । चौर र बरन्डामा अलपत्र परेका थिए । यस्तो बिजोग भएपछि जो आवश्यक छन् उनीहरू मात्रै आए । त्यसैले बिरामीको संख्या घट्यो,’ डा. गौतमले भने, ‘आम्दानी बढ्नुको ठूलो कारण त कोरोना परीक्षण शुल्क नै हो । तर बिरामीको संख्याअनुसार आम्दानी नदेखाउने विगतको परिपाटी रोक्न हामीले कडाइ पनि गर्‍यौं । यसले पनि आम्दानी बढ्न मद्दत पुग्यो ।’अस्पतालको ओपीडीमा आउने बिरामी ह्वात्तै घटे पनि क्यान्सर प्रमाणित बिरामीहरू गत वर्ष खासै कम भएनन् । गत वर्ष क्यान्सर प्रमाणित भएका ४ हजार ६ सय ८ जना बिरामी आएको अस्पतालको तथ्यांक छ । अघिल्ला वर्षहरूमा पनि यही हाराहारीमा क्यान्सर प्रमाणित बिरामीहरू अस्पतालमा सेवा लिन आउँथे । कोरोनाको पहिलो लहरमा अस्पतालको सेवा प्रभावित भए पनि दोस्रो लहरका बेला भने त्यसरी सेवा प्रवाह नघटेको अस्पतालका उपकार्यकारी निर्देशक डा. कृष्णसागर शर्माले बताए ।