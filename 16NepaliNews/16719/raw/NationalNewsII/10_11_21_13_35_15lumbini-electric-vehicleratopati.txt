लामो समयदेखि वातावरणविद्हरुले लुम्बिनीमा प्रदूषण नियन्त्रणमा ध्यान दिन माग गर्दै आएका छन् । खासगरी लुम्बिनी आसपास रहेका ठुला उद्योगमा प्रदूषण रोक्नेदेखि लुम्बिनी क्षेत्रभित्र चल्ने सवारी साधनाबाट हुने प्रदूषण रोक्न वातावरणविद्हरुले माग गरेपछि  लुम्बिनीमा विद्युतीय बस र ट्याक्सीहरु भित्र्याइएको छ ।लुम्बिनी क्षेत्रमा सञ्चालनका लागि ल्याइएका विद्युतीय बस र ट्याक्सी एक वर्षदेखि अलपत्रजस्तै अवस्थामा छन् । वातावरणमैत्री विद्युतीय बस ५ वटा र ट्याक्सी १४ वटा भित्र्याइएको वर्ष दिन पुग्न लागे पनि सञ्चालन हुन भने सकेको छैन । लामो समय थन्क्याउँदा त्यस्ता सवारी साधन बिग्रने प्राविधिकहरु बताउँछन् ।लुम्बिनी विकास कोषका सूचना अधिकारी डा. हरिध्वज राईले ती सवारीसाधन कहिलेदेखि सञ्चालन हुन्छ भन्ने अझै टुङ्गो नभएको बताए । विद्युतीय सवारी साधनका लागि लुम्बिनीमा चार्जिङ स्टेशनसमेत तयार भइसकेको छ । तर, झण्डै एक वर्ष अघि ल्याइएका सवारी साधन सञ्चालन नभएका कारण पर्यटन व्यवसायी पनि निरास भएका छन् ।लुम्बिनीका पर्यटन व्यवसायी गोविन्द ज्ञवालीले जतिसक्दो छिटो विद्युतीय सवारी चलाउनुपर्ने बताए । विद्युतीय सवारी साधन चलाउँदा पर्यटकहरुको रौनक नै फरक हुने भए पनि सरोकारवालाहरुले ध्यान दिन नसकेको उनको भनाइ छ ।लुम्बिनी क्षेत्र नजिकका ठुला उद्योगले प्रदूषण रोक्न ‘डस्ट कलेक्टर’ प्रविधि जडान गरेका छन् । तर सरकारीस्तरमा विद्युतीय सवारी सधान सञ्चालन गरेर प्रदूषण घटाउने काममा भने सरकारले नै बेवास्ता गर्दै आएको जानकारहरु बताउँछन् ।वातावरणका अध्येता युवराज कँडेलले लुम्बिनीमा धेरै नै धुँवा र धुलो पाइएको विभिन्न अध्ययनले देखाएको बताउँछन् । त्यसलाई कम गर्न पनि विद्युतीय बस सञ्चालनको योजना बनेको उनको भनाइ छ । तर उक्त योजना लामो सयमदेखि अलपत्र रहँदै आएको उनले बताए ।लुम्बिनी विकास कोषका योजना प्रमुख सरोज भट्टराईले विद्युतीय बसहरु अझैसम्म मन्त्रालयको नाम रहेको बताए । ती बसको स्वामित्व छिटै हस्तान्तरण हुने र त्यसपछि सञ्चालनमा आउने विश्वास उनले व्यक्त गरे । उनले भने, ‘विद्युतीय बस ठेक्कामा सञ्चालन गर्ने मोडालिटी बनिसकेको छ । अब छिटै मन्त्रालयले बसको स्वामित्व हस्तान्तरण गर्ला, अनि सञ्चालन हुन्छ ।’एशियाली विकास बैंकको अनुदान सहयोगमा क्लिन इनर्जी प्रोजेक्टअन्तर्गत १३ करोड लागतमा विद्युतीय बस र ट्याक्सी लुम्बिनी भित्र्याइएको थियो । ती सवारी साधनका लागि सरकारले साढे ३ करोड रुपैयाँ भन्सार शुल्क व्यहोरेको थियो  । यस्तो छ विद्युतीय सवारी साधन चलाउने योजनालुम्बिनीमा सोलार र विद्युतबाट बस र ट्याक्सी चार्जिङ गर्ने गरी लुम्बिनीको गेट नम्बर १ नजिकै स्टेशन बनाइएको छ, जहाँ सोलार प्लान्ट जडान गरिएको छ । यहाँ जडान गरिएको पावर हाउसबाट १५४ किलोवाट विद्युत् उत्पादन हुन्छ । चार्जिङ स्टेशनबाट एक पटकमा १३ सवारी साधन चार्ज गर्न सकिने बताइएको छ । लुम्बिनी क्षेत्रमा सञ्चालनका लागि हाल १४ वटा साना गाडी र ५ वटा बस ल्याइएको छ । विद्युतीय बसहरु अपाङ्गमैत्री छन् । बसमा १९ जना र ट्याक्सीमा ५ जना बस्न सकिने छ ।विमानस्थलबाट पर्यटकलाई सिधै लुम्बिनी ल्याउन तथा अन्य पर्यटकीय क्षेत्र देवदह, रामग्राम र कपिलबस्तुमा लैजान र ल्याउनका लागि ती सवारी साधन प्रयोग हुने सूचना अधिकारी डा.राईले बताए ।सुरुमा तानातान, अहिले कसैको छैन ध्यानसुरुमा लुम्बिनीमा आएका विद्युतीय बस भैरहवा भन्सार कार्यालयबाट लुम्बिनी नपु-याइ सिधै काठमाडौं लगिएको थियो । तत्कालीन प्रधानमन्त्री केपी शर्मा ओलीले २०७५ कात्तिक ६ मा ललितपुरको पुल्चोकबाट बस चढी सिंहदरबार पुगेर विद्युतीय बस सेवा शुभारम्भ गरेका थिए । लुम्बिनीका लागि ल्याइएका सवारी साधन काठमाडौं लगेको भन्दै कतिपयले आलोचनासमेत गरेका थिए । ओलीले बस उद्घाटन गरेको दुई वर्षपछि लुम्बिनीमा विद्युतीय बस र ट्याक्सी ल्याइएको हो । यद्यपि ती सवारी साधन झन्डै एक वर्षदेखि लुम्बिनीमै थन्किएर बसेका छन् ।विकास कोषले विद्युतीय सवारी कसरी सञ्चालन गर्ने भन्ने विषयमा सरोकारवालाहरुसँग पटक पटक छलफल गरेको लुम्बिनी विकास कोषका योजना प्रमुख भट्टराईले बताए । उनले नगरपालिकाले चलाउने कि प्रदेश सरकारले चलाउने भन्ने विषयमा पटक पटक छलफल भए पनि अन्ततः कोही तयार नभएपछि ठेक्का प्रकृयामार्फत निजी कम्पनीलाई चलाउन दिने मोडालिटी तयार भएको रातोपाटीलाई बताए ।त्यसका लागि पहिला मन्त्रालयले तीन बसहरु लुम्बिनी विकास कोषको नाममा स्वामित्व हस्तान्तरण गर्नुपर्ने उनको भनाइ छ । त्यसपछि कोषले टेन्डर आह्वान गरी सवारी सञ्चालन गर्न निजी कम्पनीलाई हस्तान्तरण गर्नेछ ।