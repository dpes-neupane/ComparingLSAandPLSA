म्याग्दी — धवलागिरि प्रथम (८१६७ मिटर) आरोहण गर्न पहिलो क्याम्प उक्लिएका ८२ वर्षीय स्पेनी नागरिक कार्लोस सोरिया फोन्टेन मौसमले साथ नदिएपछि त्यसै फर्किएका छन् । धवलागिरिको अस्थिर मौसम र भारी हिमपातले गर्दा ७ हजार मिटर उचाइको पहिलो क्याम्प पुगेका कार्लोस आरोहण प्रयास त्यागेर तल बेस क्याम्प ओर्लिइका हुन् । उनले फेसबुकमार्फत मौसमले गाहे बनाएकोले आरोहण प्रयास त्यागेर तल ओर्लने निर्णय गरेको जनाएका छन ।उनले लेखेका छन, ‘धवलागिरिको माथिल्लो भाग भयानक हिउँले ढाकिएको छ । धवलागिरिको शिखर पुग्ने बाटो बनाउने शेर्पाहरु हिजोदेखि टाइटानिक शैलीमा काम गरिरहेका छन् । तर म तल बेस क्याम्प ओर्लने निर्णयमा पुगेको छु ।’सेभेन समिट ट्रेक्ससमेत विभिन्न कम्पनीका ४० बढी आरोही धवलागिरि हिमालको पहिलो आधार शिविरमा पछिल्लो एक सातादेखि अनुकूल मौसमको प्रतीक्षामा बसेका छन । शेर्पाहरुले पहिलो शिविरदेखि माथिसम्मै बाटो र डोरी झुन्ड्याएका छन् । 