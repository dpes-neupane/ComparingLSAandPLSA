धनगढी — सुदूरपश्चिमका ७ पहाडी जिल्ला तथा कञ्चनपुरको प्रवेशद्वारका रूपमा रहेको कैलालीको अत्तरिया चोकको मर्मत सुधार र स्तरोन्नति भइरहेको छ । चोकको धुलाम्मे अवस्थाबाट उत्पन्न कुरुपताले सुदूरपश्चिमलाई नै ‘गिज्याइ’ रहेको जस्तो बनाएको थियो । अगाडि पछाडि राम्रो सडक, तर व्यस्त चोकैमुनि खाल्डैखाल्डाको अवस्थाले व्यस्त चोकको परिचय नै धूलाम्मे चोकको बन्न पुगेको थियो ।यतिबेला अत्तरिया चोकवरिपरि कालोपत्रेसहित मर्मतको काम सुरु भएको छ । तर पनि ठेक्का पाएको कम्पनीको लापरवाहीका कारण काम पुरा कहिलेसम्म हुने भन्ने ठेगान भने छैन । यही काम पनि गत असारभित्र सम्पन्न हुनुपर्ने हो तर, निर्माण कम्पनी र सडक डिभिजन कार्यालयको सम्झौताअनुसार समयअवधिमा कम्पनीले काम नगरेपछि ढिलाई भएको हो । चोकको सडक क्षेत्रको कालोपत्रेसहित सुधारका लागि ०७७ चैतमा सडक डिभिजन कार्यालय महेन्द्रनगरले एक करोड ६६ लाखको ठेक्का गरेको थियो । भुवन निर्माण सेवा धनगढीले ठेक्का पाएको थियो । ‘मौसमका कारणले रोकियो भने बेग्लै हो, नत्र समयमै सकिन्छ,’ निर्माण कम्पनीका भुवनेश्वर पन्तले भने । काम पुरा हुन अनिश्चित भएपनि सुरुआत भएकोमा केही स्थानीय अब त काम पूरा होला कि भन्नेमा उत्साहित देखिएका छन् । ‘अब पनि समयमै काम पुरा गरेन भने ठेकेदार कम्पनीलाई घेर्छौ,’ अत्तरिया उद्योग बाणिज्य संघका अध्यक्ष अशोक देबकोटाले भने । सुदूरपश्चिम प्रदेशसभाको बैठकले २०७५ असोजमा यस प्रदेशको राजधानी गोदावरी नगरपालिकाको तेघरीमा राख्ने निर्णय गरेको थियो । अत्तरिया गोदावरीसँगै जोडिएको सुदूरपश्चिमको व्यापारिक द्वार हो । सुदूरपश्चिमका ७ पहाडी जिल्ला, धनगढी र महेन्द्रनगर यही चौक भएर सडक बाँडिन्छन् । धनगढी–अत्तरिया ६ लेनको चिल्लो सडकमा मोटर गुडाउँदै जब अत्तरिया चौराहमा पुग्नेबित्तिकै ‘धुलाम्य चोक’ र दुर्गन्धित वातावरणले हैरान अवस्था व्यहोर्दै आएका स्थानीय चौक सुधार हुने भएपछि उत्साहित भएका छन् । सडक मार्गबाट सुदूरपश्चिममा पहिलो पटक आउने जो कोहीले अत्तरियामा फुटेको सडकबाट उडेको धुलो खेप्नुपर्दा मन्न खिन्न हुने अवस्था थियो । अत्तरिया क्षेत्रका स्थानीयले बारम्बार चौक सुधारका लागि दबाब दिँदै आएका थिए ।‘प्रदेशको राजधानी तोकिएको गोदावरी नजिकको मुख्य बजार अत्तरिया चोकको धुलाम्मे अवस्थाले बर्षौदेखि टर्चर भइरहेको थियो,’ अत्तरियाका व्यवसायी लक्षीराज आचार्यले भने, ‘चारैतिरबाट हुइँकिएर आउने गाडीहरूले धुलो उडाएर वरपरसमेत उभिन नसक्ने अवस्था छ । वर्षौपछि पिच हुन सुरु मात्र भएपनि केही आशा जागेको छ ।’ राजधानी घोषणा भएपछि अत्तरिया गोदावरी क्षेत्रको चहलपहल झन् बढेको थियो । ब्यापार ब्यवासाय र जग्गाको दररेट पनि पहिलाभन्दा लगभग दोब्बर भएको स्थानीय व्यवसायीले बताए । अत्तरिया उद्योग बाणिज्य संघका अध्यक्ष देवकोटा अत्तरिया क्षेत्रको चहलपल बढेको र जग्गाको भाउ पनि ह्रवात्तै बढेको बताउँछन् । ‘चोक सुधार भएर आकर्षक हुने भएपछि त अत्तरिया सुन्दर देखिने छ र आकर्षण बढ्नेछ,’ देवकोटाले भने, ‘कालोपत्रको गुणस्तरमा ख्याल गर्नुपर्ने भएको छ । ठेकेदारले कमसल काम गर्ने सम्भावना पनि छ ।’ मोहनापुल–अत्तरिया ६ लेन सडक कालोपत्रे भएर अत्तरियासम्म जोडिएपछि १३ किलोमिटरको यात्राले धनगढी–अत्तरियालाई एउटै सहरका रूपमा जोडिसकेको छ । धुलाम्मे सडक त्यसैमा चोकको केन्द्रभागमा राखिएका ठूल्ठूला व्यापारिक विज्ञापनका होर्डिङ बोर्डले चोकलाई झन् कुरुप देखाएको उनले बताए । ‘हामीले नगरपालिकालाई व्यापारिक विज्ञापनका होडिङ बोर्डको ठाउँमा सुन्दर सुदूरपश्चिम झल्काउने पर्यटन र कला संस्कृतिका बोर्डहरू राख्न अनुरोध गर्दै आएको भए पनि सुनुवाई गर्दैनन्,’ देबकोटाले भने ।