मकवानपुर — नेकपा (एकीकृत समाजवादी) संसदीय दलका नेता राजेन्द्र पाण्डे वाग्मती प्रदेशका मुख्यमन्त्री बनेका छन् । एकीकृत समाजवादीबाट मुख्यमन्त्री बन्ने पाण्डे पहिलो नेता हुन् । नवनियुक्त मुख्यमन्त्री पाण्डेलाई बिहीबार प्रदेश प्रमुख कार्यालयमा प्रदेश प्रमुख यादवचन्द्र शर्माले पद तथा गोपनीयताको शपथ गराएका छन् ।प्रदेश प्रमुखले दिएको समयभित्र प्रदेशसभामा रहेका अन्य दलले दाबी पेस नगरेपछि पाण्डे मुख्यमन्त्री नियुक्त भएका हुन् । १ सय ९ सदस्यीय प्रदेशसभामा सरकार बनाउन ५५ मत आवश्यक पर्नेमा पाण्डेले ५९ सांसदको समर्थन पाएका छन् ।मुख्यमन्त्री पाण्डेसँगै कांग्रेस संसदीय दलका उपनेता कृष्णलाल भँडेल, माओवादी संसदीय दलका उपनेता कुमारी मोक्तान र एकीकृत समाजवादीको संसदीय दलका उपनेता कृष्णप्रसाद खनालले मन्त्री पदको शपथ लिएका छन् । भँडेललाई भौतिक पूर्वाधार, मोक्तानलाई सामाजिक विकास र खनाललाई आन्तरिक मामिला तथा कानुन मन्त्रालयको जिम्मेवारी दिइएको छ ।पाण्डेले गठबन्धनमा रहेका दलहरूबीच सहमति र सहकार्य गरेर अगाडि बढ्ने बताएका छन् । ‘हामी विश्वासको मत लिएर मन्त्रालय बाँडफाँट गर्नेछौं, गठबन्धनसँग थोरै समय भए पनि केही दीर्घकालीन योजनाको सुरुवात गर्नेछौं, त्यसका लागि प्रदेशसभाबाट नयाँ नीति तथा कार्यक्रम ल्याएर केही कामको सुरुवात गर्नेछौं,’ उनले भने । समयमै बजेट कार्यान्वयन, नीति तथा कार्यक्रम लागू र लामो समयदेखि बिजनेसविहीन अवस्थामा रहेको प्रदेशसभालाई चलायमान बनाउने गरी सरकारले काम गर्ने उनले बताए । एमालेका १३ सांसदले एकीकृत समाजवादी रोजेपछि अल्पमतमा परेकी अष्टलक्ष्मी शाक्यले बुधबार मुख्यमन्त्रीबाट राजीनामा दिएकी थिइन् । प्रदेश सरकार गठन भएको ४४ महिना २१ दिनपछि कांग्रेस वाग्मती प्रदेशको सत्तामा पुगेको छ । प्रदेश सरकार स्थापनाको समयमा २१ मत रहेको कांग्रेस लामो समय विपक्षी दलको भूमिकामा थियो । २०७४ माघ २९ मा एमाले–माओवादी गठबन्धनबाट ८१ मतसहित डोरमणि पौडेल मुख्यमन्त्री बनेका थिए । पौडेलले ४२ महिना १० दिनपछि पद छाडेपछि एमालेकी उपाध्यक्षसमेत रहेकी अष्टलक्ष्मी शाक्य मुख्यमन्त्री बनेकी थिइन् । उनले २ महिना ११ दिन प्रदेश सरकारको जिम्मेवारी सम्हालिन् ।शाक्यको राजीनामासँगै वाग्मतीमा गठबन्धनमा रहेका माओवादी केन्द्र, कांग्रेस, एकीकृत समाजवादी र जनता समाजवादीको गठबन्धन सरकार निर्माण भएको छ । एकीकृत समाजवादीका नेता पाण्डेको नेतृत्वमा बनेको सरकारमा सहभागी कांग्रेसले सत्तारोहणलाई अवसर र चुनौती दुवैका रूपमा हेरेको छ । ‘धेरै अवसर थोरै चुनौतीका रूपमा हामीले यसलाई लिएका छौं,’ कांग्रेस सचेतक छिरिङ दार्जे लामाले भने, ‘प्रतिपक्षमा बसेर लामो समय सरकारले गरेका गल्ती, कमीकमजोरीलाई सूक्ष्म ढंगले औंल्याइरहेका थियौं । अब सरकारमै रहेर समस्या समाधान गर्न प्रयास गर्नेछौं ।’शाक्यको कार्यकाल सत्ता लम्ब्याउनमै सीमितपार्टी विभाजन निश्चित भइसकेको अवस्थामा भदौ २ मा देशकै पहिलो महिला मुख्यमन्त्री रूपमा सत्तारोहण गरेकी अष्टलक्ष्मी शाक्यको छोटो कार्यकाल सत्ता लम्ब्याउनमै सीमित बन्यो । मुख्यमन्त्रीको शपथ लिँदै गर्दा शाक्यका सामु सरकार टिकाउने, प्रदेशसभालाई बिजनेस उपलब्ध गराउने, पार्टीभित्रको आन्तरिक विवाद मिलाउने, आफ्नै पार्टीका पूर्वमुख्यमन्त्री डोरमणि पौडेल नेतृत्वको सरकारले ल्याएको बजेट र नीति तथा कार्यक्रम पूर्णरूपमा लागू गर्नेलगायतका चुनौती थिए । तर सरकारको नेतृत्वमा रहेर उनले कुनै पनि चुनौती पन्छाउन सकिनन् । डोरमणि पौडेल नेतृत्वको सरकारले संघीयतालाई कमजोर बनाएको भन्दै आलोचना गर्ने शाक्यले सत्तामा पुग्नेबित्तिकै प्रदेशसभा अधिवेशन अन्त्य गरेर पौडेलकै पदचाप पछ्याइन् । सरकार ढल्ने प्रायः निश्चित भएपछि उनले सत्ता लम्ब्याउन प्रदेशसभाको अधिवेशन अन्त्य गरेकी थिइन् । उनले प्रदेशसभामा एउटा पनि नयाँ विधेयक दर्ता गराउन सकिनन् । एकीकृत समाजवादीमा जानबाट तत्कालीन एमालेका १३ प्रदेशसभा सदस्यलाई रोक्न पनि सकिनन् ।उनले प्रदेशमा रहेका मन्त्रालय फुटाएर मन्त्रिपरिषद् विस्तार गरिन् । सत्तामा रहँदा विपक्षी दलहरूसँग एकपटक पनि औपचारिक छलफल गरिनन् । पूर्वमुख्यमन्त्री डोरमणि पौडेलेको इसारामा हिँडेको आरोप उनलाई आफ्नै दलबाट समेत लाग्यो । यद्यपि अघिल्लो सरकारका प्रवक्ता तथा भौतिक पूर्वाधार विकासमन्त्री केशवराज पाण्डेले अघिल्लो सरकारले ल्याएको नीति तथा कार्यक्रम र बजेट कार्यान्वयनमा सरकारले उपलब्धिमूलक कामहरू गरेको दाबी गरे । ‘हामीले दीर्घकालीन रूपमा अर्थ राख्ने केही काम गरेका छौं, सबैले पछि महसुस गर्नेछन्,’ उनले भने ।माओवादी केन्द्र संसदीय दलका नेता शालिकराम जम्मकट्टेलले शाक्य नेतृत्वको सरकार पूर्णरूपमा असफल भएको टिप्पणी गरे । ‘अघिल्लो सरकार ढल्ने निश्चित भएपछि उहाँलाई सरकारको साँचो दिएको हो, शाक्यले राजनीतिक रूपमा त्याग र इमान्दार नेताको छवि बनाउनुभएको थियो तर अब त्यस्तोरहेन,’ उनले भने ।