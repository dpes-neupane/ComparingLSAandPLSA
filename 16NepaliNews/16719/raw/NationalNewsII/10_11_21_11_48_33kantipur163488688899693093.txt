जनकपुर — जनकपुरका उद्योगी व्यावसायीहरुले भौतिक पूर्वाधार तथा यातायातमन्त्री रेणु यादवलाई रेल सञ्चालनका लागि शुक्रबार ध्यानाकर्षण गराएका छन् ।जनकपुरधाम उद्योग वाणिज्य संघका अध्यक्ष जीतेन्द्र महासेठको नेतृत्वमा स्थानीय व्यवासायीहरुले मन्त्री यादवलाई भेटेर ज्ञापन पत्र समेत बुझाएका हुन् । ज्ञापन पत्रमा ११ वर्षदेखि रेल सेवा अवरुद्ध रहँदा यहाँको उद्योग–व्यवसायमा नकारात्मक प्रभाव परेको उल्लेख छ । यसैगरी भारतसँग दुई थान रेल खरिद गरेको एक वर्ष बितिसक्दा पनि सेवा सञ्चालन हुन नसकेको प्रति चिन्ता व्यक्त गरिएको छ ।विज्ञप्तिमा भनिएको छ– ‘नेपाल सरकारले इन्जिन र यात्रुबाहक बोगी खरिद गरेको एक वर्ष बितिसक्दा पनि हालसम्म रेल्वे सञ्चालन नहुनु दुर्भाग्यपूर्ण हो । तसर्थ राष्ट्रको उद्योग, व्यावसाय तथा पर्यटनमा नकारात्मक प्रभाव परिरहेकोले अविलम्ब रेल सञ्चालन गर्न जोडदार माग गर्दछौं ।’ प्रतिउत्तरमा मन्त्री यादवले सरकार यथाशिघ्र रेल सञ्चालन गर्ने योजनामा रहेको बताए । उनले भने, ‘आवश्यक कानुन निर्माण तथा अन्य व्यवस्थापन गर्न सरकार आवश्यक गृहकार्यमा जुटेको छ । यथाशिघ्र रेल सञ्चालन हुन्छ । ’मन्त्री यादवले जनता समाजवादी पार्टी सरकारमा जानुपूर्व रेल सञ्चालन, नागरिकता जस्ता समस्या समाधान गर्न सहमति गरेको जानकारी पनि दिइन् । जनकपुर उद्योग वाणिज्य संघका पूर्वअध्यक्ष निर्मलकुमार चौधरीले रेल सञ्चालन गर्न आवश्यक लिक, स्टेशन, टिकट काउन्टर आदिको निर्माण भइसक्दा पनि सञ्चालनमा नआउनु अचम्मको विषय भएको बताएका थिए । भारत सरकारको सहयोगमा निर्मित रेल संरचना तयारी अवस्थामा रहेपनि नेपाललाई हस्तान्तरण भने हुन सकेको छैन । असोज दोश्रो साता नेपाल र भारतका अधिकारीहरुले संयुक्त रुपमा ती संरचनाहरुको स्थलगत निरीक्षण पनि गरेका थिए । नेपाल रेल्वे कम्पनीका महाप्रबन्धक निरञ्जन झाको नेतृत्वमा ५ सदस्यीय नेपाली टोली तथा भारतीय इरकोन कम्पनीका जेनरल म्यानेजर रवि सहाय नेतृत्वको ५ सदस्यी टोली कुर्था रेल्वे स्टेशनदेखि जयनगरसम्मको स्थलगत निरीक्षण गरेका थिए । भारत सरकारद्वारा निर्मित ट्रेक, भवन, सिग्नल, स्टेशन भवन आदि संरचनाहरुको स्थलगत निरीक्षण पछि आवश्यक पर्ने मर्मत सम्भार गरेर संरचना हस्तान्तरण प्रक्रिया अगाडि बढाइने रेल्वेका महाप्रबन्धक झाले जानकारी दिएका थिए ।भारतको काेंकण रेल्वे कार्पोरेशनसँग ८४ करोड ६५ लाखमा खरिद गरिएको दुई सेट रेलको वारेन्टी असोज ३ गतेदेखि सकिएको छ । दुवै सेट इन्जिन एक वर्षदेखि सीमावर्ती इनरुवा रेल्वे स्टेशनमा थन्किइरहेका छन् । 