सिन्धुली — जनता समाजवादी पार्टी नेपालका संघीय परिषद् अध्यक्ष बाबुराम भट्टराई गत मंगलबार सिन्धुलीमाडी आए । पार्टीको संगठन सुदृढीकरण तथा जनजागरण कार्यक्रममा आएका भट्टराईले बुधबारसम्म सिन्धुलीमाडीमै रहेर स्थानीय नेता–कार्यकर्तासँग भेटघाट गरे । उनी गोरखामा कार्यक्रम भ्याएर तराई हुँदै सिन्धुलीमाडी आइपुगेका हुन् । जसपाकै केन्द्रीय अध्यक्ष उपेन्द्र यादव पनि जिल्ला दौडाहाका क्रममा सिन्धुली आएका थिए । शनिबार मुख्यमन्त्री अष्टलक्ष्मी शाक्यले हरिहरपुरगढी गाउँपालिका–४ को महेन्द्रझ्याडी माविको नवनिर्मित भवनको उद्घाटन गरिन् । कार्यक्रमस्थल जाने क्रममा सिन्धुलीमाडीमा रहेको एमाले पार्टी कार्यालयमा कार्यक्रम राखेर स्थानीय नेता–कार्यकर्तामाझ आफ्नो धारणा राख्न भ्याइन् । माढी बजारमै रहेको जनसेवी पुस्तकालयको पनि अवलोकन गरिन् । एमालेमा रहँदै गठित माधव नेपाल समूहको समानान्तर जिल्ला कमिटीलाई नेकपा (एकीकृत समाजवादी) को जिल्ला कमिटीमा रूपान्तरण गर्न सिन्धुलीमाडी आएका नेताद्वय रामकुमारी झाँक्री र केदार न्यौपानेले कम्युनिस्ट पार्टीको मूल प्रवाह आफ्नो पार्टी रहेको दाबी गर्न भ्याए । पार्टीको वडा अधिवेशन सकेर माथिल्लो पदमा उम्मेदवारी घोषणा गरेका कांग्रेस उम्मेदवारहरूक्षेत्रीय प्रतिनिधिहरूसँग मत माग्न व्यस्त छन् । उनीहरू ९ वटै स्थानीय तहमा समूह बनाएर लागिपरेका छन् । कांग्रेसको असोज ९ मा पालिकाको अधिवेशन मिति तोकिएको छ ।माओवादी केन्द्रले पनि यो समयलाई संगठन विस्तार गर्ने अवसरका रूपमा लिएको छ । शनिबार माओवादीनिकट शिक्षकहरूले ८ स्थानीय तहमा भेला गरे । मरिण क्षेत्रमा पार्टी प्रवेशको कार्यक्रम नै राखिएको थियो । माओवादीका स्थायी कमिटी सदस्य हरिबोल गजुरेल र केन्द्रीय सदस्य लेखनाथ दाहाल संगठन विस्तारमा जुटेका छन् ।कोरोना संक्रमण जोखिमका कारण लामो समय गतिविधिहरू रोकेका दलहरूले यतिखेर दैनिक संक्रमित थपिने क्रम मत्थर भएसँगै संगठन विस्तार, भेला, सभा गरिरहेका छन् । महामारीको चपेटामा परेका स्थानीयसमेत यस्ता कार्यक्रममा उपस्थिति जनाइरहेका छन् ।स्थानीय तहको निर्वाचन हुन ६ महिना मात्र बाँकी छ, संघ र प्रदेशको पनि धेरै टाढा छैन । यसअघिको स्थानीय निर्वाचनमा एमाले, कांग्रेस र माओवादीले ३/३ वटामा जित हात पारेका थिए । एमाले र माओवादीबीचको गठबन्धन भएपछि संघका दुई र प्रदेशका चारै क्षेत्रमा कब्जा जमाएको थियो । तीनै तहको निर्वाचन नजिएकाले पनि दलहरूले संक्रमण घटेको समयलाई उपयोग गर्ने नीति बनाएर गतिविधिलाई तीव्र बनाएका हुन् । जिल्लामा २ नगरपालिका, ७ गाउँपालिका र ७९ वडा छन् । 