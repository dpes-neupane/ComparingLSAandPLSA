गोरखा — झिसमिसेदेखि साँझसम्म चुमनुव्री गाउँपालिका–१ सामागाउँबाट देखिने मनास्लु हिमालको सौन्दर्यताले घुम्न पुगेका पर्यटक मात्र होइन, स्थानीयवासी पनि लोभिन्छन् । मनास्लु हिमालले गाउँको सौन्दर्यता साथै पहिचान पनि बनाएको छ । बर्सेनि सयौँ पर्यटक हिमाल आरोहणका लागि पुग्ने गर्छन् । ट्रेकिङ रुटबाट गएका पर्यटक पनि सामागाउँबाट मनास्लु हिमाल नियाल्न भुल्दैनन् । १९५६ जुलाई ९ मा जापानी नागरिक टोसी इमानोसीले पहिलोपल्ट मनास्लु हिमालको आरोहण गरेपछि यो विदेशी पर्यटकको रोजाइमा पर्दै आएको छ । गतवर्ष वहराइनका राजकुमारले मनास्लु आरोहण गरेर चर्चा बटुले । यो वर्ष कतारकी राजकुमारीले पनि आरोहण गरिन् । लाखौं खर्च गरेर आएका विदेशीदेखि स्वदेशी माझ चर्चा बटुलिरहेका बेला पहिलोपटक २ जना सामागाँउवासीले पनि मनास्लुको चुचुरो चुमेका छन् ।दिनहुँ आँखामा ठोक्किने हिमालको चुचुरो चुम्ने हुटहुटी चुमनुब्री–१ सामागाउँका मिङमार छिरिङ लामा र डिकी ल्हामुले पूरा गरे । सोमबार विश्वको आठौं अग्लो हिमालको चुचुरो चुमेर दुवैले पहिचान बनाउन सफल भए । दुवै जना बिनाअक्सिजन ८ हजार १ सय ६३ मिटर उचाइको मनास्लु चढेका हुन् । गाउँनजिकको हिमाल सफल आरोहण गरेका मिङमार र डिकीलाई यतिबेला बधाईको ओइरो लागेको छ ।गाउँ पुगेका पर्यटकलाई स्वागत सत्कार र बासको प्रबन्ध गर्ने स्थानीयले पनि ‘किलर माउन्टेन’ को रूपमा परिचित मनास्लु चढ्ने धोको राखे । मिङमारले सोमबार बिहान ९ बजेर ३८ मिनेटमा मनास्लुको चुचुरो पुगे । ३७ वर्षीय मिङमार सोही वडाका वडासदस्यसमेत हुन् । उनी भन्छन्, ‘गाउँकै हिमाल आरोहण गर्न पाउँदा निकै खुसी छु ।’ होटल व्यवसायीसमेत रहेका उनलाई लाखौँ खर्च गरेर मनास्लु चढ्न आएका पर्यटकको कुरा सुन्थे । तर घर छेउको हिमाल चढ्दाको अनुभव थिएन । ‘देशविदेशदेखि लाखौं खर्च गरेर पर्यटक आउँथे, आफ्नो गाउँ छेउको हिमाल चढ्दा कस्तो हुन्छ भन्ने हुटहुटी लागिरहन्थ्यो,’ उनले भने, ‘सात वर्षअघि नै हिमाल चढ्ने सोच बनाएको थिएँ, हिमाल चढ्न कोसँग अनुमति लिनुपर्छ, कहाँ जानुपर्छ भन्ने थाहा थिएन, सबै प्रक्रिया बुझेर यो वर्ष हिमाल चढ्ने इच्छा पूरा गरेँ ।’ मिङमारले गत वर्ष नै आरोहणको तयारी गरे पनि कोरोना महामारीले अधुरै रह्यो । यसअघि हिमाल आरोहणको अनुभव मिङमारसँग थिएन । ‘पाँच दिनमा पुगेँ, खासै अप्ठेरो लागेन, आँट गरेपछि पूरा हुँदो रहेछ,’ उनले भने, ‘बिनाअक्सिजन चुचुरोमा पुगेको हुँ ।’ २१ वर्षकी डिकी ल्हामु सोमबार बिहान पौने ६ बजे चुचुरो चुमिन् । उनलाई यतिबेला खुसीको सीमा छैन । डिकी स्थानीय पोसाकमा चचुरोमा पुगेकी थिइन् । ‘आफ्नै गाउँमा हिमाल छ, देश विदेशका मान्छे चढ्न आउँछन्, टाढादेखि आएका मान्छेको नाम हुन्छ,’ उनले भनिन्, ‘गाउँमा हामी महिला खेतीपाती घाँसदाउरामा भुल्यौँ, हामी पनि आफ्नै गाउँको हिमाल चढ्नुपर्छ, नाम राख्नुपर्छ सोचिरहेको थियौं, इच्छा पूरा भयो धेरै खुसी छ ।’ सामागाउँ नै स्थायी घर भएर हिमाल चढ्ने उनी पहिलो महिला हुन् । ‘महिलाले सबै काम गर्नुपर्छ, अनुभव राख्नुपर्छ,’ उनले भनिन्, ‘साहसी काममा इच्छा राख्नुपर्छ, पूरा हुन्छ, गाह्रो छ भन्दैमा डराउन हुँदैन ।’सन् २०१९ देखि नै उनले हिमाल आरोहणको सोच बनाएकी थिइन् । गत वर्ष हिमाल आरोहणको तयारी गरे पनि कोरोना महामारीका कारण रोकिएकी थिइन् । ‘समिट राम्रो भयो, अप्ठ्यारा कुरा पनि बिर्सिंदो रहेछ, आफ्नै गाउँको हिमाल चढ्दाको खुसीको सीमा छैन,’ उनले भनिन् । जापनी नागरिक टोसी इमानोसीले पहिलोपल्ट मनास्लु हिमालको आरोहण गरेपछि मनास्लु हिमाल विदेशी पर्यटकको रोजाइमा पर्दै आएको छ ।पर्यटन विभागका अनुसार यसपटक मनास्लु आरोहणका लागि १७ आरोहण दलबाट १ सय ७१ जनाले अनुमति लिएका छन् । जसमा १ सय ३३ पुरुष र ३८ महिला छन् । अहिले हिमालको आरोहण पूरा गर्ने चढ्नेको मनास्लुमा लर्को छ । 