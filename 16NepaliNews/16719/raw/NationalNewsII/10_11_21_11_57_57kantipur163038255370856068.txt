सर्लाही — सरकारले वर्षाका ३ महिना नदीजन्य सामग्री उत्खननमा रोक लगाए पनि सर्लाहीमा लागू हुन सकेको छैन । यहाँका वाग्मती, लखन्देही र कालिन्जोर खोलामा बर्खे भेलमै उत्खनन हुँदै आएको छ । बाढी आएको दिनबाहेक सयौंको संख्यामा ट्र्याक्टरले नदीजन्य सामग्री ओसारिरहेका छन् । नदीको अवैध दोहनले खोलाको गहिराइ बढेको छ भने बालुवागिट्टी बोकेका ट्र्याक्टर तथा टिपरका कारण सडकमा समेत क्षति पुगेको छ । स्थानीयका अनुसार नदीजन्य सामग्रीको अवैध उत्खननले नै हरिपुर नगरपालिका–९ ढापटोलस्थित लखन्देही खोलाले बाँधमा क्षति पुर्‍याएको छ । स्थानीय शिवनारायण चौधरीले पिडारी घाटमा उत्खनन हुँदै आएको बताए । सीमावर्ती क्षेत्रबाट आएका ट्र्याक्टरले बालुवा निकालेर लाने गरे पनि स्थानीय तहले वास्ता नगरेको उनको आरोप छ । ‘खोलाले बाँध भत्काएको छ, यसको प्रमुख कारण खोलामा अवैध उत्खनन नै हो,’ उनले भने, ‘यहाँ प्रत्येक दिन दर्जनौ ट्र्याक्टर बालुवा लोड गरेर जाने गरेका छन्, तर सम्बन्धित निकाय कानमा तेल हालेर बसेका छन् ।’ वर्षाका बेला नदीजन्य पदार्थ उत्खनन गर्दा कटान र डुबानको समस्या मात्र हैन, यस्ता सामग्री बोकेका सवारीसाधनले सडकमा पनि क्षति पुर्‍याउने गरेका छन् । ट्र्याक्टरले खोला छेउछाउका सडकसमेत हिँड्नै नसक्ने गरी क्षतविक्षत बनाइदिएको कविलासी नगरपालिका–१ पिपरियाका कृष्णकान्त झाले बताए । हरिवन–कौडेना कालोपत्रे सडक पनि बिग्रनु कारण पनि नदीजन्य सामग्री बोक्ने ट्र्याक्टर नै भएको उनको भनाइ छ ।नदी उत्खननबारे जिम्मेवार निकाय पालिका, प्रहरी र प्रशासन सबै मूकदर्शक छन् । कतिपय खोलामा जनप्रतिनिधि र प्रहरीको ग्रीन सिग्नल पाएपछि नदीजन्य सामग्री उत्खनन भइरहेको स्थानीयको आरोप छ । तर, हरिपुर नगरपालिकाका प्रमुख जमरुदीन मन्सुरले उत्खनन निगरानीका लागि प्रहरीलाई बेला बेला आग्रह गरिए पनि कम जनशक्तिका कारण प्रभावकारी हुन नसकेको बताए । उनले प्रहरीको उपस्थिति नभएको मौका छोपी ट्र्याक्टरले बालुवा तथा ढुंगा निकाल्ने गरेको जानकारी दिए ।‘हामीले वर्षाका बेला खोलाका निगरानी बढाइदिन प्रहरीलाई भन्दै आएका छौं, तर जनशक्ति कम भएकाले सोचेअनुसारको उपलब्धि पाउन सकेका छैनौं,’ उनले भने, ‘बेला–बेला नियन्त्रणमा लिइएको ट्र्याक्टरलाई जरिवाना तिराएर छाड्दा पनि न्यूनीकरण हुन सकेको छैन ।’