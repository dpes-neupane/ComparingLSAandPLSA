मकवानपुर — वाग्मती प्रदेशसभाको बिहीबार दिउँसो १ बजे बस्ने प्रदेशसभाको बैठकमा सत्तारुढ नेकपा एमाले सहभागी हुने भएको छ । एमालेले पार्टीको कात्तिक ६ गते हुने वडास्तरीय र ९ गते हुने स्थानीय तहको अधिवेशनका कारण प्रदेशसभाको वैठकमा सांसदहरु उपस्थित हुन नसक्ने भन्दै बैठकमा सहभागी नहुने बताएको थियो ।तर मन्त्रीहरुको दबाबपश्चात् मुख्यमन्त्री अष्टलक्ष्मी शाक्य प्रदेशसभाको बैठकमा सहभागी हुन राजी भएकी हुन् । ‘हामी प्रदेशसभाको बैठकमा सहभागी हुन्छौँ । आजै विश्वासको मतसमेत मुख्यमन्त्रीले माग्नुहुन्छ,’ सरकारका प्रवक्ता एवम् भौतिक पूर्वाधारमन्त्री केशवराज पाण्डेले सदन बोलाइसकेको अवस्थामा बैठकमा जानुको विकल्प नभएको बताए ।‘सदन सरकारको सबैभन्दा ठूलो अङ्ग हो । हाम्रो पार्टीको अधिवेशन भएका कारण बैठक सहभागी हुन सक्दैनौं भनेका हौं । तर, हामी सहभागी हुन्छौं । प्रदेशका मुख्यमन्त्रीसहित मन्त्री एवम् राज्यमन्त्री बैठकमा सहभागी हुनुहुन्छ,’ उनले भने । सदनमा सहभागी हुने वा नहुने विषयमा एमालेभित्र व्यापक मतभेद सिर्जना भएपछि मुख्यमन्त्री एवम् संसदीय दल नेता अष्टलक्ष्मी शाक्यले मन्त्री तथा आफूनिकट सांसदसँग छलफल गरेर सदनमा सहभागी हुने निर्णयमा पुगेकी थिइन् ।अल्पमतमा परेकी मुख्यमन्त्री शाक्यले बिहीबारको बैठकबाट विश्वासको मत लिने प्रक्रिया सुरु हुने प्रदेशसभा सचिवालयले जनाएको छ । सचिवालयले पनि विश्वासको मत विभाजनका लागि आवश्यक तयारी गरिसकेको छ । ‘अविश्वासको मतका विषयलाई कसरी टुंग्याउने सदन कहिलेसम्म चलाउने सबै सभामुखको हातमा रहेको विषय हो । हामीले त्यस विषयमा कुनै छलफल गरेका छैनौं,’ उनले भने । सरकार संसदीय प्रणाली र संवैधानिक व्यवस्थाअनुसार अगाडि बढ्न सदैव तत्पर रहेको उनको भनाइ थियो । मुख्यमन्त्री शाक्यले गत असोज २४ गतेको प्रदेशसभाको बैठकमा नेपालको संविधानको धारा–१८८ को उपधारा १ बमोजिमको प्रावधानअनुसार विश्वासको मत लिने कार्यका लागि प्रस्ताव गरेकी थिइन् । तर, विपक्षी गठबन्धनले मुख्यमन्त्रीको टुंगो नलागउँदा दलहरुबीचको सहमतिमा प्रदेशसभाको बैठक सारिएको थियो । एमाले विभाजनमा १३ सांसदले नवगठित नेकपा (एस) रोजेपछि मुख्यमन्त्री अष्टलक्ष्मी शाक्य अल्पमतमा परेकी थिइन् ।बिहीबारको बैठकमा सार्न एमालेले सभामुखलाई आधिकारिक पत्र पठाएको थियो । तर, विपक्षीको निरन्तर दबाबपश्चात् सभामुख सानुकुमार श्रेष्ठ बैठक स्थगित गर्ने निर्णयबाट पछाडि हटेका थिए । 