पर्सा — अपहरण तथा शरीर बन्धक मुद्दाका एक फरार अभियुक्त ११ वर्षपछि पक्राउ परेका छन् । पर्सा जिराभवानी गाउँपालिका–६ शंकर सरैया निवासी ५६ वर्षीय प्रयाग चौधरी सोमबार साँझ ५ बने काठमाडौंको तिलगंगाबाट पक्राउ परेका हुन् ।जिल्ला प्रहरी कार्यालय पर्साबाट खटिएको विशेष टोलीले उनलाई सोमबार साँझ ५ बजे काठमाडौं महानगरपालिका–९ तिलगंगाबाट पक्राउ गरेको हो । प्रहरीका अनुसार २०६७ फागुन २४ गते भारतको बिहार, मुजफ्फरपुर मुसहरीका संजय कुमार यादवलाई वीरगन्ज–३२ बाट अपहरण गरी शरीर बन्धक बनाउने आपराधिक काममा चौधरीसमेत संलग्न थिए ।अपहरण तथा शरीर बन्धक मुद्दामा पर्सा जिल्ला अदालतको २०७० माघ १७ को फैसलाले उनलाई ९ वर्ष कैद र ५० हजार रुपैयाँ जरिवाना तोकेको थियो । चौधरीलाई पक्राउ गरी पर्सा जिल्ला अदालतमा बुझाइएको जिल्ला प्रहरी कार्यालयले जनाएको छ ।३ महिनामा ४७ पक्राउपर्सा प्रहरीले यस वर्षको पहिलो तीन महिनाको अवधिमा ४७ फरार अभियुक्तलाई पक्राउ गरेको जनाएको छ । जिल्ला प्रहरी कार्यालयको तथ्यांक अनुसार सबैभन्दा बढी भदौ महिनामा २३ जना, असोजमा १९ र साउनमा ५ जना पक्राउ परेका छन् । उनीहरूबाट २६ वर्ष ६ दिन कैद र १ करोड ५२ लाख ४७ हजार ७ सय ७८ रुपैयाँ जरिवाना असुल गरिएको छ ।जिल्ला प्रहरी कार्यालयका प्रवक्ता डिएसपी ओमप्रकाश खनालले यस अवधिमा भदौ महिनालाई फरार अभियुक्त/प्रतिवादी पक्राउ महिनाको रुपमा अभियान नै चलाएकाले यस महिनामा बढी सफलता मिलेको बताए । अभियान सञ्चालन नगरिए पनि फरार प्रतिवादी पक्राउ कार्यलाई प्रहरीले सधैँ प्राथमिकतामै राख्ने गरेको पनि उनले बताए ।गत वर्षमा प्रहरीले पर्साबाट मात्रै ८० फरार अभियुक्त पक्राउ गरेको थियो । २ वर्षयता कोभिड महामारीका कारण लामो समय अदालत नै बन्द हुँदा प्रहरीले फरार अभियुक्त पक्राउ अभियान नै चलाएको जनाएको छ ।‘फरार अभियुक्त/प्रतिवादी पक्राउ गर्ने विषयमा कुनै पनि किसिमको छुट हामी दिन सक्दैनौँ, अदालतले दोषी ठहर्‍याएका व्यक्ति जुनसुकै हालतमा पक्राउ गर्ने गरेका छौँ,’ डिएसपी खनालले भने, ‘यसको हकमा भनसुन वा कुनै पनि खाले दबाब हामी सहन्नौँ ।’