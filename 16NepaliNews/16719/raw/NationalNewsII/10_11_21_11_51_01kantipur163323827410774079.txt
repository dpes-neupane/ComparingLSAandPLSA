सिरहा — लहान नगरपालिका–२४ का स्थानीयले सर्रे खोलाको अवैध उत्खनन बन्द गर्न र सडक निमार्णको माग गर्दै बाटोमा ढाट तेर्साएर विरोध जनाएका छन् । लहान नगरपालिका–२४ गोविन्दपुरस्थित सर्रे खोलामा हुँदै आएको अवैध उत्खनन रोक्ने उद्देश्यले सडकमै ढाट लगाएर स्थानीयले बाटो अवरोध गरेका हुन् । खोलाबाट हुने गरेको करोडौंको बालुवा गिट्टी उत्खनन् तथा निकासीमा समेत स्थानीयले रोक लगाएका छन् । सर्रे खोलाबाट गिट्टी बालुवा निकासीका लागि लहान नगरपालिकाले बर्सेनि ठेक्का लगाउँदै आएको छ ।स्थानीयले सडकमै ढाट तेर्साएर गिट्टी उत्खनन गरी ढुवानी गर्ने गाडी रोकेका हुन् । उत्खननका कारण आसपासको बस्ती जोखिममा परेको र बाटो पनि जीर्ण बनेको उनीहरूको आरोप छ । ‘हाम्रै गाउँको खोला उत्खनन गरेर मेयर र वडाध्यक्षले करोडौं रुपैयाँ असुली गर्छन्,’ स्थानीय बलिराम यादवले भने, ‘गिट्टी र बालुवा लोड भएका ट्र्याक्टर र टिपरका कारण सडक जीर्ण भइसक्यो । बाटो बनाइदेऊ भन्दा सुनुवाइ नभएपछि विरोधमा उत्रिन बाध्य भएका हौं ।’उनका अनुसार वर्षाको समयमा गाउँ जताततै हिलाम्मे हुन्छ । गाउँमा कोही बिरामी भयो भने एम्बुलेन्स आउने अवस्थासमेत नरहेको स्थानीयले बताए । समस्या समाधानका लागि मेयर र वडाध्यक्षलाई पटकपटक जानकारी गराउँदा पनि कुनै वास्ता नगरेको उनीहरूको गुनासो छ । ‘अन्यत्र विकास गरे पनि यहाँबाट करोडौं रुपैयाँ आम्दानी भए पनि गोविन्दपुरमा कतै विकास गरेको छैन,’ उनले भने, ‘हामीहरूको गाउँप्रति ध्यानै नदिएको कारण आन्दोलित भएका छौं । अवैध उत्खनन नरोकिएसम्म र बाटो निर्माण सुरु नभएसम्म विरोध जारी रहन्छ ।’सडकमा ढाट लगाएकाले सवारी आवागमन रोकिएको छ । अवैध खोला उत्खननका कारण बस्ती नै जोखिममा परेपछि गाउँले मिलेर सय–सय रुपैयाँ संकलन गरेर खोला नियन्त्रण गरेको एक स्थानीयले दाबी गरे । ‘सयौं बिघा जग्गा कटान भइसक्यो, अहिलेसम्म नगरपालिका मूकदर्शक मात्र बन्यो,’ स्थानीय सितल साहले भने, ‘खोला उत्खनन् गरेर यो वडाबाट करोडौं रुपैयाँ आम्दानी गरेर लान्छ तर केही विकास गरेको छैन ।’ वडाध्यक्ष कमलदेव यादवले गतवर्ष वडामा चाहिने जति बजेट विनयोजन नभएको कारण सडक निर्माण गर्न नसकेको बताए । उनका अनुसार गत आर्थिक वर्षमा गोविन्दपुरको सडक निमार्ण गर्न नगरपालिकाले १० लाख रुपैयाँ छुट्याएको थियो । सडकमा पर्ने आ–आफ्नो घर टहरा, पर्खाल, फोहोर ३५ दिनभित्र हटाउन सूचना प्रकाशन गरे पनि स्थानीयले सबै सडक एकै पटक निर्माण हुनुपर्ने माग राखेपछि बन्न नसकेको वडाध्यक्ष यादवले बताए । ‘पुरै गाउँको नाला र सडक बनाउन कम्तीमा ६० लाख देखि एक करोड आवश्यक पर्छ,’ उनले भने, ‘वडाको बजेटको क्षमताअनुसार काम गर्न सकेनौं । त्यसपछि मेयरलाई आग्रह गरेर सडक कालोपत्र गर्न आर्थिक वर्ष ०७८/०७९ मा ७० लाख रुपैयाँ विनयोजन भएको छ ।’ वडाध्यक्ष यादवले सर्रे खोला उत्खननका लागि नगरपालिकाले बर्सेनी खोला ठेक्का लगाउँदै आइरहेको र यस वर्ष पनि ठेक्का लागे पनि खोलामा जेसीबी र स्काभेटर प्रयोग नगरिएको जनाए ।