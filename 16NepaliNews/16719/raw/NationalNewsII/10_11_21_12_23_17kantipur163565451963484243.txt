लुम्बिनी — बिरामी भैंसीको मासु खाँदा रुपन्देहीको सैनामैना नगरपालिका–७ देउवापार गाउँ नै त्रसित बनेको छ । कुकुरले टोकेर बिरामी परेको भैंसीको मासु काटेर खाँदा सैनामैना–७ देउवापारस्थित स्मृति टोलमा स्थानीय बिरामी पर्न थालेपछि गाउँमा त्रास फैलिएको हो ।गत असोज १९ गते घटस्थापनाका दिन सैनामैना–८ पिपलडाँडा ठूलीओकाली निवासी एक स्थानीयसँग स्मृति टोलका केही व्यक्ति भैंसी खरिद गरी काटेर गाउँमा मासु बिक्री गरेका थिए । असोज १९ गतेको घटना भएपनि अहिले स्थानीय बिरामी पर्न थालेपछि मात्र सो घटना सार्वजनिक भएको हो । सैनामैना–७ का वडाध्यक्ष डिलाराम बेल्बासेका अनुसार घटस्थापनाका दिन स्मृति टोल निवासी दुई व्यक्तिले पिपलडाँडाबाट भैंसी ल्याई काटेर बिक्री गरेका थिए । सो भैंसीको मासु स्मृति टोलसँगै सैनामैना–८ र कञ्चन गाउँपालिका–१ का गरी १ सय ४० जनाले पकाएर खाएका थिए । भैंसीलाई कुकुरले टोकेको केही दिनदेखि बिरामी परेको र स्मृति टोलका केही व्यक्तिले छालाको लागि भनेर सो भैंसी खरिद गरी काटेर गाउँमा मासु बिक्री गरेको पाइएको वडाध्यक्ष बेल्वासेले जानकारी दिए । उनले भने, ‘भैंसीलाई कुकुरले टोकेको केही दिनदेखि बिरामी परेको रहेछ, उहाँहरुले हामीले छाला मात्र प्रयोग गर्छौं भनि उक्त भैंसी मालिकको घरबाट ल्याउनुभएछ र गाउँमा काटेर बिक्री गर्नुभएको रहेछ ।’बिरामी भैंसीको मासु खानेमा बच्चादेखि वृद्धसम्म छन् । अस्वस्थ मासु बिक्री वितरण गरेको हुनाले उनीहरुलाई आवश्यक कारबाहीका लागि इलाका प्रहरी कार्यालय सालझण्डीलाई अनुरोध गरिसकेको वडाध्यक्ष बेलबासेको भनाइ छ । घटना सार्वजनिक भएपछि सैनामैना नगरपालिकाले स्मृति टोलका ७० जनालाई रेविज विरुद्धको खोप लगाएको छ ।नगर प्रमुख चित्रबहादुर कार्कीले अझै पनि गरिब तथा विपन्न वर्गका परिवारमा स्वास्थ्यवर्द्धक खाद्यान्न सम्बन्धी चेतनाको अभावका कारण सो समस्या उत्पन्न भएको बताए । उनले भने, ‘घटस्थापनाका दिन सस्तो मासु पाएपछि स्थानीयले बिरामी भैंसीको मासु किनेर खानुभएको रहेछ । तर, अहिले मात्र यो घटना बाहिर आयो ।’खबरपश्चात नगरपालिकाले तत्कालै लुम्बिनी प्रदेश सरकार र संघीय स्वास्थ्य तथा जनसंख्या मन्त्रालयको समन्वयमा खोपको पहल गरी ७० जनालाई खोप लगाइएको नगर प्रमुख कार्कीको भनाइ छ । नगर स्वास्थ्य शाखा प्रमुख हेमराज पन्थीका अनुसार कुल १ सय ४० मध्ये मासु काटेका र नपाकेको मासु छोएका ७० जनालाई रेविज विरुद्धको पहिलो खोप दिइएको हो । यता मासु ल्याएर बिक्री गर्ने मध्येका एकले भैंसी ल्याएर काटेर बिक्री गरेको स्वीकार गरेका छन् । उनले भने, ‘बिरामी भैंसी भन्ने थाहा थियो । तर, कुकुरले टोकेको थाहा थिएन, मेरो गल्ती भयो, कारबाही गरे स्वीकार गर्न तयार छु ।’ चाडपर्वको समयमा स्थानीय स्तरमा भैंसीको मासु सस्तोमा पाइएपछि आफूहरुले किनेर खाएको स्थानीयको भनाइ छ । एक स्थानीय किशोरले आफूले एक किलोको मासु २५० रुपैयाँमा खरिद गरेको बताएका छन् । उनले बिरामी भैंसीको मासु खाएको भन्ने थाहा भएपछि डर लागेको बताउँदै घटना भएपश्चात भने नगरपालिकाले तत्काल खोप व्यवस्थान गरेर स्थानीय सबैलाई उपलब्ध गराएकोमा ढुक्क भएको बताए । मासु खानेमा एकै परिवारमा चार–पाँचसम्म रहेको र आफूहरुलाई खोप लगाउन समेत पैसाको अभाव भएकाले त्रास फैलिएको स्थानीयको भनाइ छ ।