रुकुम पश्चिम — चौरजहारी नगरपालिकामा स्थापना गरिएको यातायात व्यवस्था सेवा कार्यालय झण्डै २ वर्षदेखि कामविहीन छ । कामविहीन भएपछि कर्मचारीहरू सरुवा मिलाउँदै अन्यत्र जान थालेका छन् भने सेवाग्राहीहरू सुर्खेत, दाङ र नेपालगन्ज गएर सेवा लिन बाध्य छन् । २०७६ भदौ २६ गते चौरजहारीमा कार्यालय स्थापना भएको हो । कार्यार्लय खोल्ने, दिनभरि कुर्ने र बन्द गर्ने काम मात्र भइरहेको कर्मचारीको गुनासो छ । कार्यालयलाई कार्यादेश नहुँदा कामविहीन हुनुपरेको कार्यालयका निमित्त प्रमुख प्रदिपकुमार रेग्मीले बताए । ‘कार्यालय स्थापना गरियो, कार्यादेश दिइएन,’ उनले भने, ‘हामी कामका लागि तयार छौं, तर २९ दिन कटाएर ३० औं दिनमा तलब लिने काम मात्र भइरहेको छ ।’आफूहरूको काम भनेको तलब निकाल्न जिल्ला सदरमुकाम पुग्ने मात्रै भइरहेको उनले जानकारी दिए । कार्यादेशका लागि पटकपटक कर्णाली प्रदेशको यातायात निर्देशनालय, पूर्वाधार कार्यालय, मुख्यमन्त्रीको कार्यालय लगायतमा आग्रह गरिए पनि बेवास्ता भएको उनको भनाइ छ । कार्यालयमा उपसचिवसहित प्रशासन र लेखाका गरी दुई जना अधिकृत, २ जना नायब सुब्बा, खरिदार, कम्प्युटर अपरेटर र कार्यालय सहयोगीको दरबन्दी छ । सुरुमा दरबन्दी अनुसारका कर्मचारी कार्यालय पुगेका थिए । अहिले भने ४ जना कर्मचारी कार्यालय रुँघेर मात्र बसिरहेको निमित्त कार्यालय प्रमुख रेग्मीले बताए । उनीसहित अहिले कार्यालयमा लेखा अधिकृत, कम्प्युटर अपरेटर र सहयोगी मात्रै छन् । ‘काम नहुने भएपछि अरु कर्मचारी अन्यत्रै सरुवा भएर गए,’ उनले भने, ‘कार्यालय नै बन्द गर्न नमिल्ने भएपछि हामीहरू रुँघेर बसिरहेका हौं ।’कार्यालय स्थापना भएलगत्तै यातायात व्यवस्था विभागले सटवेयर जडान गर्न नमिल्ने भनेर चिठी लेखेको थियो । त्यसपछि काम अघि बढेन । दुई वर्षअघि प्रदेश सरकारले पूर्वाधार मन्त्रालयअन्तर्गत यातायात व्यवस्था सेवा कार्यालय चौरजहारीमा राख्ने निर्णय गरेको थियो । अहिले यातायात कार्यालयको काम सुर्खेत र जुम्लाबाट मात्र भइरहेको छ ।कार्यालय खुलेको लामो समय भइसक्दा पनि काम नहुँदा सुर्खेत, नेपालगन्ज र दाङ जानुपर्ने बाध्यता भएको स्थानीय लीलाप्रसाद ढकालले बताए । ‘संघीयताले सजिलो हुने भयो भनेर सोचे पनि व्यवहारतः त्यो कार्यान्वयन भएन,’ उनले भने, ‘घरनजिकै कार्यालय छ, तर कामका लागि जिल्लाबाहिर जान बाध्य छौं ।’ 