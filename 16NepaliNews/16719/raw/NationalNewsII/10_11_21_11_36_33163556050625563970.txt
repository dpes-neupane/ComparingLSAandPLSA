विराटनगर — भारतको विहार सीमासँग जोडिएको विराटनगर–१८ भेडियारीमा बुधबार हुन्डीको ८ लाख २० हजार रुपैयाँसहित एक भरिया पक्राउ परेको प्रहरीले जनाएको छ । प्रहरीका अनुसार हुन्डीबाट रकम मगाउने विराटनगरका एक व्यवसायी भने फरार छन् ।मोरङ प्रहरी प्रमुख एसपी जनार्दन जीसीका अनुसार झापा बिर्तामोड–३ का ३४ वर्षीय उमेश साहको स्कुटरको डिकीबाट उक्त रकम बरामद भएको हो । भारतबाट नेपालतर्फ आउँदै गर्दा भेडियारीको अस्थायी प्रहरी पोस्टबाट खटिएको टोलीले चेकजाँचको क्रममा उक्त रकम फेला पारेको जीसीले बताए ।एसपी जीसीका अनुसार भरिया साहलाई सोधपुछ गर्दागर्दै रकम मगाउने विराटनगरका मुख्य हुन्डी ब्यापारी फरार भएका हुन् । बैंक च्यानललाई छलेर ल्याइएको हुन्डीको रकम भएको प्रहरीले बताएको छ । ‘हुन्डी कारोबारीले नेपालमा भारतीय रुपैया संकलन गरेर भारत पठाउँछन्,’ एसपी जीसीले भने, ‘उता संकलन भएको नेपाली रुपैयाँ यता ल्याउँछन्, दुबईमा संकलन भएको नेरु काठमाडौसम्म आइपुग्छ ।’ व्यापारिक प्रयोजनका लागि मगाइएको रकम भएको बताइएको छ । ‘पहिचान र सम्पूर्ण कारोबार खुलिसकेको हुन्डीबाट रकम मगाउने मुख्य कारोबारीको खोजतलाश भइरहेको छ,’ एसपी जीसीले भने, ‘वारिपारि हुन्डी कारोबारमा ब्यापारी र भरियाको ठूलो समूह सक्रिय रहेको पाएका छौं, थप अनुसन्धान जारी छ ।’ उनका अनुसार साहलाई आवश्यक कारबाहीका लागि सुनसरीको इटहरीस्थित राजस्व अनुसन्धानको क्षेत्रीय कार्यालयमा पठाइएको छ ।