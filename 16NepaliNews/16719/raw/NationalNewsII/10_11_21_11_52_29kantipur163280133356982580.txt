रौतहट — चन्द्रपुर–३ गैडाटारका रोहिणीप्रसाद घोरासैनीको हत्यामा प्रहरीले उनकै छिमेकीको संलग्नता रहेको बताएको छ । १४ वर्षअघिको रिसिइबी साँध्न छिमेकी डोलप्रसाद बोलखेले सुपारी दिएर उनको हत्या गराएको प्रहरीले जनाएको हो । मृतकका बुबा भीमदत्तले २०६४ सालमा बोलखे परिवारलाई ‘बोक्सा’ भनेका थिए । भीमदत्तको ०७५ सालमा मृत्यु भइसकेको छ । त्यति बेलादेखिको रिसिइबी साँध्न डोलप्रसादले भीमदत्तका ५० वर्षीया छोरा रोहिणीप्रसादको हत्या गराएको प्रहरीको भनाइ छ ।गत भदौ २६ गते घरबाट जंगलमा घाँस काट्न गएका रोहिणीप्रसादको शव कालापानी सामुदायिक वनको झाडीमा गम्छाको पासोमा झुन्डिएको अवस्थामा फेला पारेको थियो । घटनालगतै इलाका प्रहरी कार्यालय चन्द्रनिगाहपुरका डीएसपी लिलाराज लामिछानेको टोलीले अनुसन्धान थालेको थियो । शवको प्रकृति हेर्दा आत्महत्या जस्तो देखिए पनि आफन्त र स्थानीयले हत्या भएको दाबी गरेका थिए । ‘सुरुमा आत्महत्याजस्तो देखिए पनि घटनास्थल र शवको प्रवृति हेर्दा शंकास्पद देखिएपछि अनुसन्धान थालेका थियौ,’ डीएसपी लामिछानेले भने, ‘प्रहरी र स्थानीयलाई शंका नहोस् भनेर घटनाका मुख्य योजनाकारले हत्यापछि घोरासैनीको शव रूखमा झुन्ड्याएको थियो ।’ घटनास्थल वरपरका झाडी मडारिएको र शव लत्रिएको अवस्थामा फेला परेपछि आत्महत्या नभई हत्या भएको हुन सक्ने परिवारका सदस्यको अनुमान थियो । प्रहरीले तत्कालै घटनामा संलग्न आरोपमा चन्द्रपुर ३ गैडाटारका ४५ वर्षीय प्रल्हाद फुयाललाई नियन्त्रणमा लियो । फुयालको बयानका आधारमा प्रहरीले हत्यामा संलग्न आरोपमा सिन्धुलीको साविक पिपलमाडी गाविस–९ घर भई हाल पर्साको पर्सागढी नगरपालिका ३ सृजना टोलका २४ वर्षीय रमेश पहरी र पूर्वी नवलपरासीको कावासोती नगरपालिका ८ का २३ वर्षीय सूर्यबहादुर भण्डारीलाई पक्राउ गर्‍यो । दुवै जनाले ३ लाखमा डिल भएर घोरासैनीको हत्या गरेको स्विकारेको प्रहरीले जनाएको छ । प्रहरीले तीनै जनालाई सोमबार सार्वजनिक गरेको छ । घटनाका मुख्य योजनकार चन्द्रपुर ३ गैडाटारका ३७ वर्षीय सहदेव भनिने डोलप्रसाद बोलखे फरार रहेको जिल्ला प्रहरी प्रमुख एसपी विनोद घिमिरेले बताए । ‘मुख्य योजनाकार भनिएका बोलखेलाई चाडै पक्राउ गर्छौं,’ उनले भने, ‘अपराध गर्ने जोकोही पनि कानुनको फन्दाबाट उम्कन सक्दैन ।’ मृतक रोहिणीप्रसाद र योजनाकार बोलखेको परिवार २० वर्षदेखि गैंडाटारमा छिमेकी थिए । रोहिणीप्रसादका बुबा भीमदत धामीझाँक्रीको काम गर्थे । उनी गाउँमा झारफुक पनि गर्थे । बोलखेका परिवारमा कोही बिरामी परे भीमदत्तले तन्त्रमन्त्र गरेको आरोप लगाउँथे । यही कारण दुबै परिवारबीच मनमुटाव थियो । बोलखेले रिसिइबी साध्न करिब १३ वर्षअघि पनि भीमदत्तलाई आक्रमण गरी घाइते बनाएका थिए । त्यतिबेला गाउमै छलफलपछि मिलापत्र भएको थियो । त्यसपछि बोलखे परिवार गैंडाटार छाडेर चन्द्रपुर ४ कप्तान टोल आएर बसेको थियो । तर, घोरासैनी परिवारप्रति उनको तुष मेटिएको थिएन । उनले यतै बसेर घोरासैनीको हत्या गर्ने योजना बुन्न थाले । प्रहरीका अुनसार तीन महिनाअघि उनले प्रल्हादसँग हत्याका लागि सहयोग माग्दै ३ लाख रुपैयाँ दिने प्रस्ताव राखेका थिए । प्रल्हादले नै पहरी र भण्डारीसित बोलखेको सम्पर्क गराएको अनुसन्धानमा खुलेको प्रहरीको भनाइ छ । त्यसका लागि बोलखेसंग प्रल्हादले पटक/पटक गरेर १ लाख १५ हजार रुपैयाँ लिएर पहरीलाई पठाएको खुलेको छ । पैसा बुझेपछि दुबैलाई चन्द्रनिगाहपुर आएर होटलमा बसेर बोलखेले योजना बनाए । त्यसपछि गैंडाटारस्थित घोरासैनीको घरमा लगेर गोप्यरूपमै पहिचान गराए । भदौ २३ गते तीजको दर खाने दिन घरमा महिला नहुने मौका छोपी घोरासैनीलाई राति नै मार्न पहरी र भण्डारी गाउँ गए । तर पर्वका बेला छिमेकीको चहलपहल देखेपछि हत्याको योजना विफल भयो । त्यसरात दुबै गैंडाटार बसेर बिहान चन्द्रनिगाहपुर आए । त्यसपछि भदौ २६ गते बिहान घोरासैनी घाँस काट्न गएको पत्ता लगाई त्यही मार्ने योजना बनाए । उनी भएको स्थानमा पुग्दा अन्य मानिस देखेपछि प्रल्हादलाई मोबाइलमा फोन गरेर मानिसहरू छन्, यहाँ मार्न नसक्ने जानकारी गराए । त्यस पछि उनी आफैं घोरासैनी भएको स्थानमा पुगे । उनले अन्य मानिस नदेखेपछि पहरी र भण्डारीलाई बोलाई हत्या गर्न भने । ‘तिमीहरू हत्या गर मचाहिँ तल बाटोमा मानिसको निगरानी गर्छु’ भनेर प्रल्हादले निर्देशन दिएको पक्राउ परेकाहरूले प्रहरीसमक्ष बयान दिएका छन् । पहरी र भण्डारी मृतक घोरासैनीले घाँस काटिरहेको स्थानमा पुगेर एउटा लाठी काटिदिन अनुरोध गरे । एक सुरमा घाँस काटिरहेका घोरासैनीले १४ वर्षअघिको बुबासँगको रिसिइबी साध्लान् भन्ने उनले भेउ पाएनन् । केही पर गएर लाठी काट्न लाग्दा पहरीले हातखुट्टा समाते र भण्डारीले घाँटी थिचेर अचेत बनाए । घोरासैनी अचेत भएपछि उनकै गम्छाले घाँटीमा सुर्कने गाठो बाँधेर पिरपिरको रूखको हाँगामा झुन्ड्याएको प्रहरीको अनुसन्धानबाट खुलेको छ । त्यसपछि दुवै उत्तरको गाउँ भोलनटार हुँदै बाराको निजगढ बजार पुगेर गाडी चढेर चन्द्रनिगाहपुरस्थित होटल आएका थिए । उनीहरू त्यही बेला होटलबाट समान लिएर घर फर्के । घटनापछि शंकाको घेरा छिमेकी प्रल्हादमाथि गयो । उनलाई नियन्त्रणमा लिए पनि अपराध स्विकारेनन् । नेत्रविक्रम चन्द समूहमा लागेका प्रल्हाद पटक/पटक घोरासैनीको घर पुगेर खोजी गर्थे । घटनाका दिन पनि उनी घोरासैनीको घरमै पगेको डीएसपी लामिछानेले बताए । मृतक घोरासैनीको परिवारले हत्यामा संलग्नलाई कडा कारबाहीको माग गरेका छन् । मृतककी श्रीमती चूर्णकुमारी घोरासैनीले निर्दोष श्रीमान्लाई पुरानो रिसइबीको कारण हत्या गर्नेलाई कठघरामा उभ्याउनुपर्ने बताइन् । पक्राउ परेकाहरूलाई कर्तव्य ज्यान मुद्दामा जिल्ला अदालत गौरबाट म्याद थप गरी अनुसन्धान भइरहेको प्रहरीले जनाएको छ ।