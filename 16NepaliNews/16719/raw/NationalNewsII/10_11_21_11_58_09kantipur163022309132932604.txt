जनकपुर — प्रदेश २ का मुख्यमन्त्री लालबाबु राउतले दुई मन्त्रीको जिम्मेवारी हेरफेर गरेका छन् । प्रदेश सरकारका आर्थिक मामिला तथा योजना मन्त्री विजय यादवलाई भूमि व्यवस्था, कृषि तथा सहकारी मन्त्रालयको जिम्मेवारी तोकिएको छ । मुख्यमन्त्री तथा मन्त्रिपरिषद् कार्यालय उच्च स्रोतका अनुसार आर्थिक मामिला तथा योजनामन्त्रीमा शैलेन्द्र साहलाई ल्याइएको छ । साह भने भूमि व्यवस्था, कृषि तथा सहकारीमन्त्री हुन् । यादव र साहको मन्त्रालय हेरफेर गरिएको छ । ‘हेरफेर गरिएका दुवै मन्त्रीले नयाँ मन्त्रालयको जिम्मेवारी सोमबारदेखि सम्हाल्दै छन्,’ प्रदेश सरकारका एक मन्त्रीले कान्तिपुरसँग भने, ‘दुवै मन्त्रीको जिम्मेवारी हेरफेर गरिसकिएको छ ।’मन्त्रीको जिम्मेवारी फेरिएकोबारे पत्र नआएको जनाउँदै हालका आर्थिक मामिला तथा योजना मन्त्री विजय यादवले जिम्मेवारी हेरफेरबारे पार्टीमा छलफल भने भएको स्विकारे । ‘मन्त्रालय साटफेर गर्नेबारे पार्टीमा छलफल चलेको थियो । मन्त्रालय फेरबदल नै भइसकेको मलाई जानकारी छैन,’ मन्त्री यादवले भने । मुख्यमन्त्री राउत र मन्त्री यादवबीच प्रदेश सरकार गठनदेखि नै तिक्तता छ । मुख्यमन्त्री बन्ने दाउमा रहेका यादवलाई पन्छाएर जनता समाजवादी पार्टी (जसपा)का अध्यक्ष उपेन्द्र यादवले राउतलाई मुख्यमन्त्री रोजेपछि यी दुवैबीच झन् टकराब बढेको थियो । आर्थिक मामिला तथा योजना मन्त्रालय सम्हालेका मन्त्री यादवले मुख्यमन्त्री राउतलाई बजेट विनियोजन, नीति तथा कार्यक्रम र अन्य आर्थिक गतिविधिमा अवरोध गर्दै आइरहेका थिए ।प्रदेश सरकारका एक मन्त्रीका अनुसार पार्टी अध्यक्ष यादव र मुख्यमन्त्री राउतकै सल्लाहमै दुई मन्त्रीको जिम्मेवारी हेरफेर गरिएको हो ।