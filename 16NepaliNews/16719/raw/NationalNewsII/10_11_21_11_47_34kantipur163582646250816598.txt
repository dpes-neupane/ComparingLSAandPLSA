बारा — पाँच दशकभन्दा बढी अवधिदेखि घर बनाएर बसेका छन् । घरको जग्गा फिल्ड बुकको अभिलेखमा पनि छ । तर, अझै पनि लालपुर्जा नपाएको बाराको सिम्रौनगढ नगरपालिका–८ का वीरेन्द्रप्रसाद सोनारले बताए । सोनारको जस्तै समस्या जिल्लाका थुप्रै व्यक्तिको छ । हजारौं परिवारले वर्षौंदेखि लालपुर्जा पाउन सकेका छैनन् । सरकारी नापी २०२१ र २०२२ सालमा खटेको थियो । त्यो बेला फिल्डबुकमा कायम भए पनि लालपुर्जा पाउन नसकेको सोनारले बताए । तिरो नलाग्ने त्यस्तो जग्गाबाट वित्तीय कारोबार, धितोजमानी, दृष्टिबन्धक राखेर काम गर्न मिल्दैन । ‘फिल्ड बुकमा घडेरी कायम भएपनि अझै लालपुर्जा पाएका छैनौं,’ सोनारले भने ।पटकपटक निवेदन दिए पनि लालपुर्जा नपाएको उनले गुनासो गरे । दुई वर्षअघि नै उक्त जग्गाको लालपुर्जाका लागि उनले निवेदन दिइसकेका छन् । चार वर्षदेखि त्यस्ता जग्गा बिक्री गर्न पनि सरकारले रोक लगाएको उनले बताए । ‘जग्गा नम्बरी नभई बैंकमा राख्न मिल्दैन,’ उनले भने, ‘न कुनै समस्या परे बेच्न सकिन्छ । किनकि त्यसको लालपुर्जा छैन ।’ लालपुर्जाका लागि सरकारकै मागअनुसार निवेदन दिएको उनले सुनाए । ‘पैतृक सम्पत्तिको पनि लालपुर्जा दिइँदैन,’ उनले भने, ‘बैंकिङ कारोबार र व्यवहार कसरी चलाउने ?’ मालपोत अधिकारीका अनुसार जिल्लामा २० हजारभन्दा बढीले फिल्ड बुकमै कायम भएको अभिलेखको आधारमा स्वबासी जग्गामा घर बनाएर बसे पनि लालपुर्जा पाएका छैनन् । २०७२ असोज १८ देखि चैत मसान्तसम्म लालपुर्जा दिनका लागि माग गरिएको २ हजार जनाको निवेदन कार्यालयमै थन्केको छ । लालपुर्जा नभएका तर फिल्ड बुकको अभिलेखका आधारमा घर बनाएर बसोबास गरिरहेका घरजग्गालाई स्वबासी भनिन्छ । यसैलाई नम्बरी बनाउन लालपुर्जाका लागि उनीहरूले निवेदन दिएका हुन् । ‘जिल्लामा धेरैको यही समस्या छ,’ मालपोत अधिकृत सुमन चौधरीले भने, ‘कार्यालय प्रमुखको स्थिरता भएन । त्यसैले निवेदनका फाइलहरू पेन्डिङमै छ ।’ वर्षौंदेखि समस्या ज्यूँत्यूँ रहँदा सर्वसाधारणको आक्रोश खप्नुपरेको उनले सुनाए । ‘मन्त्रालयबाट लालपुर्जा दिने प्रक्रिया पटकपटक खुला गरिन्छ । तर लालपुर्जा दिइँदैन,’ उनले भने, ‘कार्यालय प्रमुखको महिनैपिच्छे सरुवा भएपछि लालपुर्जा दिने निर्णय गर्न समस्या हुन्छ ।’ मालपोत प्रमुख, कर्मचारी र स्वबासी घरजग्गा दर्ता समितिको हेलचक्य्राइँले लालपुर्जा नपाइएको सर्वसाधारण बताउँछन् । ‘सर्वसाधारणले समय र पैसा खर्चेर निवेदन दिँदा पनि लालपुर्जा पाएका छैनन्,’ समिति निकट स्रोतले भन्यो, ‘घूस लेनदेन नमिलेपछि लालपुर्जा दिने प्रक्रिया बढ्दैन ।’ २०७३ असोजभित्रमा लालपुर्जा दिइसक्नुपर्ने म्याद थियो । तर त्यो अवधिमा निवेदन दिए पनि पेन्डिङमा पर्‍यो । ‘सर्वसाधारणको निवेदन आएपछि ३५ दिने सूचना काटियो, सर्जमिन भयो । तर लालपुर्जा बनेन,’मालपोत कार्यालयका मुद्दा फाँटका कौशल झाले भने, ‘कार्यालय प्रमुख फेरिन थालेपछि लालपुर्जा दिने निर्णय हुन सक्दैन ।’ जिल्ला मालपोत कार्यालय प्रमुखको संयोजकत्वमा जिल्ला प्रशासन, नापी, भूमिसुधार कार्यालयलगायतको प्रतिनिधि रहने गरी लालपुर्जा वितरण गर्न स्वबासी घरजग्गा दर्ता समिति छ । समितिले एक वर्षको म्याद पाएकोमा दुईवटा बैठकपछि म्याद गुज्रिएपछि समस्या समाधान हुन सकेको छैन ।