पोखरा — चिनियाँ दूतावासले कास्कीका चार विद्यालयलाई सूचना प्रविधिसँग सम्बन्धित सामग्री हस्तान्तरण गरेको छ । नेपाल–चीन जनमैत्री संघको संयोजनमा दूतावासले २० लाख रुपैयाँ बराबरका सामग्री मंगलबार सहयोग गरेको हो । ग्रामीण शिक्षा सहायता कार्यक्रमअन्तर्गत एक वर्षसम्म चार विद्यालयलाई निःशुल्क इन्टरनेट सुविधा प्रदान गर्ने सम्झौतासमेत भएको छ । पोखरा–२१ निर्मलपोखरीको जनचेतन मावि, कृस्तीको भविष्य निर्माण मावि, शिवालयको जनजागृति मावि र पोखरा–३३ भरतपोखरीको शिशुकल्याण माविसँग संघले सम्झौता गरेको हो । गण्डकी प्रदेशका शिक्षा, संस्कृति, विज्ञान, प्रविधि तथा सामाजिक विकासमन्त्री मेखलाल श्रेष्ठले विद्यालयलाई सामग्री हस्तान्तरण गरे । जसअन्तर्गत मुख्य राउटर, स्वीच, ब्याट्री, इन्भर्टर, सोलार प्यानल र वाइफाई एक्सेस प्वाइन्ट रहेका छन् । कार्यक्रममा भिडियो कलमार्फत उपस्थिति जनाएकी चिनियाँ राजदूत होउ यान्छीले कोभिड महामारीमा धेरै विद्यालयले इन्टरनेट सुविधाकै अभावमा अनलाइन कक्षा रोकिएको थाहा पाएपछि सहयोग गरेको बताइन् ।