सुर्खेत — वीरेन्द्रनगर नगरपालिका–१० खजुरास्थित भाडामा लिइएको एक भवनमा विद्यालय जाने उमेरका १ सय २० बादी बालबालिका छन् । बादी सरोकार मञ्चले उनीहरूको बसोबासको व्यवस्था गरेको हो । तर खर्च जुटाउन हम्मे परेपछि मञ्चका पदाधिकारीलाई दैनिक दाता गुहार्नुपर्ने बाध्यता छ । सरकारले बादी समुदायसँग यसअघि गरेका सहमति कार्यान्वयन नगर्दा छात्राबास व्यवस्थापनमा समस्या भएको सुर्खेतस्थित हिक्मत होस्टेल प्रालिका व्यवस्थापक हिक्मत बादीले बताए । उनी बादी सरोकार मन्चका अध्यक्षसमेत हुन् । ‘सरकारले बेवास्ता गर्दा हामी अलपत्र अवस्थामा पुगेका छौं,’ उनले भने, ‘माग्दै होस्टेल सञ्चालन गर्नुपर्ने बाध्यता छ ।’ उनका अनुसार खानपिन र अन्य खर्चबाहेक मन्चले होस्टलको मासिक भाडा मात्रै एक लाख रुपैयाँ बुझाउँदै आएको छ ।बालबालिकाको हेरचाहका लागि ४ जना व्यवस्थापक पनि राखिएको छ । मञ्चका अनुसार अहिलेसम्म तरुण दलमा आबद्ध युवाहरूले चामल र कम्वल र डा. नवराज चालिसेले केही नगद सहयोग गरेका छन् । अरु सबै खर्च निजीरुपमा गरिरहेको हिक्मतले सुनाए । ‘होस्टलमा खाद्यान्न अभावसँगै जाडो बढ्दै गएकोले लत्ताकपडाको अभाव भइरहेको छ,’ उनले भने, ‘सरोकारवाला निकाय मौन छन्, हामी एक्लैले कसरी खर्च धान्ने ?’ अघिल्लो वर्षको फागुन १० देखि १७ दिनसम्म कर्णालीका भूमिहीन र सुकुम्वासी बादी समुदायले आफूहरूलाई उचित गास र बासको व्यवस्था गर्न माग गर्दै मुख्यमन्त्री कार्यालयअगाडि धर्ना दिएका थिए । काखमा दूधे बालबालिका बोकेका महिला, सुत्केरीदेखि अशक्त र वृद्धवृद्धासमेत आफ्नो पेट भर्ने जमिन र ओत लाग्नका लागि घरको माग गर्दै मन्त्रालयअघिको खुलाचौरमा भोकैप्यासै बसे । अन्ततः सरकारले फागुन २६ मा ५ बुँदे सहमति गर्‍यो । तर सहमति कार्यान्वयन नहुँदा उनीहरू समस्यामा छन् । सहमति बमोजिम नै सुर्खेत, सल्यान, जाजरकोट र कालीकोटका बादी बालबालिकालाई होस्टेलमा राखिएको हो । अहिले बजेट नहुँदा व्यवस्थापनमा सहयोग गर्न नसकिएको सामाजिक विकास मन्त्रालयका सचिव कृष्णप्रसाद काप्रीले बताए । आर्थिक मामिलामन्त्री गोपाल शर्माले बादी समुदायको माग पूरा गर्न संघीय र प्रदेश सरकारले योजना बनाइरहेको बताए । उनका अनुसार जमिन उपभोगको विषयमा संघीय सरकारलाई अनुरोध गरिएको छ ।‘बादी समुदायको गास, बास र कपासका लागि सरकार जिम्मेवार छ,’ उनले भने, ‘हामीबाट सम्भव हुने विषयमा पछाडि हटेका छैनौं, जमिनको विषय प्रदेशको क्षेत्राधिकारभित्र नपर्ने हुँदा यसअघि नै संघीय सरकारलाई पत्राचार गरिसकेका छौँ ।’ जनगणना २०६८ अनुसार कर्णाली, लुम्बिनी र सुदूरपश्चिममा गरी बादी समुदायको जनसंख्या ३८ हजार छ 