सुर्खेत — कर्णाली प्रदेशका मुख्यमन्त्री जीवनबहादुर शाहीले यातायात व्यवस्था कार्यालय सुर्खेतको आकस्मिक निरीक्षण गरेका छन् । त्यस क्रममा मुख्यमन्त्री शाहीले सेवाग्राहीसँग सेवा लिने क्रममा छलफल गरी देखिएका समस्या र समाधानबारे तत्काल पहलकदमी गर्न निर्देशन दिएका छन् । आकस्मिक निरीक्षणमा आएका मुख्यमन्त्री शाहीसँग सेवाग्राहीहरूले अनुसूची फाराम कार्यालयले भर्न नदिएको, दलालमार्फत १५ रूपैयाँ लाग्ने अनुसूची फारामलाई १०० रूपैयाँ लिने गरेको, पैसा तिर्नका लागि पनि घन्टौंसम्म लाइनमा बस्नुपर्ने बाध्यता रहेको गुनासो गरेका थिए । सेवाग्राहीका गुनासा सुनेपछि मुख्यमन्त्री शाहीले अनलाइनमार्फत शुल्क तिर्ने व्यवस्था तत्काल मिलाउन, आवश्यक जनशक्ति प्रदेश सरकारसँग माग गर्न कार्यालय प्रमुख आनन्द चपाईलाई निर्देशन दिएका थिए । उनले कार्यालय आफैले गर्न सक्ने न्यूनतम आधारभूत कामहरू पनि नभएको भन्दै तत्काल सुधार र सेवाका कामहरूलाई अघि बढाउन निर्देशन दिए ।मुख्यमन्त्री शाहीले यातायात कार्यालयमा आउने सेवाग्राहीका गुनासा सम्बोधनका लागि सुर्खेतका प्रमुख जिल्ला अधिकारी छवि रिजालसँग पनि छलफल गरेका छन् । मुख्यमन्त्री शाहीले यातायात कार्यालय बाहिर अनुसूची फाराम भर्ने प्रयोजनका लागि खोलिएका अवैध पसलहरू तत्काल बन्द गर्न, सवारी साधन र पार्किङको व्यवस्था मिलाउन निर्देशन दिएका थिए । मुख्यमन्त्री शाहीको निर्देशनलगत्तै जिल्ला प्रशासन कार्यालयले यातायात कार्यालय बाहिरका पसलहरू तत्काल हटाउने र ट्राफिक व्यवस्थापन मिलाउने प्रक्रिया सुरू गरिएको छ ।