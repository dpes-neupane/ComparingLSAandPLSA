
१८ असोज, सुर्खेत । कर्णाली प्रदेशका मुख्यमन्त्री महेन्द्रबहादुर शाही र बेलायतकी सांसद हेलेन ग्रान्टबीच भेटवार्ता भएको छ । मुख्यमन्त्री शाही र हेलेनबीच सोमबार मुख्यमन्त्री तथा मन्त्रीपरिषद्को कार्यालय सुर्खेतमा भेटवार्ता भएको हो ।
भेटका क्रममा दुईपक्षीय हितका विषयमा छलफल भएको मुख्यमन्त्री शाहीका प्रेस सल्लाहकार धुव्रविक्रम बुढाथोकीले जानकारी दिए । हेलेनको टोलीले प्रदेश सरकारका प्राथमिकता, हालसम्म भएका काम र सहयोगका क्षेत्रबारे जानकारी समेत लिएको छ ।
प्रेस सल्लाहकार बुढाथोकीका अनुसार भेटमा प्रदेशमा महिला सशक्तीकरण, बालबालिका शिक्षा र कर्णाली प्रदेशको समग्र विकासका सम्बन्धमा पनि छलफल भएको छ ।
नेपाल पहिलो पटक संघीय अभ्यासमा रहेको भन्दै मुख्यमन्त्री शाहीले प्रदेश सरकारले हाल कानून निर्माण, आवधिक योजना निर्माणलाई प्राथमिकता दिएको र संघीय संरचना अनुसार सांगठनिक संरचना तयार भएको बताए ।
मुख्यमन्त्री शाहीले प्रदेशको समृद्धिबाट मुलुकको विकासलाई अघि बढाउन खोजेको भन्दै प्रदेशमा बाह्य लगानीको आवश्यकता रहेको औंल्याए । नेपालको विकास बेलायतको निरन्तर सहयोग रहेकोप्रति प्रशंसा गर्दै शाहीले प्रदेशको विकास र समृद्धिको यात्रामा बेलायती सहयोगको अपेक्षा गरेको बताए ।
भेटवार्तामा मुख्यमन्त्री शाहीले बेलायती लगानीकर्ता इच्छुक भए स्वागत गर्न तयार रहेको पनि बताएको बुढाथोकीले जानकारी दिए ।
