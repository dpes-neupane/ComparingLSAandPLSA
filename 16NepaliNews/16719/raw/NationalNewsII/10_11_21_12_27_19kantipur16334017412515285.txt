रोल्पा — रोल्पामा भाइरल ज्वरोका बिरामी बढेका छन् । रोल्पा अस्पताललगायत जिल्लाका स्वास्थ्य एकाइहरूमा बिरामी भई जँचाउन आउनेको संख्या दैनिक बढेको जिल्ला स्वास्थ्य कार्यालयले जनाएको छ । स्वास्थ्य कार्यालयका निमित्त स्वास्थ्य प्रमुख नोखराज पोख्रेलले बिरामी हुनेमा वृद्धवृद्धा र बालबालिका समेत भएको पाइएको बताए । ‘केही स्थानमा विद्यार्थी बिरामी भएपछि विद्यालयसमेत बन्द गर्नुपरेको खबर आएको छ । कोभिड–१९ सँग मिल्दो लक्षण भएकाहरू पनि पाइएका छन्,’ उनले भने । जिल्लाको लिबाङमा अस्पताल छ भने होलेरी र सुलिचौरमा प्राथमिक स्वास्थ्य सेवा केन्द्र छन् । थबाङ, माडीको घर्तीगाउँ, त्रिवेणीको नेर्पामा स्थानीय तहको सक्रियतामा चिकित्सकसहितको स्वास्थ्य सेवा प्रदान गरिएको छ । लिबाङको रेउघास्थित रोल्पा अस्पतालमा दैनिक भाइरलका बिरामी आउने गरेका छन् । अस्पतालका मेडिकल अधिकृत डा. आधार वलीले दैनिक आउने बिरामीमध्ये ४० देखि ५० जनामा भाइरल ज्वरोको समस्या पाइएको बताए । कोभिडमा जस्तो लक्षण देखिए पनि जाँच गर्दा भाइरल ज्वरो मात्रै भएको पाइएको उनले बताए । ‘हनहनी ज्वरो आउने, टाउको दुख्ने र खाना मन नपर्ने लक्षण भएका बिरामी आउने गरेका छन्,’ डा वलीले भने, ‘यतिबेला सबैतिर बिरामी भएको पाइएको छ । केही गाउँमा त घरका सबै बिरामी भएको खबर छ ।’ त्यस्ता लक्षण भएका बिरामीलाई ज्वरोको उपचार गरेर घरमै आराम गर्न सल्लाह दिने गरेको उनले बताए । पूर्वी रोल्पाको सुनछहरी गाउँपालिकाको दुर्गम गाउँ सेरम र फगाममा भाइरल ज्वरो फैलिंदा दुईवटा विद्यालय बन्द गरिएको छ । गाउँपालिकाका स्वास्थ्य संयोजक जगत बुढामगरले विद्यार्थीमा ज्वरो आएको पाइएपछि सेरम र फगामका दुईवटा विद्यालय केही दिन बन्द गर्नु परेको बताए । ‘स्वास्थ्यकर्मी पठाएर जाँच्दा केही बिरामीमा भाइरल ज्वरो भएको पाइयो । त्यसैले केही दिन विद्यालय बन्द गर्नुपरेको हो,’ उनले भने । गाउँपालिकाका धेरै गाउँमा ज्वरोका बिरामी बढेको पाइएपछि गाउँपालिकामा समेत छलफलको विषय बनेको वडा ६ का वडाध्यक्ष तथा गाउँपालिका प्रवक्ता अमरजित पुन मगरले बताए । जिल्लामा ज्वरोका बिरामी बढे पनि स्थानीयले गम्भीर रूपमा नलिएको निमित्त स्वास्थ्य प्रमुख पोख्रेलले बताए । उनका अनुसार प्रमुख जिल्ला अधिकारी नवराज सापकोटाको संयोजकत्वमा गठित जिल्ला कोभिड–१९ संकट व्यवस्थापन केन्द्र (डीसीसीएमसी) को बैठकमा समेत भाइरल ज्वरो वृद्धि भएको बारेमा छलफल भएको थियो । ‘प्रमुख जिल्ला अधिकारीले समेत यस विषयमा चासो राख्नु भएको थियो तर स्थानीय तहबाट सही र तथ्यपूर्ण जानकारी आउन सकेन,’ उनले भने ।