मकवानपुर — अनेक रस्साकसीपछि मुख्यमन्त्री बन्न सफल राजेन्द्र पाण्डे बिहीबार शपथ ग्रहण समारोहमा केही हतारिएका देखिन्थे । प्रदेश प्रमुखले उच्चारण गर्नुअघि नै पाण्डेले शपथ ग्रहणका शब्दहरू पढिरहेका थिए । मुख्यमन्त्री बन्नैका लागि संघीय राजनीतिबाट प्रदेशमा आएका पाण्डेलाई सत्तारोहण गर्न ४२ महिना कुर्नुपर्‍यो । जसका कारण पनि उनी हतारोमा हुन सक्छन् ।एमालेबाट निर्वाचित भएर प्रदेशसभा सदस्य बनेका उनी पार्टी विभाजनपछि नेकपा (एकीकृत समाजवादी) तर्फ खुलेपछि मुख्यमन्त्री बन्ने मौका सिर्जना भएको हो ।एकल बहुमत रहेको एमाले प्रदेशसभामा अल्पमतमा परेसँगै गठबन्धनमा रहेका माओवादी केन्द्र, कांग्रेस, एकीकृत समाजवादी र जसपातर्फबाट उनी मुख्यमन्त्री बनेका हुन् । गठबन्धनमा भएको सहमतिअनुसार उनको कार्यकाल आगामी जेठसम्म मात्र हो । त्यस अवधिमा उनीसामु थुप्रै चुनौतीलाई पन्छाउनुपर्ने जिम्मेवारी छ ।तीन पटकसम्म प्रतिनिधिसभा सदस्य निर्वाचित उनीसँग स्थानीय विकास मन्त्रालयको जिम्मेवारी सम्हालिसकेको अनुभव छ । प्रदेशसभामा उनले अघिल्लो सरकारले ल्याएको बजेट, नीति तथा कार्यक्रम र विधेयकमा सधैं खोट औंल्याउँदै आलोचनात्मक समर्थन गर्थे । अब उनी एक खुड्किलो माथि पुगेका छन् । सदनमा सरकारलाई सधैं काम गर्न सिकाउने उनले आफ्नो जिम्मेवारी कसरी निर्वाह गर्छन् त्यो भविष्यले बताउनेछ ।मुख्यमन्त्री भएको मितिले एक महिनाभित्र सदनबाट विश्वासको मत लिनुपर्ने चुनौती उनीसामु छ । उनले हालकै अवस्थामा सदनबाट सजिलै विश्वासको मत प्राप्त गर्ने देखिन्छ । प्रदेशसभामा गठबन्धनसँग ५९ मत छ । सरकार टिकाउन ५५ मत भए पुग्छ । गठबन्धनमा भएको छलफलअनुसार उनले कात्तिक २२ मा विश्वासको मत लिने सम्भावना छ । विश्वासको मत लिएसँगै उनका अघिको अर्को चुनौती मन्त्रिपरिषद् विस्तार हो । सरकारले पहिलो चरणमा ४ सदस्यीय मन्त्रिपरिषद् विस्तार गरिसकेको छ ।पहिलो चरणमा उनले कांग्रेस संसदीय दलका उपनेता कृष्णलाल भँडेल, माओवादी संसदीय दलका उपनेता कुमारी मोक्तान र एकीकृत समाजवादी संसदीय दलका उपनेता कृष्णप्रसाद खनाललाई मन्त्री बनाएका छन् । भँडेललाई भौतिक पूर्वाधार, मोक्तानलाई सामाजिक विकास र खनाललाई आन्तरिक मामिला तथा कानुन मन्त्रालयको जिम्मेवारी सुम्पिएका छन् । तर दोस्रोपटक मन्त्रिपरिषद् विस्तार गर्दा अझैसम्म कुन दलले कुन र कतिवटा मन्त्रालय लिने टुंगो लागिसकेको छैन । गठबन्धनभित्रको औपचारिक–अनौपचारिक छलफलमा मन्त्रालय बाँडफाँटलाई लिएर व्यापक मतभेद सिर्जना भइरहेको देखिन्छ । गठबन्धन दललाई खुसी बनाएर यो विषय टुंग्याउनु र आफ्नो कार्यकालमा जनताले सम्झनलायक काम गर्नु उनका लागि सबैभन्दा ठूलो चुनौती हो ।अघिल्लो सरकारले ल्याएको बजेट र नीति तथा कार्यक्रम सदनबाट बहुमतले पारित भएका कारण यो सरकारले पूरक बजेट ल्याउन सक्दैन । हालकै बजेटलाई कार्यान्वयन गर्दै अबन्डा रकमलाई गठबन्धनको भावनाअनुसार वितरण गर्नुपर्ने बाध्यता उनीसामु छ । सरकारमा प्रतिनिधित्व गरेका दलहरूले न्यूनतम साझा कार्यक्रम बनाउन प्रयास गरिरहेका छन् । ‘न्यूनतम साझा कार्यक्रम जारी गरेर सरकार अगाडि बढ्छ,’ कांग्रेस सचेतक छिरिङ दोर्जे लामाले भने ।प्रदेश सरकार स्थापनाको समयमा ९९ वटा कानुन निर्माण गर्नुपर्ने औंल्याइएको थियो । हालसम्म ६१ कानुन प्रदेश सरकारले निर्माण गरिसकेको छ । बाँकी साझा अधिकार सूचीका कानुन निर्माणका लागि संघीय सरकारमा निर्भर रहन्छ  । संघ र प्रदेशबीच तालमेल नहुँदा अघिल्ला दुवै सरकारले कानुन बनाउन समस्या भोग्नुपरेको थियो । कानुन निर्माणलाई गति दिन प्रदेश सरकार असफल भएको आरोप कांग्रेसले निरन्तर लगाउँदै आइरहेको थियो । प्रदेश सरकार स्थापना भएदेखि प्रतिपक्षमा रहेको कांग्रेस अहिले सत्तापक्ष भएको छ । यस्तोमा प्रहरी, यातायात ऐन र गुठी विधेयकमा केन्द्रले गरेको हस्तक्षेपलाई कांग्रेसले कसरी सामना गर्छ, त्यसमा पनि पाण्डे सरकारको सफलतालाई नाप्ने आधार बन्नेछ ।प्रदेशसभा सञ्चालनसम्बन्धी नियमावली समिति सभापति भएका मुख्यमन्त्री पाण्डे कानुन निर्माणको विषयमा पोख्त छन् । प्रदेशसभामा राम्रोसँग विधेयकमाथि छलफल नभएको एक वर्षभन्दा बढी भइसक्यो । एमाले–माओवादी केन्द्र पुनः आफ्नो अस्तित्वमा आएदेखि सदन बिजनेसविहीन जस्तै छ । अब सदन र संसदीय समितिलाई चलायमान बनाउनु उनको सरकारको अर्को दायित्व छ । हाल सांसदको काम नयाँ सरकार बनाउन सदनमा उपस्थित हुनु मात्र जस्तो भएको छ ।‘हाम्रो कार्यकालमा प्रदेशमा बन्न बाँकी सबै ऐन, नियम र कार्यविधि निर्माण सम्पन्न गर्नेछौं । केन्द्रसँगको मतभेद निरन्तर संवादबाट हटाउन प्रयास गनेर्छौं,’ सरकारका प्रवक्ता एवम् आन्तरिक मामिलामन्त्री खनालले भने । उनले वर्तमान सरकारसँग थोरै चुनौती र धेरै अवसर रहेको बताए । ‘अघिल्लो सरकारले बिराएको बाटोलाई हामी सही ट्र्याकमा ल्याउनेछौं । विकास निर्माणको मात्र होइन । कानुन निर्माण, सुशासन र पारदर्शितालाई प्राथमिकता दिएर काम गर्नेछौं,’ उनले भने ।जनताले आगामी निर्वाचनमा मत माग्न जाँदा प्रश्न गर्न नसक्ने गरी काम गर्नुपर्ने चुनौती वर्तमान सरकारसँग रहेको उनको भनाइ छ । कांग्र्रेस संसदीय दलका नेता इन्द्रबहादुर बानियाँ नयाँ बजेट ल्याउने गरी सत्तामा जाने प्रतीक्षामा बसिरहेको अवस्थामा पाण्डेले सहजै सत्ता हस्तान्तरण गर्छन् कि गर्दैनन्, त्यो पनि पर्खाइको विषय हुनेछ ।