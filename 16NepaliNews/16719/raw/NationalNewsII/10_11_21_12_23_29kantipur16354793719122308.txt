परासी, बर्दिया — गत साउनमा पश्चिम नवलपरासीको दक्षिणीक्षेत्र पाल्हीनन्दन, सुस्ता, सरावल र प्रतापपुरमा बाढी र डुबानले सतायो । सयौं घर डुबानमा परे । एक हजारभन्दा बढी घर जलाम्य भए । डुबान भएको क्षेत्रमा स्थानीय तहका जनप्रतिनिधिदेखि मन्त्रीसम्म अवलोकन भ्रमणमा पुगे । सुरक्षा निकायको स्कर्टिङमा पुगेका उनीहरूले बाढीपीडितलाई केन्द्र र प्रदेशबाट राहत दिइने आश्वासन बाँडे । बाढी नियन्त्रणका लागि योजना बनाउने वचन दिएर फर्किए । पीडितले १५ किलो चामल, दाल र नुनबाहेक राहतका नाममा अन्य केही पाएनन् ।भत्किएका घर निर्माणका लागि प्रदेश र केन्द्र सरकारको आश गर्दागर्दै यस वर्षको साउन १० गते फेरि बाढीले सदरमुकामसहित दक्षिणी भेगमा विध्वंश गर्‍यो । चार जनाको ज्यानै गयो । सयौं परिवार विस्थापित भए । तर दीर्घकालीन समाधानका लागि योजना निर्माण गर्न स्थानीय तह, प्रदेश र केन्द्र सरकार कसैले पनि चासो देखाएनन् । अघिल्लो वर्ष बाढी पसेकै स्थानबाट बस्तीमा खोला पस्यो तर उक्त स्थानको मर्मत र रोकथाममा कोही लागेनन् ।यहाँको मुख्य व्यापारिक केन्द्र परासी, सुनवल र बर्दघाटमा यसअघि भने अहिलेको जस्तो बाढी आएको थिएन । यस वर्ष एक्कासि बस्तीमा पानी पस्यो । पूर्व–पश्चिम राजमार्गक्षेत्रमा बाढी पस्नुको कारण भने राजमार्ग विस्तारका क्रममा जथाभावी खनिएका खाडल र डाइभर्सन भएको स्थानीयको भनाइ छ । ‘राजमार्ग विस्तार गर्दा डाइभर्सन खनिएको छ । अनि जताततै खाडल छन् । यसैबाट बाढी बस्तीमा सोझिएको हो,’ सुनवलका पुरन अधिकारीले भने, ‘खोलाको सतह बर्सेनि बढ्दै जानु र डाइभर्सनमा वर्षाको पानीको निकास नहुने गरी सानो ह्युमपाइप राख्दा पानी बस्तीमा पसेको हो ।’हिउँदमा बाढी र पहिरो रोकथामका लागि पूर्वतयारी नहुँदा यस वर्ष पनि जिल्लाका सातवटै स्थानीय तहमा बाढी र डुबानले स्थानीय समस्यामा परेका छन् ।बाढी आउँदा राहत र उद्धारका लागि हतारिने प्रशासन र स्थानीय तह खोलानालाको सतह घटेपछि चुप लागेर बस्दा बर्सेनि समस्या बल्झिरहेको छ । ‘गत वर्ष पनि यो बस्ती पूरै डुबानमा परेको थियो । नेतादेखि मन्त्रीसम्म आएर अनुगमन गरेर गएका थिए,’ सुस्ता–३ का रोशन हरिजनले भने, ‘बर्सेनि दोहोरिने घटनाको पनि समाधान नखोजेर हरेक वर्ष राहतका नाममा चामल बाँड्ने मात्र काम भएको छ ।’ लुम्बिनी प्रदेशका मुख्यमन्त्री कुलप्रसाद केसीले जिल्लाको बाढीग्रस्त क्षेत्रको स्थलगत अनुगमन गरेको आइतबार दुई महिना भयो । तर अहिलेसम्म प्रदेशस्तरबाट जिल्लामा राहत आएको छैन । रामग्राम, सुनवल र बर्दघाटका बाढीपीडितले सामान्य खाद्यान्न सहयोगबाहेक अन्य सहयोग पाएका छैनन् । मृत्यु भएका परिवारबाहेक अन्य पीडितले रामग्राम नगरपालिकाबाट पनि सहयोग पाएका छैनन् ।बाढीपीडित प्रतिपरिवारलाई तत्काल २ हजार रुपैयाँ आर्थिक सहायता दिने घोषणा गरे पनि ५० परिवारबाहेक अन्यले रकम नपाएका हुन् । ‘स्थानीय तहले मात्र चाहेर हुँदो रहेनछ । हामीसँग निश्चित रकम हुन्छ, विकास बजेट काटेर नदी नियन्त्रणमा लगाउन पनि सबै तयार हुँदैनन्,’ रामग्राम नगर प्रमुख नरेन्द्रकुमार गुप्ताले भने, ‘नदी नियन्त्रणका लागि करोडौंरुपैयाँ आवश्यक पर्छ । यसका लागि प्रदेश र केन्द्रले बजेटको सुनिश्चितता गरेमा हामीलेकाम गर्नेछौं ।’ समयमा नदीको बाँध मर्मत नगर्नु, नदीजन्य पदार्थको अवैध निकासी बढ्नुले पनि बर्सेनि खोला तथा नदीले आफ्नो धार परिवर्तन गरिरहेका छन् । जिल्लाको सरावल, पाल्हीनन्दन, सुस्ता गाउँपालिका र रामग्राम नगरपालिका बाढीबाट बढी प्रभावित छन् । परासीमा झरही, खजुरा, धनेवा, राईपुरवा खोलाका कारण बस्ती डुबानमा पर्ने गरेको छ । हिउँदमा अव्यवस्थित तबरले नदीजन्य पदार्थ उत्खनन गर्ने, डोजर लगाएर ठूलाठूला खाडल बनाउने गर्दा नदीले धार परिवर्तन गर्ने गरेको हो । कर्णालीको पानी बाँडफाँटको मागबर्दियाको राजापुर टापुका बासिन्दाले कर्णाली नदीको पानी बाँडफाँटको माग गरेका छन् । राजापुरका खुसीराम थारुले कर्णालीको पानी गेरुवामा बढाउनु पर्ने बताए । गेरुवामा पानी घटेको छ । कैलालीतर्फको भँगालोमा धेरै पानी बग्छ । जसले गर्दा बाढी आउँदा क्षति पुगेको उनले बताए । गेरुवा गाउँपालिका–५ का रणबहादुर टमाटाले कर्णालीको धार परिवर्तनपछि गेरुवामा पानी सुक्दै गएकाले यसलाई बराबर पानी बग्ने व्यवस्थापन गर्नुपर्ने बताए । एक साताअघि आएको बाढीले कैलालीतर्फ तटबन्ध बगाएकाले राजापुर बजार क्षतिबाट जोगिएको थियो । उनका अनुसार बाढी कैलालीतर्फ नसोझिएको भए राजापुरको ९० प्रतिशत भूभाग डुबानमा पर्ने थियो । राजापुर–४ का वडाध्यक्ष रमण रेग्मीले कर्णालीको भँगालो लालमाटीमा विगतमा आएको बाढीले थुनिएको गिट्टी, ढुंगा, बालुवा र काठ उत्खनन गरेर हटाउनु पर्ने बताए । बर्दिया राष्ट्रिय निकुञ्ज अन्तर्गत लालमाटीको ठाउँठाउँमा करिब ३ देखि ६ मिटरसम्म गिट्टी, ढुंगा, बालुवा र काठ थुप्रिएको छ । यी सबै बस्तुलाई हिउँदमा हटाएपछि कर्णालीको पानी वैधानिक आधारमा बाँडफाँट गरिनु पर्ने वडाध्यक्ष रेग्मीले बताए । गेरुवामा पानी पर्याप्त बगाउन सके बाढी र कटानबाट दुवैतर्फ कम क्षति हुने स्थानीय बताउँछन् ।