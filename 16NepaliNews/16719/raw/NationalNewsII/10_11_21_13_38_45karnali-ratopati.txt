कर्णालीका ६ जिल्लामा बर्सेनि खाद्यान्न अभाव हुने गर्दछ । यी जिल्लामा उत्पादन हुने खाद्यान्नले वर्षभरि खान पुग्दैन । कर्णालीको भूमि व्यवस्था, कृषि तथा सहकारी मन्त्रालयका अनुसार कर्णालीका जाजरकोट, डोल्पा, हुम्ला, कालिकोट, मुगु र जुम्लामा आवश्यकताभन्दा कम खाद्यान्न उत्पादन हुने गर्दछ ।जिल्ला बाहिरबाट खाद्यान्न आयात गरी छाक टार्नुपर्ने बाध्यतामा रहेका स्थानीयवासीले पोषणयुक्त खानासमेत पाउँदैनन् । सरकारी तथ्याङ्क अनुसार कालिकोटमा वार्षिक २९ हजार ७३९ मेट्रिकटन खाद्यान्न आवश्यक पर्दछ । तर, यहाँ वार्षिक १७ हजार ९६४ मेट्रिकटन खाद्यान्न अपुग हुन्छ ।यस्तै जाजरकोटमा दुई हजार ९७, डोल्पामा दुई हजार ७८७, जुम्लामा सात हजार ३०, हुम्लामा आठ हजार २७३ र मुगुमा पाँच हजार ४४४ मेट्रिकटन खाद्यान्न अपुग हुने गरेको कृषि मन्त्रालयको तथ्याङ्कमा उल्लेख छ ।वार्षिक अभाव कति हुन्छ  ? कर्णालीमा वार्षिक २३ हजार ४२० मेट्रिकटन खाद्यान्न अपुग हुन्छ । कर्णालीका रुकुमपश्चिम, सल्यान, सुर्खेत र दैलेखमात्र खाद्यान्नमा आत्मनिर्भर छन् ।रुकुम पश्चिमले आवश्यकता परिपूर्ति गरेर वार्षिक चार हजार एकसय मेट्रिकटन खाद्यान्न सञ्चित गर्दै आएको छ । सबैभन्दा बढी खाद्यान्न सञ्चित सल्यानले गर्दछ, जहाँ वार्षिक १३ हजार ९९६ मेट्रिकटन सञ्चित हुने गर्दछ ।सुर्खेतमा ७७ हजार ६६० मेट्रिकटन खाद्यान्न आवश्यक हुन्छ भने त्यसमध्ये ७८ हजार ७३४ मेट्रिकटन उत्पादन गरेर एक हजार ७४ मेट्रिकटन भण्डार गर्दै आएको छ । बाँकी जिल्लामा भने स्थानीय उत्पादनले वर्षभरि खान पुग्दैन ।पछिल्लो दुई वर्षमा उत्पादनको क्षमतामा वृद्धि भएको कर्णालीको कृषि मन्त्रालयको निष्कर्ष छ । कर्णालीमा एकातिर खाद्यान्न अभावको पिरलो छ भने अर्कातिर सुर्खेतबाट दुर्गम तथा हिमाली जिल्लामा चामल ढुवानी गर्दा झण्डै दोब्बर खर्च लाग्ने गरेको छ ।कर्णालीका ६ जिल्लामा अनुदानको चामल ढुवानी गर्दा आठ करोड १४ लाख ५२ हजार एक ३५ रुपैयाँ लाग्ने गरेको छ ।दसैँमा खाद्यान्न अभाव टार्ने प्रयासखाद्य व्यवस्था तथा व्यापार कम्पनी लिमिटेड कर्णाली प्रादेशिक कार्यालयका अनुसार यो वर्ष दसैँमा हिमाली जिल्ला मुगु र डोल्पामा खाद्यान्न अभाव हुने आंकलन गरिएको छ । त्यसलाई मध्यनजर गर्दै समयमै खाद्यान्न पु¥याउने प्रयास भइरहेको छ ।कार्यालयका वासुदेव रिजालका अनुसार मुगुमा केही दिनअघि १७० क्वीन्टल चामल पठाइएको छ । डोल्पामा पनि पठाउन ठेकेदार कम्पनीहरूसँग ‘लबिङ’ भइरहेको छ ।कर्णालीका ९ जिल्लाका विभिन्न शाखा (डिपो) मा २३ हजार ३८४ क्विन्टल खाद्यान्न मौज्दात  छ । जसमध्ये मुगुमा ५५० र डोल्पा शाखामा ३६४ क्विन्टल चामल मौज्दात छ । मागको तुलनामा यो एकदमै कम हो ।मुगुका प्रमुख जिल्ला अधिकारी चन्द्रबहादुर सिवाकोटीका अनुसार यो वर्ष मुगुमा खाद्यान्नको चरम अभाव छैन । ‘यातायातका साधन चल्ने स्थानमा खाद्यान्न जति पनि छ,’ उनले भने, ‘गाउँगाउँमा रहेका केही डिपोमा खाद्यान्नको कमी भएको होला । तर, संकट नै आउने सम्भावना देखिँदैन ।’केही दिनमै सुपथ मूल्यका पसल पनि सञ्चालनमा ल्याउने उनको भनाइ छ ।डोल्पाका प्रमुख जिल्ला अधिकारी माधवप्रसाद  ढकालले जिल्लामा आइपुग्नुपर्ने खाद्यान्न अझै आई नपुगेको रातोपाटीलाई जानकारी दिए ।‘सडकका कारण जिल्लामा भित्रिनुपर्ने खाद्यान्न भित्रिएको छैन,’ उनले भने, ‘व्यापारीहरुले पनि ताकेता गरिरहेका छन् । तल्लो डोल्पामा त त्यस्तो समस्या आउने देखिँदैन ।’ माथिल्लो डोल्पामा समस्या देखिन्छ कि भनेर पूर्वतयारी गरिरहेको उनको भनाइ छ ।खाद्य कम्पनीका अनुसार सुर्खेतमा १२ हजार ८४४, दैलेखमा ९१२, कालिकोटमा १ हजार, जुम्लामा एक हजार ५७१, हुम्लामा ३ हजार, जाजरकोटमा २ हजार ५५०, रुकुमपश्चिममा ५९३ क्वीन्टल चामल मौज्दात छ ।‘दसैँ, तिहारजस्तो चाडबाडमा मौज्दातमा रहेका चामलले पुग्दैन कि भन्ने अनुमानले चामल ढुवानीको प्रक्रिया भइरहेको छ,’ खाद्य कम्पनी कार्यालयका सूचना अधिकारी रिजालले भने, ‘यद्यपि खाद्यान्न अभाव छ भनेर जानकारी भने आएको छैन ।’कम्पनीका अनुसार चालु आर्थिक वर्षमा ५८ हजार क्वीन्टल खाद्यान्न अभाव हुने अनुमान गरिएको थियो । अभाव पूर्ति गर्न नेपालगञ्ज, राजापुर, तुल्सीपुर र सुर्खेत कार्यालयबाट कर्णालीका जिल्लामा खाद्यान्न पु¥याउने कम्पनीको लक्ष्य छ ।खाद्य संकट टार्ने प्रयासमा छौं : मुख्यमन्त्री शाहीकर्णाली प्रदेशका मुख्यमन्त्री महेन्द्रबहादुर शाहीले पनि दसैँ तिहारमा हिमाली जिल्लामा खाद्यान्न संकट निम्तिन सक्ने भन्दै चासो व्यक्त गरेका छन् । ‘कर्णालीको माथिल्लो भागमा खाद्य संकट आउन सक्छ,’ उनले भने, ‘खाद्य व्यवस्थापनको लागि सरकार लागिपरेको छ ।’