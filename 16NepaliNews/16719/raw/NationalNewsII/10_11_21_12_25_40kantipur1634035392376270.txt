बुटवल —  बुटवलमा निर्माणाधिन मोतिपुर औद्योगिक क्षेत्रमा लगाएको कर्फ्यू मंगलबार राति १२ बजेदेखि हटाइने भएको छ । जग्गा अतिक्रमण गर्ने व्यक्ति र सुरक्षाकर्मीबीच झडप भएपछि बुटवल उप–महानगरपालिका–१७ र १८ मा गत आइतबार दिउसो ४ बजेदेखि रुपन्देही प्रशासनले कर्फ्यू  लगाएको थियो । औद्योगिक क्षेत्रमा देखिएको तनाव शान्त बन्दै गएकाले मंगलबार राति १२ पछि कफ्यु हटाईने भएको हो । रुपन्देहीका प्रमुख जिल्ला अधिकारी ऋषिराम तिवारीले विज्ञप्ती जारी गर्दै कफ्यु हटेपनि निषेधाज्ञा जारी रहने बताएका छन् । जग्गा अतिक्रमण रोक्न यहा भदौ २८ गते देखि निशेधाज्ञा कायम गरिएको छ । पूर्व तर्फ तिनाउ नदी पश्चिममा हरिहरपुरको खेतीयोग्य जमिन, उत्तर शिवनगर रानी गञ्ज बस्ती र दक्षिण बुटवल उप महानगरपालिका वडा नम्बर १८ औद्योगिक कोरिडोरको जमिन (धन्दापुर सौरहियासम्म) निषेधाज्ञा लगाइएको छ ।