लुम्बिनी — नागरिकको स्वास्थ्य बिमामा सहजीकरण गर्ने उद्देश्यसहित रूपन्देहीको रोहिणी गाउँपालिकामा मंगलबार स्थानीय तह स्वास्थ्य बिमा संयोजन समिति गठन भएको छ । स्थानीय तह स्वास्थ्य बिमा संयोजन समिति सञ्चालन कार्यविधि, २०७८ लागू भएपछि समिति गठन गरिएको हो ।कार्यविधिमा व्यवस्था भएअनुसार गाउँपालिका अध्यक्ष सनोजकुमार यादवको अध्यक्षतामा ७ सदस्यीय समिति गठन भएको गाउँपालिकाका प्रमुख प्रशासकीय अधिकृत रोमनाथ न्यौपानेले बताए । समितिको सदस्यमा वडाध्यक्षका तर्फबाट वीरबहादुर थापा, महिला स्वास्थ्य स्वयंसेविकाका तर्फबाट पद्मा थापा, सेवा प्रदायक संस्थाका तर्फबाट चन्द्रिका यादव, गाउँपालिकाका स्वास्थ्य संयोजक रामनेवास चौधरी र रामप्रसाद ढकाल रहेका छन् । यस्तै प्रमुख प्रशासकीय अधिकृत न्यौपाने सदस्य–सचिवको जिम्मेवारीमा छन् । स्वास्थ्य बिमाको आधारमा सबैका लागि स्वास्थ्य सेवा सुनिश्चित गर्ने उद्देश्यसहित समिति गठन गरिएको गाउँपालिकाका अध्यक्ष यादवले जनाए । 