काममा जान दुई कारणले घरबाट अलि छिटो निस्केँ । एकजना साथीसँग नभेटेको धेरै भएको थियो, सँगै बसेर चिया पिउने र गाडीमा पेट्रोल भर्ने सल्लाह भयो । हिजै घर फर्किंदा तेल सकिएको गाडीले संकेत दिएको थियो ।गत हप्तादेखि बेलायतको अवस्थाबारे एउटा लेख लेख्न पर्यो भनेर केही जानकारी संकलन गर्दै थिएँ । प्रायः घरबाट निस्कँदा बिहान बाटोमा अक्कल–झुक्कल केही गाडी देखिन्थे । तर, आज नजिकैका दुईवटा पेट्रोल पम्पमा लामा लस्कर देखिए ।सधैं तेल भर्ने ठाउँमा पुग्दा ६ः ३५ बजेको थियो । निस्कँदा सात बजेर सात मिनेट भैसकेको रहेछ । म पूरा ट्यांकी तेल भर्ने गर्छु । तर, आज ३० लिटरमा पुगेर रोकियो । अरूलाई पनि पुर्याउन यो बन्देज  लगाइएको  रहेछ । पैसा तिर्न जाँदा क्यासियरसँग सोधें साँच्चिकै तेल सकिएको हो र ? सकिए त सबैतिर सबै ठप्प नै हुन्छ, दुःख पनि सबैले बाँड्न सकियोस् भनेर बन्देज लगाएको उनले सुनाए ।काममा आइपुग्दा पन्ध्र मिनेट ढिलो भएछ ।भेट्न नपाइएला कि भनेको साथी पनि कफी गफ गर्दै एक घण्टाजति नै बस्यो । काममा अलि ढिला भएको जानकारी म्यानेजरलाई गर्नुपर्ला भनेर म्यासेज लेख्न खोजेँ । उसैले ट्वाइलेट पेपरले ढाकिएको ट्वाइलेटको झ्यालबाट पेट्रोलपम्पमा भीड देखिएको र तिनीहरूलाई किन आत्तिएको होला भन्दै गाली गरिरहेको एउटा फोटो पठाएको रहेछ । सारै घत लागेकाले मैले पनि फेसबुक वालमा हाल्दिएँ । अब मेरो ढिलाइको जानकारी गराउन आवश्यक भएन ।केही हप्तादेखि बेलायती पत्रपत्रिका र सञ्चार माध्यममा विभिन्न कारणले गर्दा अतिआवश्यक सामानहरुको पनि कमी हुँदै गएको जानकारी दिन थालेको थियो । यस्तो जानकारी पाएपछि समस्या झन् बढदै जाने गर्दछ । मानिसहरूले अनावश्यक रूपमा धेरै सामानहरू थुपार्न थाल्ने हुँदा पसलहरु छिट्टै रित्तिन्छन् र पछि आउनेले नपाउने हुन्छ । अहिले ठूला–ठूला पसलमा थुप्रै घर्राहरु खाली देखिन्छन् ।बेलायतमा बेलाबखत केही कारणले अति आवश्यक सामानको आपूर्तिमा समस्या देखिँदै आएको छ । मेरो बेलायत बसाइको २४ वर्षमा म आफैंले तेल भर्नका लागि यति लामो समय कुर्न परेको अनुभव थिएन । केही वर्षदेखि इन्धनको मूल्य भने बढ्दै गएको थियो । तर, यति लामो लाइन बस्नुपरेको थिएन ।कोभिडको शुरुआती समयमा मानिसहरूले धेरै अत्तालिएर सामान जम्मा गर्न पुगे । समयको गति सँगसँगै  सामान जम्मा गर्ने बानी हट्दै गयो । त्यतिबेला कुराकानीकै क्रममा मित्र गोविन्द बेलबासेजीसँग रमाइलो वार्तालाप भएको थियो । हामी  नेपालीलाई घरमा चामल र दालको अलि जोहो गर्न सकियो भने अरू सामानको अभावले खासै समस्या हुँदैन भन्ने  निष्कर्षमा पुगेका थियौं ।अहिले बजारमा अभाव देखिनुको मुख्य कारणचाहिँ देशमा भित्रिएको सामानलाई वितरण गर्न नसक्नु हो भन्ने छ । बन्दरगाहतिर थुप्रिएका सामान लरी ड्राइभरहरू नभएका कारण सरकारले समयमा बजारमा पुर्याउन सकेको छैन ।अहिले करिब एक लाख लरी ड्राइभर कमी भएको आकलन गरिएको छ । यो समस्या समाधान गर्न ड्राइभर थप्न खोजिएको थियो । तर, कोभिडका कारण लामो समयसम्म ट्रेनिङ गराउन सकिरहेको छैन । करिब ४० हजार परीक्षा रद्द भएका छन् ।  धेरैजसो ड्राइभरहरू अन्य युरोपियन देशको भएका र कोभिडका कारण काम नहुँदा घर गएका छन् ।एक तथ्याङ्कअनुसार करिब १० हजार ड्राइभरहरु घर गएकोमा ६ सय ड्राइभर मात्रै बेलायत फर्केको देखिन्छ । अध्यागमनको परिवर्तित कानुनअनुसार अब युरोपियनहरु आउने भन्दा  फर्किनेको संख्या बढ्दै गएको देखिन्छ ।भनिन्छ, बेलायतमा करिब पाँच लाख  १६  हजार ठूला गाडी चलाउने ड्राइभर छन् । अहिले धेरै ड्राइभरको  औसत उमेर ५०–५५ बर्ष  भएकाले अबको ५ वर्षमा झण्डै एक तिहाइले अवकाश लिने अनुमान गरिएको छ । झट्ट हेर्दा ड्राइभरले पाउने तलव धेरै देखिए पनि अन्य धेरै कारणले गर्दा लाइसेन्स लिएर पनि यो कामलाई निरन्तरता नदिनेको संख्या पनि धेरै छ ।सन् २०२० मा ५ लाख १६ हजारमध्ये २ लाख ७८ हजार ७ सय चालकले मात्रै काम गरेको देखिन्छ । युवाहरूले ड्राइभर बन्न त्यति रुचि राखेको देखिँदैन । त्यसैले विभिन्न ठूला स्टोरहरुले ड्राइभरको आवश्यकता प्रकाशन गर्दा विशेष सुविधासहित राम्रै नगद दिने भनेका हुन्छन् ।ठूला गाडीहरु कति समय चलाउन पाइने भन्ने छुट्टै कानुनी व्यवस्था पनि छ । दैनिक ९ घण्टा गाडी चलाउन पाइने भए पनि पहिलो साढे चार घण्टामा अनिवार्य ४५ मिनेट आराम गर्नुपर्ने हुन्छ । तर, सरकारले अहिले  अर्को व्यवस्था  नभएसम्म यो समय बढाएर १० घण्टा बनाएर केही हद भए पनि समस्या  कम गर्ने कोशिश गरेको छ ।  तर, यो एक हप्तामा दुई दिनका लागि मात्रै हो । हप्तामा ५६ घण्टा र १५ दिनमा ९० घण्टाभन्दा बढी काम गर्न पाइँदैन ।अर्को कारण, अहिले बेलायतमा सीओटु ग्यासको आयातमा पनि ठूलो समस्या देखिएकाले विभिन्न क्षेत्रमा समस्या भएको हो । खाना प्याकिङ गर्नेदेखि पशु वधशालासम्म यो ग्यासको कमीका कारण बजारमा धेरै उत्पादन सकिँदै गएको देखिन्छ ।कुखुराको परिकार पाउने ठूलो रेस्टुरेन्ट नाण्डुजले आफ्ना ५० वटा शाखाहरू बन्द नै गरेको छ । केएफसीमा केही प्रकारहरू मेनुबाट निकालिएको छ । संसारकै ठूलो चेन रेस्टुरेन्ट म्याकडोनाल्डमा मिल्क सेक र बोतलको पेय पदार्थहरू उपलब्ध हुन सकेको छैन । खाना स्टोर गर्ने हरेक प्रकारका उपकरणहरूमा यो ग्यास प्रयोग गरिने हुँदा बिस्तारै धेरै सामानहरू कमी हुँदै जाने देखिएको छ ।बेलायतका दुई ठूला रासायनिक मल उत्पादन गर्ने कम्पनीहरु बन्द हुँदा त्यसले उत्पादन गर्ने झन्डै  ६० प्रतिशत ग्यास कमी हुन गयो । यो समस्या केही वर्षदेखि देखिँदै आएको थियो । बेलायतलाई बार्षिक ३५० मिलियन टन कार्बनडाइअक्साइड चाहिने देखिन्छ । सरकारले यो आपूर्ति  बढाउन विभिन्न उपायहरु खोजी गरिरहेका छन् ।अहिले स्केनडेभियन देशहरू र हल्याण्डबाट धेरै आयात भैरहेकामा अब अमेरिका रसिया र चाइनाबाट पनि थप मात्रामा ग्यास  ल्याउने तयारी भइरहेको छ । स्वाथ्य सेवामा अति आवश्यक परीक्षण गर्ने रगत राख्ने  ट्यूब  संसारभरि अपुग भएको छ । त्यही कारणले गर्दा बेलायती स्वास्थ्य सेवाले अति आवश्यक अवस्थामा बाहेक अरुलाई यो सेवा दिन बन्द गरेको छ ।गरीब अविकसित देशहरूमा यस्ता समस्या देखा परिरहने हुँदा गाह्रो भए पनि स्वीकार गर्ने बानी बसाउनुपर्ने हुन्छ नै । तर, विकसित देशहरूमा यस्तो समस्या आउँदा भने अलि धेरै असहज महसुस हुनु स्वाभाविक हो ।कुनै  एउटा क्षेत्रमा कमी कमजोरी हुन गए सिंगो सिस्टममा नै गडबडी हुने हुँदा त्यस्तो अवस्थामा के गर्ने भन्ने सबैले सोच्न नसक्नु स्वाभाविक नै हो । पटक–पटक यसप्रकारको समस्या देख्न भोग्न पर्ने भएपछि भने बिस्तारै बानी पर्दै जाने नै छ । तर, शुरुको कोभिड कालमा सार्वजनिक भएको एउटा तथ्याङ्कअनुसार संसारभर नै त्यहाँका रैथानेहरु भन्दा आप्रवासीहरुले नै धेरै भागदौड गरेको र अनावश्यक मात्रामा सामान थुपारेको देखियो ।आज तेल भरेर आई रहँदा मैले यो कुराहरू सम्झिँदै आएको थिएँ । एक्लै भएको हुँदा सबै कुरा सम्झेर मुस्काउँदै पनि थिएँ । हामी मान्छेहरूमा के मानवीयता घट्दै गएको हो त ? जति सभ्य, सुसंस्कृत  देशमा बसेर पनि आफैले मात्रै पाए पुग्ने वा मलाई मात्र भए हुन्छ भन्ने मानसिकता हुने नै रहेछ । सबैतिर अभाव भएर ठूलो समस्या भयो भने थुपारेको सामान प्रयोग गरेर आफू मात्रै कहिलेसम्म बाँच्ने होला ?अभाव र समस्या पनि सबैले सहज रूपमा स्वीकार गर्न किन नसकिएको होलाजस्तो लाग्यो । कामबाट फर्किँदा अर्को आधा ट्यांकी तेल भर्नुपर्छ होला भनेर घर आउँदा बाटोमा पर्ने पाँचवटा पेट्रोल पम्पमा पसेँ । कहिँ पनि नपाइएपछि घरमा आएर दाल, चामल र गेडागुडीको जोहो गर्नुपर्छ कि भन्ने सल्लाह भयो ।#surendra nepal