देशको सबैभन्दा ठूलो पार्टी नेकपा एमाले अहिले प्रथम विधान महाधिवेशनको सँघारमा छ । एमालेलाई कस्तो बनाउने भन्ने नीति तय गर्न असोज १५–१७ ललितपुरको गोदावरीमा तीन हजार बढी एमालेजन भेला हुँदैछन् । एमालेको यो आन्तरिक ‘कर्मकाण्ड’ बारे पार्टीभित्र र बाहिरसमेत चासो बढेको छ ।विधान महाधिवेशनमा तीनवटा दस्तावेजमाथि छलफल गर्ने एमालेको तयारी छ । पहिलो– अध्यक्ष केपी शर्मा ओलीले तयार पारेको ६९ पृष्ठको राजनीतिक प्रतिवेदन । दोस्रो– महासचिव ईश्वर पोखरेलले तयार पारेको ५३ पृष्ठ लामो संगठनात्मक प्रस्ताव र तेस्रो– विष्णु पौडेलले तयार पारेको ४७ पृष्ठको विधान संशोधन प्रस्ताव । यी तीनवटै प्रस्तावहरू पारित गर्नु  र संगठनात्मक जिम्मेवारीको विन्यास गर्नु एमालेको विधान महाधिवेशनको उद्देश्य हो ।छलफलकै क्रममा रहेका यी तीनवटा दस्तावेजले अब नेकपा एमालेको राजनीतिक कार्यदिशा कस्तो हुनेछ, उसको संगठनात्मक स्वरुप कस्तो हुनेछ र पार्टी सञ्चालन विधि कस्तो हुनेछ भन्ने दिशानिर्देश गर्नेछ । देशभरिका अगुवा नेता–कार्यकर्ताको जमघटले एमालेमा नयाँ उर्जा थपिने र पार्टीमा स्पष्ट दिशानिर्देश हुने अपेक्षा एमालेजनमा देखिन्छ ।तीन नेताले तयार पारेका दस्तावेजमाथि स्थायी कमिटीमा पटक–पटक छलफल भइसकेको छ । त्यसपछि केन्द्रीय कमिटीको बैठकमा तीन दिनसम्म ‘ग्रुप डिस्कसन’ भएको छ । केन्द्रीय सदस्यहरुले उठाएका प्रश्नमा तीनै नेताले  केन्द्रीय कमिटीमा जवाफ पनि दिइसकेका छन् ।केन्द्रीय कमिटीको तीन दिने बैठक सकिएपछि सोमबार पुनः बसेको एमाले स्थायी कमिटीको बैठकले पार्टी संरचनालाई जेठ २ मा फर्काउने सहमति कार्यान्वयनको मोडालिटी तयार पार्न भीम रावलको संयोजकत्वमा नयाँ कार्यदल बनाएको छ । र, रावलको प्रतिवेदन आएलगत्तै तीनवटै दस्तावेजलाई परिमार्जन गरेर असोज १५ गते गोदावरीमा प्रस्तुत गर्ने एमालेको तयारी छ ।यहाँ एमालेका दस्तावेजमा केके छ भन्नेबारे चर्चा गर्न खोजिएको छैन । बरु, एमालेको संस्थापन पक्षमा रहेको पार्टी संगठनलाई हेर्ने जबज विरोधी ‘एकमनावादी’ सोचका विषयमा सैद्धान्तिक प्रकाश पार्ने प्रयास गरिएको छ ।पार्टी फुट्दा विजयोत्सव !एमाले अध्यक्ष केपी शर्मा ओलीमाथि लाग्ने गरेको आरोप के हो भने उनी समग्र पार्टीभन्दा बढी गुटमा रमाउने नेता हुन् । नवौं महाधिवेशनमा अध्यक्ष भइसकेपछि पनि उनले पार्टी चलाएनन्, गुट चलाए । स्टालिनको जस्तै ‘एकमना पार्टी’ बनाउने कोशिस गरे । पार्टीमा मात्रै, ओलीले सरकार सञ्चालन र राज्यका निकायमा समेत उनले त्यस्तै नीति लागू गर्ने प्रयास गरे । आफ्ना गुटका मानिसलाई च्याप्ने र विपक्षीलाई ‘पाँडे पँजनी’ गर्ने नीति उनले पार्टी र सरकार दुबै ठाउँमा लागू गर्ने कोशिस गरे ।एमालेमा तेस्रो धारका नेताको विश्लेषण के छ भने ओलीको यही ‘एकमनावादी’ नीतिले गर्दा अन्ततः नेकपा फुट्यो, एमाले चोइटियो, संसद विघटन भयो, संघ र प्रदेशका सरकारहरु ढले, काँग्रेस सरकारमा पुग्यो र सिंगै नेकपा एमालेलाई क्षति भयो । यस्तो हुनुमा प्रचण्ड र माधव नेपाल पक्ष पनि दोषी होलान्, तर अध्यक्ष र प्रधानमन्त्री भएको नाताले केपी ओली अरुभन्दा बढी दोषी छन् ।  तेस्रो धारका नेताहरुले यस्तो आरोप लगाइरहँदा ओलीले चाहिँ आफ्नो कार्यशैलीमा कमजोरी देखेका छैनन् । आफूले ठीक काम गरेको दाबी उनले छाडेका छैनन् । संसद विघटनलाई उचित कदम ठानिरहेकै छन् ।पार्टीभित्रको अन्तरविरोध र बहसलाई ओलीले ‘किचकिच’को संज्ञा दिने गरेका छन् । ‘किचकिच गर्नेहरु’ ले छाडेपछि नेकपा एमाले झन् बलियो बनेको र नयाँ पालुवा हालेको विश्लेषण ओलीले ०७७ पुसदेखि अहिलेसम्म निरन्तर गरिरहेका छन् । पार्टी फुटेकोमा ग्लानि र आत्मालोचना हैन, विजय भाव देखिन्छ ।अन्तरविरोधदेखि अन्तरविरोधसम्म !एमालेको विधान महाधिवेशन कस्तो परिस्थितिमा हुँदैछ त ? यसका केही वस्तुगत पृष्ठभूमिहरू छन् । जस्तो– बहुमतको सरकार ढलेर एमाले सडकमा आइपुगेको स्थिति छ । प्रदेशमा पनि एमालेका सरकारहरु ढलिरहेका छन् । नेकपा फुटेको छ र त्यसपछि एमाले पनि चोइटिएको छ । दुई चोटि गरिएको संसद विघटन बहादुरी हो कि गल्ती हो भनेर छुट्याउनुपर्ने स्थिति छ । सर्वोच्च अदालतको भण्डाफोर गर्ने कि सम्मान गर्ने भन्ने प्रश्न छ । संसदमा भइरहेको अवरोध ठीक कि बेठीक भन्ने प्रश्न पनि एमालेसामु खडा भएको छ ।सत्तामा भएको पार्टी सडकमा आइपुग्नुमा माधव नेपाल र प्रचण्डको मात्रै दोष थियो वा केपी ओलीबाट पनि गल्ती भएको थियो ? यसको पनि द्वन्द्वात्मक भौतिकवादी समीक्षा गर्नुपर्ने ठाउँमा छ एमाले ।अध्यक्ष केपी शर्मा ओली र महासचिव ईश्वर पोखरेलले प्रस्तुत गरेका दस्तावेजमा पार्टीको ‘साझा बुद्धि’ भन्दा पनि केपी ओलीको ‘निजी विचार’ हावी भएको गुनासो एमालेजनबाटै सुनिँदैछ । नवौं महाधिवेशनयताका सबै समस्या ‘माधव समूह’ को टाउकोमा थोपरेर दस्तावेजमा ओलीलाई एकमात्र ‘सत्यवादी हरिश्चन्द्र’ देखाउन खोजिएको आरोप छ । केन्द्रीय कमिटीको बैठकमा घनश्याम भुसालले तीनै दस्तावेजमाथि ‘रिजर्भेसन’ प्रकट गरेको अवस्था छ । अर्का नेता भीम रावलले संगठनात्मक जिम्मेवारीका विषयमा असन्तुष्टिहरु व्यक्त गरिरहेका छन् ।एमालेभित्र जेठ २ र १० बुँदे सहमतिको मुद्दा उठाइरहेका भीम रावल, घनश्याम भुसाललगायत तेस्रो धारका नेताहरुको मात्र असन्तुष्टि मुखरित भएको छैन, पूर्वमाओवादी खेमाले पनि ‘प्रेसर ग्रुप’ को भूमिका खेल्न खोजेको देखिन्छ । प्रदेश २ को समूहगत छलफलमा यो प्रकट भएको छ । यदि नेकपा एमाले नेकपाकै निरन्तरता हो भने माओवादीका आएका नेताहरु हिजो जुन पदमा थिए, त्यही पदमा राखिनुपर्ने पूर्वमाओवादी समूहको माग छ । उता बादल, लेखराज भट्ट लगायतका नेतालाई दिइएको जिम्मेवारी जेठ २ को मर्म अनुसार नभएको भन्दै पूर्वएमालेभित्र प्रश्न उठेको छ ।अन्ततः प्रचण्ड र माधव नेपालहरुले छाडेर गए पनि नेकपा एमालेमा फेरि नयाँ अन्तरविरोध र नयाँ अन्तरसंघर्ष देखा परेको छ । विधान महाधिवेशनमा एकातिर ‘पूर्वमाओवादी’ र अर्कोतर्फ ‘नवौं महाधिवेशनको अल्पमत पक्ष’ ले बेग्लाबेग्लै ‘विचार समूह’ ब्यूँताउने संकेत देखिएको छ । ओली समूहभित्रै पनि गोकुल बास्कोटा र महेश बस्नेतहरुबीच अन्तरविरोध छँदैछ । अन्ततः एमाले उही पुरानै ‘अन्तरविरोधपूर्ण’ अवस्थामा रुमल्लिने लक्षण देखिएको छ ।‘दुई लाइन संघर्ष’ लाई हेर्ने गलत नजरकम्युनिस्ष्ट ‘फिलोसोफी’ले के भन्छ भने पार्टीभित्र सधैं दुई लाइन संघर्ष हुन्छ । अन्तरविरोध नै भए भने पार्टी जीवन समाप्त हुन्छ । पार्टीभित्र फरक विचारहरु हुन्छन्, तिनलाई सम्मान गर्नुपर्छ ।त्यसैगरी एमालेले मान्दै आएको जनताको बहुदलीय जनवाद (जबज) ले त झन बहुलवादलाई स्वीकार गरेको छ । कम्युनिस्ट पार्टी र राज्य दुबैमा लोकतान्त्रीकरणको वकालत गरेको छ जबजले । त्यसैले जबजको सिद्धान्त मान्नेहरूले त झनै पार्टीभित्रको अल्पमत पक्षलाई दबाउनुहुँदैन । ‘बहुमतको सत्ता, अल्पमतको विपक्ष’ जबजको मान्यता नै हो ।तर, एमाले अध्यक्ष केपी शर्मा ओली नवौं महाधिवेशनयता जबजले भनेको बहुलतावादमा भन्दा स्टालिनले अभ्यास गरेको ‘एकमनावाद’ मा ‘इन्जोय’ गर्ने नेताका रुपमा प्रस्तुत भएको देखिन्छ । हुन त आठौं महाधिवेशनमा एमालेलाई लोकतान्त्रीकरण गर्ने भन्दै बहुपदीय प्रणालीमा लैजाने प्रस्ताव ओलीले नै अघि सारेका हुन् । जब ओली पार्टीको सत्तामा आए, उनले बहुपदीय प्रणालीप्रति अरुचि देखाए । सरकार सञ्चालन र संसदलाई हेर्ने मामिलामा पनि ओलीमा बहुलवादप्रति अरुचि देखिएको छ ।केपी ओलीको यही विचार उनको राजनीतिक प्रतिवेदन र महासचिवको संगठनात्मक प्रस्तावमा पनि प्रकट भएको देखिन्छ । महासचिव पोखरेलले आफ्नो प्रस्तावमा बहुपदले बहुकेन्द्र जन्माएको र पार्टीजीवनको लोकतान्त्रीकरणको क्रममा अराजकता र गुटबन्दी बढेको निश्कर्ष निकालेका छन् । ओलीको प्रतिवेदनले पनि पार्टीभित्रको जनवाद र लोकतान्त्रीकरणलाई भन्दा ‘अनुशासन’ मा बढी जोड दिएको छ ।पार्टीभित्र देखिएका असन्तुष्टि र अन्तरविरोधलाई हेर्ने केपी ओलीको नजर कस्तो छ भन्ने केही उदाहरण हेरौं–         २०७७ पुस ५ गते पार्टीमा सल्लाह नै नगरी संसद विघटन गरिसकेपछि पुस ९ गते बालुवाटारमा आयोजित आफ्नो गुटको बैठकमा ओलीले भनेका थिए–‘किन संसद् विघटन गर्नुप¥यो ? अरु थुप्रै कुरा छोडिदिनुस् । यही किचकिच, यही झमेला । पार्टीभित्र सधैँ हिँड्न खोज्यो, खुट्टा समाउने । हिँड्न खोज्यो, अल्झाउने । हिँड्न खोज्यो, धराप थाप्ने । हिँड्न खोज्यो, अल्झो लगाउने । देश हाँक्नुपर्ने बेलामा, देशलाई अगाडि बढाउनुपर्ने बेलामा सरकारलाई पनि अगाडि बढ्न नदिने । सरकारलाई गतिशील ढंगले हाँक्नुपर्ने बेलामा पार्टी, त्यो पार्टी अल्झिनुपर्ने । केमा भन्दा दिनैपिच्छेका गफ फिट्नेहरूका कुरामै अल्झिनुपर्ने । उनीहरू गफ फिटेर बस्छन्, त्यसैमा अल्झिनुपर्ने ।’अन्ततः ०७७ फागुन २३ गते सर्वोच्च अदालतको फैसलापछि नेकपा फुट्यो र माओवादी अलग भयो । त्यसको ६ महिनापछि एमाले फुट्यो र माधव नेपाल–झलनाथ खनालहरुले केपी ओलीको साथ छाडेर गए । तर, पार्टीको विभाजनमा आफ्नो गुटको विजय देखेका ओलीले गत भदौ १२ गते ललितपुरको महालक्ष्मी नगरपालिकामा आयोजित युथ फोर्सको कार्यक्रममा सगर्व भने,‘एक–दुई पात खस्दैमा पिर मानेर रुख ढल्दैन । एक–दुईवटा पात पहेंलिएर झर्छन्, अर्को टुसो आउँछ । अहिले हेर्नुस् त कमिटीहरुको टुसा पलाएको ! नयाँ–नयाँ पालुवा पलाउँदैछन् । नयाँ–नयाँ हाँगा हाल्दैछन् !’तर, दुर्भाग्य ! एमालेभित्र ‘नयाँ–नयाँ टुसा’ पलाउँदा अन्तरविरोधका टुसाहरु पनि सँगसँगै पलाउँदैछन् । माओवादीलाई खेदाइयो, माधव नेपालहरुको टुसो पलायो । अब फेरि पूर्वमाओवादी र तेस्रो धारवाला टुसाहरु पलाएका छन् । गोकुल बास्कोटा र महेश बस्नेतका बेग्लाबेग्लै टुसा पलाइरहेका छन् । प्रदेश २ मा रघुवीर महासेठका कारण बेग्लै टुसो पलाएको छ । अन्तरविरोधका अनेकन टुसाहरु पलाइरहेका छन् । स्टालिनको जस्तो पार्टी बनाउने ओलीको चाहनामा यी टुसाहरुले बाधा पुर्याइरहेका छन् । बारम्बार घोचिरहेका छन् ।यो पनिनेकपा एमालेको दस्तावेजमाथि बिफ्रिङओलीको प्रतिवेदनमा के छ, के छैन ?कति छन् एमालेका केन्द्रीय सदस्य ? महासचिवलाई नै थाहा छैनएमालेमा दुई लाइन संघर्ष : तेस्रो धार भन्छ– यस्तो पाराले पार्टी बन्दैन !एमालेको विधान अधिवेशन जाने बाटो (तस्बिरहरू)एमालेका महाधिवेशन प्रतिनिधि कसरी बढे ?  कुनै पनि पार्टी एक कोषीय जीव (अमिबा) जस्तो हुँदैन । पार्टीभित्र विभिन्न विचारहरु हुन सक्छन् । अन्तरविरोधहरु हुन सक्छन् । निर्वाचनबाट नेतृत्व चुनिने विधिमा गइसकेपछि पार्टीभित्र अल्पमत र बहुमतले बैधानिकता पाउँछ । तर, पार्टीभित्र अन्तरविरोध भयो भन्दैमा अल्पमत पक्षलाई हेप्ने, किनारा लगाउने अनि एउटा गुटको मात्रै पार्टी बनाउन खोज्ने हो भने त्यस्तो पार्टीले कसरी समग्र देशको नेतृत्व गर्न सक्छ ? यो प्रश्न यतिबेला एमालेसामु तेर्सिएको छ ।पार्टीभित्रको फरक मतलाई ‘एक–दुईवटा पात हुन्, झरे पनि फरक पर्दैन’ भन्ने हो भने पार्टीभित्र फरक मत त फेरि पनि जन्मिइरहन्छन्, तिनलाई के गर्ने ? जस्तो– नेकपा फुटेपछि ओलीले पार्टीभित्र माओवादीको किचकिच सुन्नु परेन । तर, पूर्वएमालेकै किचकिच सहनुपर्यो ।अहिले माधव नेपालहरु पार्टी छाडेर गए, तैपनि भीम रावल र घनश्याम भुसालहरुले ‘किचकिच’ गरिरहेकै छन् । प्रभु साह, लेखराज भट्टहरुले किचकिच गरिरहेकै छन् । के अब पार्टीमा नयाँ ‘टुसा’ पलाउनका लागि यी ‘किचकिचे’ हरुलाई पनि पेल्ने त ? यसमा केपी ओलीको थ्यौरीले के भन्छ ?मानौं, भीम रावल र घनश्याम भुसालहरुलाई पनि किनारा लगाइदिऔं, त्यसपछि नेकपा एमाले शान्त र गतिशील बन्ला त ? बन्दैन । त्यसपछि ओलीले महेश बस्नेत र गोकुल बास्कोटाहरुको ‘किचकिच’ सहनुपर्छ । उनीहरुलाई पनि हटाइएला, पार्टीमा अरु ‘किचकिचे’हरु जन्मन्छन् । ओली समूहमै रहेका विष्णु पौडेल, सुवास नेम्वाङ, पृथ्वी सुब्बा गुरुङ, छविलाल विश्वकर्मा र प्रदीप ज्ञवालीहरुले पनि ‘किचकिच’ गरे भने उनीहरुलाई के गर्ने ?  पार्टीमा जति ‘टुसा’ पलाउँदै जान्छन्, त्यति नै ‘किचकिच’ पनि टुसाउँदै जान्छ । यो समाजको नियमै हो । राजनीतिशास्त्रको नियमै हो । एमाले मात्र होइन अरु पार्टीमा पनि यस्तो देखिन्छ । नेपाली काँग्रेसमा पनि त्यस्तै छ, तर पार्टी फुटेको छैन, चलेकै छ । तर, आफूलाई दक्षिण एशियाकै लोकतन्त्रवादी दाबी गर्ने नेकपा एमालेका अध्यक्ष ओली आफूलाई जबजवादी भन्दाभन्दै पनि ‘एकमनावाद’ र ‘गुटवाद’ मा बढी रुची राख्ने नेताका रुपमा चित्रित छन् । ओलीको ‘फिलोसोफी’ नै यस्तो देखिन्छ कि उनी ‘किचकिच’ विनाको पार्टी चाहन्छन् । ‘किचकिच’ बिनाको संसद चाहन्छन् । उनी एमालेलाई बहुलवादी होइन, एककोषीय बनाउन चाहन्छन् ।तेस्रो धारको दोधारनवौं महाधिवेशनमा केपी ओलीको गुटमा नरही माधव नेपालतिर लागेका केही नेताहरु अहिले एमालेभित्र तेस्रो धारका रुपमा परिचित छन् । उपाध्यक्षत्रय भीम रावल, अष्टलक्ष्मी शाक्य र युवराज ज्ञवाली, उपमहासचिव घनश्याम भुसाल, सचिवत्रय गोकर्ण विष्ट, भीम आचार्य र योगेश भट्टराई अनि स्थायी कमिटी सदस्यद्वय सुरेन्द्र पाण्डे र रघुजी पन्त एमालेका तेस्रो धारका नेता हुन् ।तेस्रो धारका नेताहरुले माधव नेपाललाई नरोजी एमालेमै बस्ने निर्णय किन गरे ? उनीहरु केपी ओलीसँग असहमति हुँदाहुँदै एमालेमा रहेको बताउँछ । एमाले र केपी ओलीलाई पर्यायका रुपमा हेर्नुहुँदैन भन्ने उनीहरुको जिकिर छ । तर, एमालेको विधान अधिवेशनमा पेश गर्ने दस्तावेजहरु र संगठनको संरचना हेर्दा एमाले र केपी ओली एकअर्काका पर्याय देखिन्छन् । यो अवस्थामा तेस्रो धारले अबको विधान महाधिवेशनमा आफूलाई कसरी प्रस्तुत गर्छ, त्यो रोचक पाटो हो ।केपी ओलीबारे तेस्रो धारका नेताहरुको बुझाइ के हो ? यसमा घनश्याम भुसाल र भीम रावलले फरक–फरक लाइन लिएको देखिन्छ । भुसालले खासगरी दस्तावेजमा रहेको सैद्धान्तिक–वैचारिक प्रश्नमाथि आपत्ति जनाएका छन् । भीम रावलले चाहिँ संगठनको जिम्मेवारी र इञ्चार्जहरु तोक्दा ओली गुटबाट पक्षपात भएकोमा आपत्ति प्रकट गरेका छन् ।एमाले अध्यक्ष ओलीले भीम रावलको व्यवहारिक मागलाई तत्काल सम्वोधन गर्दै उनैको संयोजकत्वमा कार्यदल बनाएका छन् । तर, घनश्याम भुसालले उठाएको सैद्धान्तिक–वैचारिक पाटोमा भने ओलीले खासै वास्ता गरेको देखिँदैन ।आखिर एमालेको तेस्रो धारका नेताहरुको खास मुद्दा के हो ? एमालेलाई कस्तो बनाउने भन्नेबारे सैद्धान्तिक–वैचारिक विमति हो या ओलीसँग बार्गेनिङ गरेर पार्टीमा आफ्नो पदीय पोजिसन सुरक्षित गर्ने मात्र हो ? अथवा दुबै हो कि ? यसबारेमा एमालेको तेस्रो धार आफैंमा ‘बहुकेन्द्र’ बनेको देखिन्छ ।केपी शर्मा ओलीसँग बार्गेनिङ गरेर आफ्ना आकांक्षाहरु सुरक्षित गर्नु क्षणिक उदरस्थ प्रश्न मात्रै हो । मुख्य कुरा त पार्टीलाई लोकतान्त्रिक, जनवादी एवं बहुलवादी दृष्टिकोणले हेर्ने कि ओलीको चश्मा लगाएर एककोषीय अमिबाजस्तो नजरले हेर्ने ? एमालेमा देखिएको मुख्य समस्या नै यहीँनेर हो ।तपाईंहरू किचकिच गर्नुहुन्छ भने......केपी ओली वैचारिकरुपमा मात्र होइन, इमान र जमानका हिसाबले पनि प्रतिवद्ध देखिँदैनन् । जस्तो– विगतमा उनले गरेका सहमतिहरु पालना नगरेर धोका दिने गरेको इतिहास छ । वामदेवलाई संसदीय दलको नेता बनाउन दिएको वचन होस् या प्रचण्डसँग आलोपालो सरकार चलाउने लिखत, ओलीले आफ्नो वचन इमान्दारितापूर्वक निभाएका छैनन् ।पछिल्लो समय ओलीले दोहोर्याएर पार्टी अध्यक्ष नबन्ने घोषणा गरेका थिए । प्रधानमन्त्रीमा पनि युवालाई ठाउँ दिनुपर्छ भनेका थिए । तर, आगामी दशौं महाधिवेशनमा सहजरुपमा नेतृत्व हस्तान्तरण गर्नुको साटो ओली पुनः पार्टी अध्यक्ष बन्न इच्छुक देखिएका छन् ।२०७७ असारमा बालुवाटारमा बसेको नेकपाको बैठकमा ओलीले भनेका थिए, ‘म त नयाँ पुस्तालाई नेतृत्वमा ल्याउने भनेर आउने महाधिवेशनबाट पार्टी नेतृत्वमा आउँदिनँ र संसदीय निर्वाचन पनि लड्दिनँ भनेको हो । तपाईंहरू किचकिच गर्नुहुन्छ भने म बाँचुञ्जेल चुनाव लड्छु ।’वैचारिक प्रश्न फेरि पनि उही नै छ– प्रचण्ड र माधव नेपालहरुले किचकिच गरे, गए । अब भीम रावल, घनश्याम भुसाल र प्रभु साहहरु पनि त्यस्तै ‘किचकिचे’ नै हुन् कि ? अब यिनलाई पनि विदाइ गरेर एमालेलाई केपी शर्मा ओलीको एकल ईच्छामा चल्ने एककोषीय पार्टी बनाउने कि ?#एमाले