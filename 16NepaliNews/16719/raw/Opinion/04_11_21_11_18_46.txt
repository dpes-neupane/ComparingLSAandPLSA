विश्व समुदाय यतिबेला वैज्ञानिक हतियारसँग चम्किरहेको छ । उत्पादनको क्षेत्रमा होस् या युद्धको क्षेत्रमा होस्, विकसित राष्ट्रहरूमा विज्ञान र प्रविधिको उच्चतम प्रयोग गर्दै हरेक दिन नयाँ–नयाँ आविष्कार भइरहेको छ । उनीहरु मानव जीवनलाई कसरी सहज, सभ्य, सरल बनाउन सकिन्छ भनेर व्यापक बहस र पैरवी भइरहेको छ । वर्तमान युगसम्म आइपुग्दा परिवर्तनले युगान्तकारी छलाङ मारेको छ । यसको जग भनेको शिक्षा हो । यसले नयाँ ज्योतिको उदय गराउँछ ।शिक्षा मानव जीवनको मस्तिष्क हो । किनभने शिक्षाको पहुँचमा नभएको मानिसको हालत मरुभूमि जस्तै हुन्छ । विश्वको राजनीतिक, आर्थिक, सामाजिक पक्षतर्फ नजर लगाउने हो भने केही देश विकसित, केही देश विकासशील र केही देश अविकसितको परिधिमा हुनुको पछाडि अरू कुनै कारण नभई शिक्षाको नै हात छ ।जुन देशको शिक्षा माटो सुहाउँदो छ त्यो देश शक्तिशाली बनेको छ । त्यसले विश्वमा तहल्काको तरङ्ग फैलाउँदै आफ्नो वर्चस्व कायम गरेको तथ्य यथार्थ हो । ती देशले उपलब्ध स्रोत र साधन अनुसार आवश्यकतालाई मध्यनजर गर्दै शिक्षालाई त्यही ढाँचामा बदलेकाले आजको शक्तिमा खडा भएका हुन् ।देशअनुसारको भेष भनेजस्तै आफ्नै देशको माटोलाई सुहाउने शिक्षा प्रणाली कायम नगरी बाह्य शक्तिको निर्देशनमा मात्र पाइला चालेको भए आजका विकसित देशको हविगत पनि नेपालको जस्तै हुनेथियो । चीन, अमेरिका, जापानलगायतका विकसित देशका शिक्षा प्रणाली हेरौँ, तिनले शैक्षिक साम्राज्यवादीको कुरा मानेका छैनन् ।विश्वमा दुई खालको शिक्षा छ । एउटा शैक्षिक साम्राज्यवादले दिग्दर्शन गरेको शिक्षा । जुन शिक्षा अधिकांश विकासशील र अविकसित राष्ट्रमा छ । अर्को खालको शिक्षा भनेको वैज्ञानिक, प्राविधिक तथा व्यावसायिक शिक्षा हो । यस्तो शिक्षा विकसित राष्ट्रले अवलम्बन गरेका छन् । त्यसले वैज्ञानिक क्षेत्रमा कायापलट गरेको छ ।नेपालको शिक्षा प्रणाली नेपाली माटो सुहाउँदो छैन । यो शिक्षा प्रणाली शैक्षिक साम्राज्यवादीको इसारामा चलेको छ । विडम्बनाका साथ भन्नुपर्छ, नेपाल जस्तो स्रोतसाधनले सम्पन्न राष्ट्रले शिक्षामार्फत त्यही कुरालाई सदुपयोग गर्न सक्ने बनाउन सकेको छैन । यसको प्रमुख कारण के हो भने शिक्षामा बाह्य शक्तिको पहुँच बलियो हुनु हो । यसले नेपालमा विद्वान् हैन कामदार उत्पादन गर्न चाहन्छ ।हामीले लिइरहेको शिक्षालाई हेर्दा प्रष्ट हुन्छ, के यो व्यावहारिक छ ? वैज्ञानिक छ ? के यो प्राविधिक छ ?  हाम्रो शिक्षा प्रणालीको अर्को अत्यन्त खराब विशेषता भनेको शैक्षिक व्यापारीकरण हो ।आम नेपालीको जीवनमा परिवर्तन गर्ने नाममा विभिन्न युद्धहरू भए । सबै आन्दोलनमा होमिए तर शिक्षालाई नेपाली वातावरण अनुकूल बनाउन कसैले सकेनन् । संविधानको प्रस्तावनामा नै लोकतान्त्रिक मूल्य मान्यता समाविष्ट समाजवादी चरित्रको राष्ट्र निर्माण गर्ने जस्ता महत्वपूर्ण विशेषता अङ्गिकार गरेको छ । तर त्यसको प्रभावकारी कार्यान्वयनतर्फ कसैको ध्यान गएको छैन । किनभने नेतृत्व आफ्नो मस्तिष्कको पकडमा छैन । संविधानले समाजवाद उन्मुख समृद्ध राष्ट्र निर्माणको परिकल्पना गरेको छ । यो परिकल्पना अहिलेको शिक्षा प्रणाली नफेरिएसम्म कागजमै सीमित रहन्छ । किनभने यस्तो शिक्षाले देशलाई समृद्धि दिन सक्दैन ।तसर्थ समृद्ध र वैज्ञानिक समाज विकास गर्ने हो भने सबभन्दा पहिले शिक्षा प्रणाली परिवर्तन गर्नुपर्छ । नेपालको स्रोतसाधनलाई उपयोग गर्न सक्ने प्राविधिक, व्यावसायिक तथा जनवादी शिक्षा चाहिन्छ । यसले बेरोजगारी समाप्त पार्दै लैजान सकोस् ।कागजमा लेख्दैमा समृद्धि आउँदैन । समृद्धि भनेको त त्यसको कार्यान्वयनले ल्याउने हो । अहिलेको शिक्षाले अपवादबाहेक केवल भिक्षा माग्न सिकायो । जसले बेरोजगार शक्तिलाई मलजल गरेको छ । यस्तो शिक्षा प्रणालीले समृद्ध र वैज्ञानिक समाजको विकास हुन सक्दैन । सर्वप्रथम शिक्षामा आमूल परिवर्तन गरी उत्पादनसँग जोडिनु पर्छ । देशमा उपलब्ध स्रोत साधनबाट कसरी लाभ लिने, विश्व बजारमा बिक्री हुन योग्य वस्तुको उत्पादन कसरी बनाउने भन्ने  सवाललाई सम्बोधन गर्ने शिक्षाको विकास गर्नु पर्छ । विश्व बजारमा प्रतिस्पर्धा गर्न सक्ने, परिवर्तित समाजमा उभिन सक्ने जनशक्ति तयार गर्ने शिक्षा नभई समृद्धि सम्भव छैन ।विदेशी शक्तिको आँटमा होइन स्वदेशी तागत बमोजिम विश्व वातावरणमा ग्राह्य शिक्षा बनाउनु पर्छ । अनि मात्र समृद्ध र वैज्ञानिक समाजको विकास हुन्छ ।लेखक कानुनका विद्यार्थी हुन् ।