
विभिन्न अनुसन्धानले चुरियाको समस्या समाधानको लागि विभिन्न सिफारिश गरेका छन् । आशा छ- चुरियाको बोर्डले देखिने गरी उक्त क्षेत्रमा अहिलेको विज्ञान प्रविधि अनुरूप वातावरणमैत्री कार्य गर्नेछ । बोर्डले वर्षेनि बगिरहेको लाखौं टन माटो रोक्ने र भू-क्षय, भू-स्खलन, पानीभरण सहितको वन-वनस्पति, वन्यजन्तु र सन्तुलित पारिस्थितिकीय प्रणालीलाई जोगाइराख्ने कार्य गर्नेछ ।
नेपालका प्रथम राष्ट्रपति डा. रामवरण यादवसँग राष्ट्रपति कक्षमा चुरे र भावरको संरक्षण किन जरुरी छ, कसरी र कुन प्रविधिबाट गर्न सकिन्छ भनेर विभिन्न प्राविधिक पक्षको बारेमा संरक्षणकर्मी र भूगोलवेत्ताको हैसियतले छलफल गरेको थिएँ । छलफलको क्रममा धेरै वैज्ञानिक आधार, विभिन्न समयको भू-उपग्रह नक्शा, नदीको अवस्था र तराईको भौतिक पूर्वाधार अनि करोडौं मानिसको जीविकोपार्जनसँग सम्बन्धित कुराहरूको बारेमा आद्योपान्त व्याख्या गरेको थिएँ ।
चुरेको संरक्षण गरेमा समथर तराई सहित समग्र चुरिया पारिस्थितिकीय प्रणालीको एकीकृत विकास हुन्छ । नेपालको हिमाली भूभाग पानी बैंक हो, जसले अरबौं मानिसको जीवनमा प्रत्यक्ष प्रभाव पारेको छ । त्यस्तै, चुरिया श्रृङ्खला भावर र समथर तराईको पारिस्थितिकीय बैंक हो जसले यो क्षेत्रको प्राकृतिक सन्तुलनसँगै करोडौं मानिसको जीवनयापनलाई सहज बनाइदिएको छ।
चुरिया, भावर, दुन, भित्री मधेश र समथर तराईलाई जोगाउने हो भने आजैदेखि निम्न कार्य गर्नु उचित हुनेछ : वन-जङ्गलको भूभाग स्थिर राख्नुका साथै वन पैदावारको वैज्ञानिक व्यवस्थापन गर्नुपर्छ । जैविक विविधताको संरक्षणमा विशेष जोड दिनुपर्छ । जथाभावी चुरे क्रस गरेर बाटो बनाउने कार्य तत्काल बन्द गर्दै भावर र चुरेको दोहन रोक्ने काममा हामी चुक्नुहुँदैन ।
चुरियामा पशुपालन कार्यलाई व्यवस्थित गर्ने, पहिरो नियन्त्रणको लागि जैविक व्यवस्थापन, भिरालो जमीनमा निगालो, बाँस र क्रसिङ्ग छेकबार, बहुवर्षीय कृषि प्रणालीको प्रयोग, पानीको मुहान तथा सिमसारको संरक्षण, ठूला ठूला जलाशय बनाउने जसले वर्षैभरि पानीभरण, नदीजन्य पदार्थको वैज्ञानिक उत्खनन गर्ने जस्ता विषयमा ध्यान दिनुपर्छ ।
चुरिया प्रस्तुतिपछि पूर्व राष्ट्रपतिसँग
के हो चुरिया ?
शिवालिक पर्वत, (जसलाई शिवालिक हिल्स वा बाहिरी हिमालय पनि भनिन्छ) नै चुरिया पर्वत श्रृङ्खला हो । शिवालिक उत्तरी भारतीय उपमहाद्वीपको शिवालिक, उप-हिमालय पर्वतमाला सिक्किम राज्यको टिष्टा नदी, पूर्वोत्तर भारत, नेपालहुँदै उत्तरपश्चिम भारत र उत्तर पाकिस्तान सम्म १६०० किलोमिटर भन्दा बढी फैलिएको छ ।
५ देखि ६ किलोमिटरको चौडाइमा रहेको नेपालको चुरिया पर्वत श्रृङ्खलामा भौगर्भिक समय अनुसार मायोसिनको पछिल्लो समयदेखि गेग्रानहरू थुप्रिन थालेको पाइन्छ । यसरी समय कालखण्डमा एकपछि अर्को परत (पत्र) थपिंदै गएर पत्रे चट्टानको ढिस्को श्रृङ्खला नै चुरिया पर्वत हो ।
भौगर्भिक समयानुसार आजभन्दा करीब १.५ करोड वर्ष पहिले मायोसिन युगदेखि प्लेस्टोसियन युगको पछिल्लो समयको बीचको समयाखण्डसम्म हिमालयपर्वत श्रृङ्खला चुलिंदै गएको र तिब्बती पठार हुँदै बगेर आएका नदीहरूले थुपारेको गेग्रानको पूर्व–पश्चिम लमतन्न परेको अग्ला ढिस्काहरू चुरिया श्रृङ्खला हुन् ।
चुरिया श्रृङ्खला हिमालय पर्वत बन्ने क्रमको कान्छो पर्वत हो जसलाई हामी जवान पर्वत पनि भन्दछौं । भौगर्भिक हिसाबले यस्ता पर्वतलाई शिवालिक वा सव-हिमालय भनिन्छ ।
नेपालमा चुरियाको भौगोलिक विस्तार

नेपालमा चुरियाको फैलावट पूर्व-पश्चिम झन्डै ८०० किलोमिटर छ र क्रमश: पश्चिमदेखि पूर्वतिर उँचाइको हिसाबले घट्दै गएको छ । पश्चिम नेपालको चुरिया श्रृङ्खला अग्लो हुनुको साथै वन–जङ्गल र वन्यजन्तुको हिसाबले धेरै अब्बल छ, जति पूर्वतिर लाग्दछौं चुरियाको हैसियत खस्कँदै गएको छ । अझ भनौं सिरहा र सप्तरीको चुरियाको अवस्था दर्दनाक छ ।
भौगोलिक उप-विभाजन



भौगर्भिक भू-खण्ड
क्षेत्रफल (हे)
प्रतिशत


चुरे
१३,५२,४३३
३४.४६


खोच
८८,०८६
२.२४


दुन, भित्री मधेश
३,२८,०१८
८.३६


भावर
५८४,४९९
१४.८९


तराई
१५,७२,१६८
४०.०५


जम्मा
३९,२५,२०४
१००



चुरिया पर्वत श्रृङ्खलामा वार्षिक औसत १४०० देखि २००० मिलिमिटर पानी पर्दछ । उपोष्ण कटिबन्धीय जलवायु भएको यस क्षेत्रमा मिश्रित कडा वनदेखि कोणधारी जङ्गलसम्म पाइन्छ । मुख्यतया बलौटे ढुङ्गा, माटे ढुङ्गा र सङ्गुटका जस्ता चट्टानहरूले बनेको हुन्छ ।
चुरिया पर्वत श्रृङ्खलामा कति टन गेग्रान (खुकुलो मात्रामा रहेको ढुङ्गा गिट्टी) छ ?
मानिसले यस धर्तीबाट निकाल्ने वस्तुमध्ये ८५ प्रतिशत ढुङ्गा, गिट्टी, बालुवा हो । हाम्रो देशमा अहिले पूर्वधार निर्माणको कार्य चाहे सरकारी स्तरबाट होस् या व्यक्तिगत स्तरबाट तीव्र गतिमा भैरहेको छ ।
प्रकृतिले बिगारेमा प्रविधिले सपार्नुपर्नेमा प्रविधि लगाएर प्रकृति बिगार्ने उल्टो बुद्धि हामीले समयमै सच्याउनै पर्छ । नेपालमा जुन दिनदेखि राजनैतिक विज्ञताको नभई अनुसन्धान विज्ञताको कदर हुन्छ, त्यो दिनदेखि नेपालले वैज्ञानिक विकासको रफ्तार लिनेछ ।
शहरीकरण, औद्योगिकीकरण, हुलाकी सडक, मध्यपहाडी लोकमार्ग, रेल्वे, राजमार्गको विस्तार, द्रुतमार्ग, विमानस्थलको स्तरोन्नति, साना–साना बजारोन्मुख बस्तीहरू सबैलाई निर्माण सामग्री चाहिन्छ । यी सबै यिनै चुरे तथा अन्य पहाडको ढिस्कोबाट नदीमा गएर सूक्ष्म पार्टिकलको रूपमा परिणत भएर विकास निर्माणको स्थानसम्म पुग्दछन् ।
हाम्रो नेपालको दक्षिणी चुरिया पारिस्थितिकीय प्रणाली मार्फत नेपालको पूर्वाधार मात्र नभई भारतको हजारौं माइल सडक, सिंचाइ नहर, शहरीकरणमा आपूर्ति गर्दै आएको छ । दैनिक हजारौं ट्रक विभिन्न नाका हुँदै ढुङ्गा, गिट्टी र बालुवा भारतको विभिन्न शहरमा हामीले कौडीको भाउमा बेचेका छौं ।
नदीजन्य खासगरी ढुङ्गा, गिट्टी र बालुवा चुरे पहाड, दुन र भावरमा महत्वपूर्ण आर्थिक स्रोतको स्थापित भएको र स्थानीय निकायले आफ्नो राजस्वको दरिलो स्रोतको रूपमा लिएका छन् । यो प्राकृतिक सम्पत्ति साझा भएकोले निजी क्षेत्रले अत्यधिक दोहन गरेर स्थानीय निकायलाई थोरै मात्र राजस्व बुझाएर आन्तरिक खपतसँगै सीमापारि पनि निर्यात गर्दै आएका छन् ।
स्थानीय निकायको स्वीकृति लिएर चुरे, तराई, मधेशमा मात्रै २५० भन्दा बढी (दर्ता भएका) नदीजन्य पदार्थको व्यापार गर्ने क्रसर उद्योगहरू रहेका छन् । अधिकांश चुरिया र भावर क्षेत्रहरू भूस्खलनको उच्च जोखिममा छन् ।
नेपालको पश्चिमदेखि पूर्वसम्म अविच्छिन्न रूपमा लमतन्न परेर विस्तारित चुरिया पर्वत श्रृङ्खलामा ३ अरब ६१ करोड ९१ लाख मेट्रिक टन ढुङ्गा, गिट्टी रहेको छ । लगभग एउटा टिप्परले २० टन ग्रावेल बोक्दछ, यो हिसाबले चुरिया पर्वत श्रृङ्खलामा करीब १८ करोड १० लाख टिप्पर गेग्रान रहेको ।
यो त्रि-आयामिक विश्लेषणमा ३०० मिटर भन्दा माथिको अग्ला ढिस्कोमा रहेको गेग्रानको मात्र मापन गरिएको छ । यो मापन गर्दा केही प्रतिशत तल–माथि हुनसक्छ ।
भौगोलिक सूचना प्रणालीमा तयार गरेको चुरिया उँचाइको टिन मोडेल

अन्त्यमा‍,
प्रकृतिले बिगारेमा प्रविधिले सपार्नुपर्नेमा प्रविधि लगाएर प्रकृति बिगार्ने उल्टो बुद्धि हामीले समयमै सच्याउनै पर्छ । नेपालमा जुन दिनदेखि राजनैतिक विज्ञताको नभई अनुसन्धान विज्ञताको कदर हुन्छ, त्यो दिनदेखि नेपालले वैज्ञानिक विकासको रफ्तार लिनेछ ।
चुरिया दोहन नेपालमा संस्थागत रूपमै भएको छ । खोरिया फडानी हुँदै, राजनैतिक लालपुर्जाको वितरण किन नहोस्, अनधिकृत चुरिया दोहन नेपालमा संस्थागत रूपमै भएको छ ।
वन डढेलो, जथाभावी रोडको ट्रयाक खोल्ने कार्य, दक्षिणी भेगमा हुने मौसमी तथा जलवायु क्षयीकरणको कारण भूस्खलन, पहिरो, सुक्खा पहिरो, नदी तटीय क्षेत्रको व्यापक कटान, खहरे बाढी, भूउपयोगमा परिवर्तन गरिदिने जस्ता कार्य चुरिया र त्यस सम्बन्धी परिस्थितिकीय प्रणालीसँग जोडिएका समस्या हुन् ।
(लेखकको प्रस्तुत विचारले कार्यरत संस्थाको प्रतिनिधित्व गर्दैन ।)
