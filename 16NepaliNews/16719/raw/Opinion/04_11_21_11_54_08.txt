नेपाल कम्युनिस्ट पार्टी (नेकपा) का अध्यक्ष केपी शर्मा ओलीको उदय प्रधानमन्त्रीका रूपमा भएपछि राज्य व्यवस्थाबाट मुलुक र जनताले विकास र समृद्धिको व्यग्र प्रतीक्षा गरेका छन् । प्रधानमन्त्री ओली नेपालको इतिहासमा सबैभन्दा बढी बहुमत प्राप्त सरकारमध्येको एक सरकार हो । हुन त नेपाली काँग्रेसले पनि २०१५ सालमा हालको सरकार जत्तिकै बहुमत ल्याएको त थियो । तर उक्त सरकारभन्दा माथि राजतन्त्र थियो । यो सरकार  हालसम्मकै सर्वशक्तिमान सरकार हो । समय बदलिएको छ, राजनीतिक कित्ता र व्यवस्थाहरू बदलिएका छन् । नेपाली राजनीति धेरै तनाव र बलिदानीबाट आजको समयसम्म आइपुगेको छ । प्रधानमन्त्री ओली स्वयम्ले आफूहरू ‘जेट विमान’ भएको  बताएका छन् । यदि सरकार जेट विमान भएको खण्डमा समृद्धिको उडान भर्न कम्तीमा २९० माइलप्रति घण्टाको गतिमा जहाज दौडाउन पर्दछ  । तर सरकारको इन्जिन  र पाङ्ग्रा मानिने नेपालको कर्मचारीतन्त्र  कतिको सक्षम छ त ? मुलुकको समृद्धि र विकासको कुरा आएको बेला सरकारी  कर्मचारी अर्थात ब्युरोक्रेसी कसरी सञ्चालित छन् भन्ने पहिलो प्रश्न उब्जिन्छ । के नेपालको कर्मचारी छनौट गर्ने एक मात्र संस्था  लोक सेवा आयोगले बदलिएको परिस्थितिअनुसार उसका कर्मचारी छनौट गर्छ ?  मुलुकको मेरुदण्ड भनिने कर्मचारीतन्त्र कसरी गठन भई राखेको छ ? यसको बारेमा यहाँ केही सटिक मूल्याङ्कन गर्न चाहन्छ ।यसका लागि यहाँ केही ‘सरकारी रोजगारी’ छनौट पद्धतिको बारेमा  उदाहरण पेश गरिएको छ । यस सन्दर्भमा लोकसेवा आयोग, कर्मचारीलाई तालिम दिने नेपालको प्रशासनिक प्रतिष्ठान र मन्त्रालय तोक्ने सामान्य प्रशासन मन्त्रालय र दैनिक कामकाज हेर्ने मन्त्री र यसका मुख्य सचिवहरूको मूल्याङ्कन गर्नुपर्ने देखिन्छ । नेपालको सन्दर्भमा सेलिब्रेटी छवि बनाएका सामान्य प्रशासन मन्त्री लालबाबु पण्डितको मूलतः यो लेखमा ध्यान आकर्षण गर्न खोज्नु मुख्य अभिप्रायसमेत हो । कर्मचारीलाई छान्ने संस्था भनेको लोक सेवा आयोग हो । जसको काम सक्षम, कर्मठ र योग्य व्यक्तिहरूलाई छान्ने र प्रमोसन गर्ने हो ।अब प्रश्न आउँछ के अहिले उक्त संस्थाले आफ्नो काम पूरा गरेको छ त ? जसको जवाफ पाउनको लागि त्यही संस्थाका पूर्वसदस्य डा. श्रीकान्त यादवलाई उद्धृत गर्नुपर्ने हुन्छ । डा. यादव प्रष्ट शब्दमा भन्छन्, “नेपाल लोकसेवा आयोगले योग्य मानिसलाई छान्नै सक्दैन र सक्षम मान्छेलाई बढुवा नै गर्दैन ।’’ किन छान्न सक्दैन भन्ने प्रश्नको जवाफमा उनले यसको परीक्षा प्रणाली र परीक्षामा लिइने विषयमाथि नै चुनौती दिन्छन् । उनी सुरु गर्छन्– ‘लोकसेवा आयोगमा २ किसिमको जाँच हुन्छ । एउटा लिखित र अर्को मौखिक । लिखित २ तहमा हुन्छ, प्रारम्भिक र मुख्य । प्रारम्भिक तहमा बहुत्तरीय प्रश्नहरू सोधिन्छ । ती प्रश्नहरू सुन्दा कुनै पनि सभ्य मान्छे लाजले मुर्छा पर्छ । एक शाखा अधिकृतको परीक्षामा सोधिएको प्रश्न देखाउँदै भन्छन्– माकुराका कतिवटा खुट्टा हुन्छन् ? अब प्रश्न आउँछ, नेपालका प्रशासकहरूले माकुराका खुट्टाहरू कहाँ गन्नुपर्छ ? यदि त्यो काम प्रशासकले कहिल्यै गर्नुपर्दैैन भने त्यस्तो प्रश्न सोध्नुको औचित्य के हो त ?त्यसको जवाफ कसैसँग छैन । जब यस्ता उरन्ठेउला प्रश्नहरू पास गरेर मुख्य विषयको जाँच दिन जान्छन् ती परीक्षार्थीहरूलाई १ सय ५० पूर्णाङ्ककको नेपाली विषयको जाँच लिइन्छ । त्यो नेपाली जाँच नेपाली जनताले बोल्ने नेपाली नभएर सोह्रौँ शताब्दीमा मरिसकेको संस्कृतका शब्दमा को.का.की.रो.रा.री.जोड्नु मात्र हो । त्यसैले त्यो विषयको पासमथुरा र अन्य संस्कृत विश्वविद्यालयबाट आउने टुप्पीवाला ब्राह्मणले मात्र पास गर्नसक्छन् । किनभने पूर्वको राई लिम्बूले नेपाली बोल्दा संस्कृत मिलाउन सक्दैन । बरू आफ्नै थेगो जोड्छ । तराईको मधेसीले मधेसी लवजमा नै लेख्न रूचाउँछ । काठमाडौंको नेवारले नेवारी भाषा टःटः मिसाउँछ । गण्डकीको गुरूङले लेख्न, बोल्नै जान्दैन । मगर क्षेत्रको मगरको दम नै पुग्दैन । बिचरा सुदूरपश्चिमका जनताहरूको त भाषै मिल्दैन । यसैले त्यो जाँच पास गर्ने उम्मेदवारहरू ४५ पतिशत पहाडीया ब्राह्मण हुन्छन् । त्यसमाथि त्यो प्रश्न निकाल्ने र जाँच्ने मान्छेहरू कि पुराना सचिव कि त पुराना कीर्तिपुरका नेपालीका गुरूहरू हुनेहुनाले प्रायः स्याङ्जा, गुल्मी, तनहुँ र भोजपुरका पण्डितहरूले पास गर्दछन् ।डा. यादव अगाडि भन्छन्– दोस्रो पेपरमा नेपाली निजामती ऐनको जाँच लिइन्छ । यसमा ३५ प्रतिशत नायब सुब्बाहरू पास हुन्छन् । किनभने नायब सुब्बाहरूले ३५ वर्षसम्म लोकसेवाको जाँचदिन पाउँछन् । यसको प्रश्न पुराना महानिर्देशक र जन प्रशासनका प्राध्यापकहरूले निकाल्छन् जाँच्छन् पनि । त्यसमा कुनै क्रिटिकल लेख लेख्न दिइन्न । हुबहु जसले शब्द शब्द घोक्छ त्यसैले पास गर्दछन् । त्यसैले हाम्रो प्रशासनमा बुढा घोकन्ते सुब्बाहरूको बाहुल्यता देखिन्छ । तेस्रो विषय शैक्षिक पेपरको रूपमा लिइन्छ । त्यसमा आफूले पढेको विषयमा जाँच दिने सबैलाई प्रावधान छैन । त्यसैले फिजिक्स, केमेस्ट्री र म्याथमेटिक्स जस्ता विषय पढ्ने तेज विद्यार्थी यसमा उत्तीर्ण हुनै सक्दैनन् ।अन्तरर्वार्तामा सदस्यहरू नै राजनीतिक भागवण्डाबाट आएका हुन्छन् । अन्तर्वार्तामा सदस्यले आआफ्ना विज्ञ बोलाउँछन् । आफू नै बस्छन् । मन्त्रालयको प्रतिनिधि मन्त्रीले पठाउँछन् । सबैले हावादारी प्रश्न सोध्छन् खालि कागजमा छुट्टाछुट्टै नम्बर पेन्सिलले लेखेर खुला खाममा पठाउँछन्, जुन लोकसेवा आयोगको अध्यक्षले खोल्छ । ती परीक्षकले पछि कसले कति नम्बर दियो हेर्न पाउँदैनन् । प्रशस्त धाँधली हुन्छ । डा. यादव फेरि भन्छन्– योग्य मान्छेको प्रमोसन नै हुँदैन । किनभने त्यो शाखा अधिकृतलाई निजामती सेवा आयोगको मापदण्ड अनुसार ऊभन्दा माथिको हाकिम उपसचिव, सहसचिव र सचिवले कार्यदक्षताको मूल्याङ्कन गर्छन् । त्यो मूल्याङ्कनको खास आधार नै छैन । त्यसको आधार भनेको चाकरी, घुस, नातावाद र क्रिपावाद मात्रै हो । कतिपय योग्य मान्छेहरूलाई टी–पेस्ट लगाएर फालिएको, नम्बर सच्याई फेल गराइएको थुप्रै उदाहरणहरू छन ्।प्राध्यापक यदुनाथ खनाल सधैँ भन्ने गर्थे– नेपालका खरदार र सचिवको क्षमता एउटै हुन्छ । स्टाफ कलेजको पुरानो निर्देशक डा. नर्सिङ नारायण सिंहको भनाइ पनि लगभग त्यस्त थियो । डा.सिंह व्याख्या गर्दै भन्छन्– विश्वविद्यालय फेल भएको मान्छे लोकसेवा पास हुन्छ । प्रोफेसर खनाल भन्छन्, उसँग स्नातकको प्रमाणपत्र त हुन्छ तर ज्ञान खतम भइसकेको हुन्छ । आफ्नो सानो स्वार्थको लागि सम्पूर्ण नैतिकता बेच्न पछाडि पर्दैन । अब प्रश्न आउँछ– के प्राध्यापक खनालले भनेजस्तै हाम्रा प्रशासकहरू असक्षम छन् त ? लेखकले २–४ वटा उदाहरणहरू पेश गर्न चाहन्छ । उदाहरणका लागि केही वर्ष अगाडि विज्ञान सचिव भएका कृष्ण ज्ञवाली, वाल्मीकि संस्कृत विद्यापीठका उपज हुन् । उनले वेद पढे होलान्, कर्मकाण्ड पढे होलान तर विज्ञान र स्थानीय विकासमा कसरी सचिव बन्न पुगे ? अहिलेका राष्ट्रिय योजना आयोगका सचिव राजनीति शास्त्रका विद्यार्थी हुन् तर उनले सञ्चार मन्त्रालयमा काम गरे । जब कि उनलाई मास कम्युनिकेसनको बारेमा थाहै थिएन । भन्सार निर्देशक बने फिस्कल पोलिसीका बारेमा केही थाहै नभएका व्यक्ति । कलकत्तामा महावाणिज्यदूत बने वाणिज्यको बारेमा केही थाहै नभएका व्यक्ति । त्यस्तै भूमिसुधार, वन र राष्ट्रिय योजना आयोगको सचिव बने जसमा उनलाई केही कुराको ज्ञान थिएन । जबकि यिनी नै सबैभन्दा योग्य सचिव मध्येमा गनिन्छन् । राजनीतिक युनियनले ग्रसित नेपाली कर्मचारीतन्त्र ‘ट्रेड ट्यापिसम स्वल्लोइङ दी कन्ट्री’ अर्थात् लालकित्ता शाहीहरूले सिङ्गो देश निलिसके । ठीक त्यस्तै अवस्था अहिले नेपालको रहेको छ । हालसालै सम्पन्न निजामती कर्मचारीहरूको सङ्गठनको निर्वाचनपश्चात यसले नेपाली मिडिया तथा राजनीतिक वृत्तमा तरङ्ग पैदा गरेको छ । हुन पनि यस प्रकारको गतिविधिले दैनिक ज्यालादारी गरेर खाने गरिब जनतामा अत्यन्त निराश तथा वितृष्णा पैदा गरेको छ । सँगसँगै एउटा पेचिलो प्रश्न तेर्सिएर उभिएको छ, के नेपालमा कर्मचारी हुन पार्टीको झन्डा बोक्न नै पर्ने हो ? वा कर्मचारी हुन पार्टीको ‘लालमोहर’ आवश्यक नै छ ? यस प्रकारको अकर्मण्यताको ‘हद’ कुनै पनि सभ्य मुलुकमा सह्य हुने सवाल होइन । तर यो कुरा हाम्रो तीतो सत्य हो । तर यसलाई उखेलेर नफ्याँकेसम्म आम जनताले निष्पक्ष सेवाको कल्पना समेत गर्न सक्दैनन् ।अधिवक्ता अर्जुनकुमार अर्यालले  गत वर्ष चैत अन्तिम साता निजामती प्रशासनमा कर्मचारी सङ्घ सङ्गठनका अराजक गतिविधिमाथि अंकुश लगाउनुपर्ने मागसहित सर्वोच्च अदालतमा रिट दायर गरे । निष्पक्ष रहनुपर्ने निजामती प्रशासनभित्रका सङ्घ सङ्गठनको राजनीतिक संलग्नता खारेज गर्नुपर्ने मागसमेत गरिएको थियो । पछि सर्वोच्चले निजामती प्रशासनमा राजनीतिकरण अन्त्य गर्न आधिकारिक ट्रेड युनियनको चुनाव नभएसम्म दलपिच्छेका सङ्घ सङ्गठनका गतिविधि रोक्न अन्तरकालीन आदेश जारी गर्यो । यस फैसलाले आम सर्वसाधारणमा आलिकति भए पनि आशको त्यान्द्रो पलाएको थियो । तर अफसोच, नेपाली न्याय प्रणालीको बिडम्बना, त्यो फैसलाको मसी सुक्न नपाउँदै दोस्रो सुनुवाइमा उक्त फैसला उल्त्याउँदै पुनः अन्तरिम निर्णय नहुँदासम्म सङ्घ सङ्गठनले यथावत काम गर्न पाउने बाटो खोलिदियो । यससँगै निजामती कर्मचारीतन्त्रभित्र रहेका राजनीतिक गद्दारहरूले पुनः राजनीतिक बेइमानी गर्न पाउने स्वर्ण अवसर पाए ।कमाउ धन्दाको अखडा बन्दै युनियननेपालको कर्मचारीतन्त्रमा सबै कर्मचारी सङ्घ सङ्गठनमा आआफ्ना दलनिकट कर्मचारीलाई ‘आकर्षक’ कार्यालयमा सरुवा गराई नाजायज फाइदा लिने प्रवृत्ति मौलाउँदै गइरहेको स्पष्ट सङ्केत छ । यसको पछिल्लो उदाहरण कमाउ अड्डामा पठाउन सरुवाको निर्णय गर्नेबेला सामान्य प्रशासन, महालेखा नियन्त्रक कार्यालय, मन्त्रालय र विभागका प्रमुखलाई दबाब दिने र नमाने धम्क्याउने, कालोमोसो दल्नेजस्ता घटनाहरू, कर्मचारी सरुवा हुने समयमा सङ्घ सङ्गठनका नेताहरू सामान्य प्रशासन, महालेखा नियन्त्रक कार्यालय, मन्त्रालय र विभागका प्रमुखकहाँ अड्डा जमाउने, सङ्गठनको भागबन्डामा सरुवा गर्न बाध्य पार्नेलगायतको रहेको त्यहाँ काम गर्ने कर्मचारी नै स्वीकार गर्छन् । साथै तत्कालीन महालेखा नियन्त्रण कार्यालयका प्रमुख अवनेन्द्रकुमार श्रेष्ठले २०६६ र माधव घिमिरेले २०६७ मा लेखातर्फका कर्मचारी सरुवा गरेपछि युनियनहरूको गुन्डागर्दी र तोडफोड हुनु, अर्को लाजमर्दो घटना थियो । त्यस्तै घटना तत्कालीन महालेखा नियन्त्रक प्रतापकुमार पाठकले लेखातर्फका ११ सय कर्मचारीको सरुवा गर्दा त्यही प्रकारको घटना दोहोरिनु नेपालको निजामती सङ्गठन राजनीतिक ‘दूषित’ दुर्गन्धले लपक्क ढाकेको छ भन्ने स्पष्ट सङ्केत हो । तर दुःखका साथ भन्नपर्छ, यस विषयमा कसैको ध्यान गएको छैन । जनताको सेवामा राजनीतिक गन्धपछिल्लो तथ्याङ्कअनुसार निजामती कर्मचारीको दरबन्दी ७८ हजारको हाराहारी छ । उक्त सङ्ख्याले दैनिक रूपमा २८ लाख जनतलाई सेवा प्रदान गर्नुपर्ने हुन्छ । यसप्रकार देशको ठूलो सङ्ख्याका जनताहरू उक्त संगठनमा निर्भर हुने अवस्था छ । तर युनियनका केन्द्रदेखि जिल्ला र विभागीय कार्यसमितिका पदाधिकारीहरू कार्यालयको काम गर्दैनन् । त्यस्तै, राजनीतिकरणले गर्दा कर्मचारीले आ–आफ्नो दल निकटका मान्छेलाई सेवा चाँडै दिने र आफ्नो दलको होइन भने कामै नगरिदिने या ढिलासुस्ती गरिदिने प्रवृत्ति विकराल बन्दै गइराखेको छ । अझ, सरकारी सेवा लिन दलका नेताको आदेशमा छिटो काम हुने र पहुँच नहुनेले दुःख, सास्ती बेहोर्नुपर्ने स्थिति छ । यस प्रकारको कर्मचारीतन्त्र दुनियाँमा कहीँ हुन्छ ? योग्यताविना नै बढुवानेपाल मात्र यस्तो देश हो, जहाँ बढुवाका लागि खासै योग्यता नै चाहिन्न । त्यसका लागि ‘चाकडी वा पार्टीको कार्यकर्ता’ भए मात्र पुग्छ । लोकतन्त्रको पुनरवहालीसँगै सरकारी नीति तथा तत्कालीन सरकारका मुख्यसचिवका कारण यो प्रवृत्ति झनै मौलाउँदै गएको छ । लोकतन्त्र स्थापनालगत्तै सङ्घ सङ्गठनको दबाबमा सरकारले निजामती सेवा ऐन संशोधन गरी ‘मनोनयन’को व्यवस्था गर्यो । उक्त ऐनअनुसार करिब २० हजार कर्मचारीले स्वतः बढुवा पाए । चाखलाग्दो कुरा त के छ भने उक्त निर्णयसँगै कम्प्युटर अपरेटरमा भर्ना भएका कर्मचारी स्वतः बढुवासँगै थप अध्ययनबिना कम्प्युटर इन्जिनियर बने । ओभरसियर, इन्जिनियरको पदमा पुगे । अहेब डाक्टरमा बढुवा भए । नायब सुब्बा अधिकृत र अधिकृत उपसचिव भए कम्प्युटर अपरेटर कम्प्युटर इन्जिनियरमा बढुवा भएपछि काम गर्न नसक्ने त भयो नै, त्यहाँमाथि नयाँ क्षमतावान र पढेका मान्छेले सेवा प्रवेश गर्ने बाटो नै रोकियो । यसले गर्दा निजामती प्रशासनमा भएका क्षमतावान कर्मचारीको मनोबल गिरेको छ । योभन्दा अर्को विडम्बना के छ भने निजामती कर्मचारी जो भन्सारमा, कर कार्यालयमा वा भनौं अर्थसँग सम्बन्धित क्षेत्रमा काम गर्छन् । काम गर्दा तलबको शतप्रतिशत विशेष भत्ता पाउँछन् । सरकार ! जे जिम्मेवारी तोकिएको हो, त्यो काम गर्दा अतिरिक्त भत्ता पाउने व्यवस्था दुनियाँमा कहीँ हुन्छ ?तर यसको जवाफ कसले दिने ? अर्को कुरा जुन देशको कार्यकारी प्रधानमन्त्री कार्यालयमा काम गर्ने कर्मचारीले तलबको ४५ प्रतिशत अतिरिक भत्ता पाउँछन्, आखिर किन यस प्रकारको जात्रा देखाउन पर्यो ? बरु त्यसले थप दरबन्दी सिर्जना गरी दुर्गम ठाउँमा जनतालाई सेवा दिए निमुखा जनताको सामान्य जीवन कति सरल बन्ने थियो होला ?  