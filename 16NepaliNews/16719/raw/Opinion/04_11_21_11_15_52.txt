 नेपाल विश्वको सत्रौं पुरानो देश मानिन्छ । तर, सामाजिक न्याय र विकासको दृष्टिकोणले नेपाल विश्वका गरिबमध्येको एक देशमा दर्ज छ आज पनि । यस्तो कसरी हुन गयो ? के नेपालमा प्रजातन्त्र ढिलो आएर हो ? नेपालको विकास नहुनुमा भूराजनीतिक प्रभावले काम गरेको छ वा हाम्रा आफ्नै मौलिक कमजोरी छन् ? कतै देश विकासको वातावरण नै तयार गर्न नसकेर पो हो कि ? वा प्रणालीकै खराबी ? प्रायः नागरिकले लगाउने आरोप हो, नेता गतिला नभएर । नागरिकको यो आरोपमा सत्यता कति छ ? देश विकास नहुनुमा नीति, नेतृत्व, प्रणाली, राजनीतिक व्यवस्था वा थप अन्य कारण छ ? खासमा हामी चुक्यौँ चाहिँ कहाँ ?यी प्रश्नको निरन्तर जवाफ खोज्ने अभिप्रायले म यहाँहरु माझ उपस्थित हुने जमर्को गरेको छु । भलै, यस लेखमा केवल मुलुकको समृद्धि र राजनीतिक दललाई केन्द्रमा राखेर बहस हुने छ ।अमेरिकाका ३४ औं राष्ट्रपति डिवाइट्ले भनेका थिए, ’यदि कुनै राजनीतिक दल आफ्नो मूल्य–मान्यता प्रवर्द्धनमा दृढ छैन भने त्यो सही र नैतिकवान् राजनीतिक पार्टी नै होइन, त्यो त केवल सत्ता कब्जा गर्ने षड्यन्त्र मात्र हो ।’ डिवाइट्ले यो कुरा झण्डै ७ दशक अगाडि भनेका थिए । तर, नेपालमा आज पनि उनको यो भनाइ उत्तिकै सापेक्षित देखिन्छ ।विसं. २००४ मा गठन भएको प्रजापरिषद्देखि आजसम्म आइपुग्दा नेपालमा राजनीतिक दलको इतिहासले झण्डै ७ दशक पार गरिसकेको छ । परन्तु, सामाजिक न्याय र आर्थिक–भौतिक विकासको कोणबाट हेर्दा ७ दशक अगाडि र आजको नेपालमा उल्लेखनीय परिवर्तन छैन । यसको मुल कारण भनेको यो ७ दशकमा नेपालमा गतिशील, मजबुत र मूल्यको राजनीति गर्ने एक सशक्त पार्टी बन्न नसक्नु नै हो । २००४ सालदेखि आजसम्म आइपुग्दा योबीचमा सयौं पार्टी बन्ने र विघटन हुने शृंखला चल्यो र आज पनि चलिरहेको छ ।यो लेख लेखिरहँदा पनि नेपालको कम्युनिष्ट आन्दोलनको मुख्य मध्येको एक घटक नेकपा एमाले विभाजन भएर माधवकुमार नेपालको नेतृत्वमा नेकपा (एकीकृत समाजवादी) दल निर्वाचन आयोगमा दर्ताको क्रममा छ । नेकपा एमालेको विभाजन पछिल्लो उदाहरण भएता पनि नेपालमा पार्टीहरु बन्ने र विभाजन हुने कुरा पोथी कुखुराले अण्डा पारेजस्तै सामान्य हो ।बहुदलीय व्यवस्थामा देशको नीति निर्माण र नेतृत्व गर्ने वस्तुतः राजनीतिक दलहरुले नै हो । तर, राजनीतिक दलहरु मुल्यमा आधारित नहुँदा डिवाइट्ले भनेजस्तै अन्ततः सत्ता कब्जामा मात्र सीमित हुन पुगे । बहुदलीय व्यवस्थामा मुलुकको समृद्धिका लागि एक शसक्त पार्टी अनिवार्य पूर्व सर्त हो । तर, आजसम्म पनि त्यस्तो पार्टी निर्माण हुन सकेन । फलतः नेपाल विश्वका पुरानो मध्येको एक देश भएर पनि समृद्धिको हिसाबले विश्वका गरिबमध्येको देश बन्न पुग्यो ।योबीचमा नागरिकले समृद्धि नखोजेको र नेताले समृद्धि दिन्छु नभनेका पनि होइनन् । तर, समृद्धि हात परेन । किनकि, आजसम्म पनि राजनीतिक दल र नागरिकले परिणाम विहीनताको कारण खोज्ने कष्ट गरेनौं ।हाम्रो विशेषता भनेकै परिणामको पछि लाग्ने अर्थात् यो सन्दर्भमा भन्दा देश बनेन भनेर चिच्याउने, तर बन्न नसक्नुको कारण खोज्न फिटिकै अग्रसर नहुने हो । हामी यस्तो परिवार र समाजमा हुक्र्यौँ, जोसँग हरेक कुराको उत्तर पहिली नै छ । हामी हुर्किएको समाजको केन्द्रमा भाग्य र दूर्भाग्य छ । हाम्रो सम्पूर्ण चेतना नै भाग्य र दुर्भाग्य अर्थात् भ्रमपूर्ण ज्ञानमा आधारित भएकाले असफल भयौं भने त्यसको कारण खोज्दैनौं, किनकि हामीलाई पहिले नै थाहा छ, भाग्यमा नभएकाले सफल भएनौं । जस्तो कि, देशका गरिब र निरीह बनाइएका मानिसले आफ्नो भाग्यलाई दोष दिएर बाच्नु !खैर, हामी यहाँ नेपाल गरिब हुनुको पछाडि राजनीतिक दल कति जिम्मेवार भन्ने विषयमा कुरा गरिरहेका छौं । बहुदलीय व्यवस्थामा राजनीतिक दल नै असल र खराब परिणामका लागि जवाफदेही हुन्छ । यो व्यवस्थामा शसक्त राजनीतिक दल बन्न सके मुलुकको अग्रगति र त्यस्तो दल बन्न नसके दुर्गति हुन्छ । अझ आजको विज्ञान प्रविधिको युगमा सशक्त पार्टीलाई ‘स्मार्ट पार्टी‘ भन्नु सापेक्षित हुन्छ । तर, नेपालमा राजनीतिक दल गठनको ७ दशक भइसक्दा पनि ‘स्मार्ट पार्टी’ बन्नै सकेन, जुन निकै नै गम्भीर प्रश्न हो । त्यसकारण, यही प्रश्नको वरिपरिरहेर यहाँ चर्चा गर्नु सान्दर्भिक हुन्छ ।कल्पना गरौं त, हाम्रो दिमागमा स्मार्ट भन्ने वित्तिकै के प्रतिविम्वित हुन्छ ? पक्कै पनि सबैको दिमागमा सुग्घर, सफा, चिटिक्क परेको मान्छेको चित्र आएको हुनुपर्छ । आजको युवा पुस्ताको दिमागमा चाहिँ स्मार्ट फोनको चित्र प्रतिविम्वित भयो होला ! किनकि, आज स्मार्ट फोन र युवा पुस्ताकाबीच अन्योन्याश्रित सम्बन्ध बनेको छ । अतः स्मार्ट पार्टीको उदाहरणका रुपमा स्र्माट फोनलाई नै लिएर छलफल गरौं ।हामीलाई थाहा भएकै कुरा हो, कुनै समय यस्तो पनि थियो, हामी आफ्ना कुरा चिठी–पत्र लेखेर हुलाकीमार्फत् आफन्तसम्म पुर्‍याउँथ्यौँ । त्यसपछि ल्यान्डलाइन टेलिफोन आयो । टाढा रहेका आफन्तसँग कुरा गर्न घण्टौं हिँडेर तारवाला ल्यान्डलाइन फोनबाट कुरा गर्नुपर्दथ्यो । त्यसपछि मोवाइल आयो । हातमा मोवाइल आइपुग्नु ठूलो परिवर्तन थियो ।जतिबेला नेपालमा मोवाइल फोनको सुरुवात हुँदैथ्यो, त्योबेला हामी सामान्य नोकिया वा सामसुङका सेट बोक्थ्यौँ । त्यसबाट केवल टेलिफोन र म्यासेजमा कुरा गर्न सकिन्थ्यो । त्यसता मोबाइलमा थप सुविधा यतिमात्र थियो कि टर्चलाईटसम्म बाल्न मिल्थो । तर, आज स्मार्ट फोन मानिसका हातहातमा छ । आजको स्मार्ट फोनसँग तुलना गरेर हेरौं त, त्यो बेलाको मोवाइल सम्झँदा कस्तो अनौठो लाग्छ !विगत दुई दशकमा विज्ञान प्रविधिमा यसरी द्रुत विकास भयो कि हिजो सामान्य मोबाइल किन्न लाग्ने पैसाभन्दा अझ सस्तोमा स्मार्ट फोन किन्न पाइन्छ । स्मार्ट फोनको अवधारणा भनेकै ‘अल इन वान’ हो । अर्थात्, सबै कुरा केवल एउटा मोबाइलमा । स्मार्ट फोनको चुस्तता, पर्फमेन्स्, उपयोगिता, सुन्दरता र अनिवार्यता ! हो, विज्ञानप्रविधिको विकासले आज विश्व ब्रह्माण्ड केवल एउटा स्मार्ट फोनमा अटाउन सकेको हो ।विज्ञान र प्रविधि यतिमा मात्र रोकिएको छैन, कुनैबेला डेस्कटप कम्प्युटरले काम गरेको देख्दा अचम्म मान्ने हामी इन्टरनेट आएपछि त झनै अचम्ममा परियो । हुँदा हुँदा अब त एलन मक्सजस्ता सृजनशील हस्तीले ‘स्टारलिंक’ नामक परियोजनाका माध्यमबाट विज्ञान प्रविधि र आम सञ्चारको क्षेत्रमा नयाँ क्रान्ति गर्दैछन् । अर्थात्, अबको समय भनेकै स्मार्टको हो, न कि डेस्कटपको !तर, सामाजिक न्याय र समृद्धिका लागि जिम्मेवार हाम्रा राजनीतिक पार्टीहरू हेर्‍यौँ भने तिनीहरु अझै पनि पेन्टियम वान डेस्कटप कम्प्युटरकै अवस्थामा छन् । अर्थात्, नीति, नेतृत्व र संगठन गतिशील छैन । उनीहरुको एकमात्र ध्येय केवल सत्ता कब्जा हो । विगतदेखि वर्तमानसम्मका पार्टी हेर्‍यो भने उनीहरुको अन्तिम उपलब्धीको सूचक नै सत्तामा पुग्नु हो भन्ने स्पष्ट देखिन्छ । सत्ता प्रधान पार्टीले आफूलाई अपडेट गर्न कहिलै ध्यान दिएनन्, ध्यान दिए त केवल सत्तालाई । जेमा ध्यान थियो, त्यो त पाए । तर, जे नगरी हुँदैनथ्यो, त्यसबाट चुके ।वस्तुतः जुनसुकै परिणामका लागि गतिशीलता जरुरी हुन्छ । गतिशीलताले उर्जा पैदा गर्दछ । उर्जाले परिणाम दिन्छ । तर, नेपालका राजनीतिक पार्टीहरू गतिशील नहुँदा उनीहरु पदार्थमा सीमित हुन पुगे ।हाम्रा राजनीतिक दलको मूलभूत समस्या भनेकै गतिशीलता नहुनु हो । नीति, नेतृत्व र संगठनको गतिशीलताबिना नयाँ र जुझारु पार्टी बन्न सक्दैन । नयाँ र जुझारु पार्टीबिना देशको विकास र समृद्धि सम्भव नै छैन । त्यसकारण, बहुदलीय राजनीतिक प्रणाली भएको नेपालमा देशको समृद्धिभन्दा पहिले समृद्ध अर्थात् स्मार्ट पार्टी निर्माणमा केन्द्रित हुनुपर्छ ।स्मार्ट पार्टी भन्नेवितिकै त्यसमा स्मार्ट नीति, स्मार्ट नेता र स्मार्ट कार्यकर्ता अपरिहार्य हुन्छ । स्मार्ट नीति, स्मार्ट नेता र स्मार्ट कार्यकर्ता भएपछि त्यो पार्टी स्वतः स्मार्ट बन्न जान्छ । स्मार्ट पार्टीले मात्र स्मार्ट देश निर्माणको ग्यारेन्टी गर्न सक्छ । यसर्थ, अब हामी यो निष्कर्षमा सहजै पुग्न सक्छौं कि देश नबनेको होइन, यहाँ स्मार्ट पार्टी बन्न नसकेको हो ।यहाँ अर्को स्मरण गर्नुपर्ने विषय के हो भने स्मार्ट भनेको सापेक्षित हुनु हो, सापेक्षित हुनु भनेको विज्ञानलाई अंगाल्नु हो । जब राजनीति दलले विज्ञानलाई आत्मसाथ गर्दछ, तब उ आफैंमा एक चलायमान शक्तिका रुपमा विकास हुन पुग्दछ । चलायमान पार्टीले पार्टी जीवनमा विज्ञानको अधिकतम् प्रयोग गर्दछ । परम्परागत ढर्राका पार्टीबाट नागरिक चाहना र राष्ट्रिय हित हासिल हुनै सक्दैन । २१ औं शताब्दीका पार्टीहरू हरेक सेकेन्ड परिणाम दिने घडीको सेकेन्ड सुईजस्तो चलायमान हुनुपर्दछ । यसमा यदि÷तर भनेर अलमलिनु हुँदैन । पार्टीहरुले आफूलाई स्मार्ट बनाउने साहस गर्नैपर्दछ ।स्मार्ट पार्टी बन्न मूलतः तीनवटा कुरा सुनिश्चित हुनुपर्दछ ।पहिलो, अग्रगामी नीति कार्यक्रम: स्मार्ट पार्टीको पहिलो सर्त हो, अग्रगामी नीति कार्यक्रम । जुन पार्टीले मुलुकको सापेक्षतामा वैज्ञानिक ढंगले आफ्ना नीति कार्यक्रम तर्जुमा गरी लागू गर्छ, त्यो पार्टीले मात्र नागरिकको आकांक्षा र मुलुकको आवश्यकता सम्बोधन गर्न सक्दछ । तर, नेपालमा भोटको राजनीतिका कारण रुपमा अग्रगामी देखिने पार्टीहरू पनि सारमा रुढीवादीलाई नै मलजल गर्ने नीति कार्यक्रमबाट निर्देशित छन् । किनकि, सत्ता तिनको पहिलो प्राथमिकता हो । पार्टीहरू भोट केन्द्रित राजनीतिको बिलखवन्दनमा पर्दा मुलुकको दुर्गति हुन जान्छ, जुन आज भइरहेको छ । अतः पार्टीहरुले अग्रगामी नीति कार्यक्रम निर्माण र लागू गर्नबाट चुक्नु हुँदैन । दोस्रो, गतिशील नेता कार्यकर्ता: स्मार्ट पार्टीको अर्को महत्वपूर्ण विशेषता भनेको गतिशील नेता कार्यकर्ता हो । सफल फिल्म बन्नका लागि राम्रो कथा (स्क्रिप्ट) भएर मात्र पुग्दैन, कथाले मागेअनुसारका पात्र जरुरी हुन्छ । ठीक त्यस्तै, स्मार्ट पार्टीका लागि पनि अग्रगामी नीति कार्यक्रमले माग्ने भनेको गतिशील नेता कार्यकर्ता हो । गतिशील हुनु भनेको विज्ञानलाई अंगाल्नु हो । विज्ञानलाई अंगाल्नु भनेको सत्यलाई स्वीकार्नु हो । अतः सत्यलाई स्वीकार्ने नेता कार्यकर्ता युगको आवश्यकता हो । इतिहासको ब्याजका रुपमा पद ओगटेर पार्टीलाई पेण्डुलम बनाउने नेता कार्यकर्ता होइन, परिणामका लागि जिम्मेवार र जवाफदेही नेता कार्यकर्ता स्मार्ट पार्टीको विकल्पविहीन सर्त हो ।तेस्रो, चुस्तदुरुस्त संगठन : पार्टीका लागि संगठन मेरुदण्ड हो । अतः स्मार्ट पार्टीका लागि चुस्तदुरुस्त संगठन झनै अपरिहार्य हुन्छ । चुस्तदुरुस्त संगठनले मात्र पार्टीको अग्रगामी नीति कार्यक्रमलाई ठीक ढंगले कार्यान्वयन गरी परिणाम दिन सक्दछ । यसकारण, पार्टीहरुले आफ्नो संगठन निर्माणमा विज्ञानको प्रयोग गर्नु पर्दछ । वैज्ञानिक प्रयोगबाट निर्माण गरिने संगठन स्वतः चुस्तदुरुस्त हुन्छ ।    भलै, आज देशका हरेक राजनीतिक दलको अवस्था हरिबिजोग छ । कम बिजोग कसको भन्नेमात्र कुरा हो । नागरिकमा आएको चेतना र मुलुकको आवश्यकताले पार्टीहरूलाई भरे–भोलि भन्ने छुट अब दिँदैन तत्काल अर्थात् भर्खरै परिणाम दिनुपर्ने हुन्छ । परिणाममुखी पार्टी निर्माणका लागि विद्यमान राजनीतिक दलहरुले आफूलाई नयाँ भर्सनमा रुपान्तरण गर्नुपर्दछ । त्यो पनि एकपटक होइन, पटक–पटक । अर्थात् निरन्तर अपडेट हुनुपर्दछ । यदि अपडेट नहुने हो भने सनिकट भविष्यमा आउटडेटेड हुन तयार भएर बसे हुन्छ ।भर्खरै नेकपा एमालेको विभाजन भएको छ । एमालेको विभाजनको ग्राउण्ड पनि यही हो । एमाले विभाजनको अन्तर्यमा हेर्ने हो भने त्यहाँ स्पष्ट भेट्न सकिन्छ, अग्रगमन र पश्चगमनबीचको भीषण द्वन्द्व, सामूहिकता र व्यक्तिवादबीचको टकराब, लोकतान्त्रिक विधि र पद्दति कि सीमित व्यक्तिको सर्वोपरिता आदि । माधव नेपाल र उनको समुहले एमालेको अपडेट चाहन्थ्यो । तर, केपी ओली पार्टीलाई नयाँ भर्सनमा रुपान्तरण गर्न अनिच्छुक हुँदा पार्टी विभाजनको भौतिक परिस्थित निर्माण हुन पुग्यो ।हो, हिजो एउटा अवस्था थियो, जहाँ बहुदलीय व्यवस्थाले मात्र नागरिक र देशको हितमा काम गर्न सक्दछ भनेर बुझाइयो र त्यही बुझियो । त्यही बुझाइले पञ्चायतविरुद्ध आन्दोलन भयो । बहुदल पनि आयो । बहुदलीय व्यवस्था आएसँगै २०४६ देखि आजसम्म राजनीतिक दलहरुले मुलुकको सत्ता सम्हालिरहेका छन् । तर, विज्ञान र प्रविधिको विकासले मानिसका आकांक्षा र देशको आवश्यकतालाई बृहत् बनाइदिएको छ । अब बहुदलीय व्यवस्था अर्थात् एकथान राजनीतिक पार्टीले मात्र देश र नागरिकको भलो गर्न सक्दैन । भलो गर्न सक्छ त केवल स्मार्ट पार्टीले ।अतः स्मार्ट देश निर्माण गर्न स्मार्ट पार्टी अनिवार्य सर्त हो । वर्तमान राजनीतिक दलहरुले आफूलाई फगत राजनीतिक दलको ब्यानरमा सीमित नगरेर स्मार्ट पार्टी निर्माणमा केन्द्रित गर्नुपर्दछ । यस्तो पार्टीले मात्र निश्चित समयभित्र सामाजिक न्याय र देशलाई समृद्धि दिन सक्छ ।