भारतीय काँग्रेस आईका अध्यक्ष तथा प्रमुख प्रतिपक्ष दलका नेता राहुल गान्धी निकै ‘लो प्रोफाइल’मा शुक्रबार नेपाल आए । एक रात बसे र शनिबार बिहान तिब्बत प्रस्थान गरे । राहुल तिब्बतको कैलाश मानसरोवर यात्रामा निस्केपछि उनको नेपाल भ्रमण नेपालमा भन्दा ज्यादा भारतमा चर्चा भयो । जब उनले गत शुक्रबार काठमाडौँ, लैनचौरस्थित नेवारी रेस्टुराँ ‘भुटु’मा एक नेपाली केटीसाथीका साथ ‘ननभेज’ डिनर गरे, यो समाचार भारतीय मिडियामा आएपछि मात्र उनको नेपाल भ्रमण चर्चामा आयो । राहुल भ्रमणबारे नेपाली मिडयाले उतिसाह्रो महत्व दिएनन् । राहुल सामान्य यात्रीझैँ एयरपोर्टबाट बाहिरिएका थिए । मारुती गाडी चढेर होटल जाने कि ट्याक्सीमा भन्ने द्विविधा सिर्जना हुन पुग्यो । उनी नितान्त निजी भ्रमणमै आएका भए पनि नेपाल सरकारले नेपाल आएदेखि नफर्किंदासम्म सम्पूर्ण व्यवस्थापन गर्न सक्नुपर्दथ्यो, तर खै किन उदासिन रह्यो । समकालीन नेपालको राजनीतिमा गान्धीकै अनुयायीहरूको हाबी छ । तर उनको स्वागत जति हुनुपर्ने हो त्यति भएन । किनभने आजको भारतको राजनीतिमा राहुल चानचुने व्यक्ति होइनन् । नेपाल सरकारले सुरक्षाका लागि दुई, चार जना प्रहरी खटाएर उनीप्रतिको जिम्मेवारी पूरा हुँदैन थियो । तर सरकारले त्योबाहेक किन केही गरेन भन्ने प्रश्न उठेको छ । प्रमुख प्रतिपक्ष नेपाली काँग्रेसले पनि सरकारलाई यसतर्फ ध्यानार्कण गराउन सक्थ्यो । साथै नेपाली काँग्रेसका धेरै नेताहरूले भारतीय स्वतन्त्रता सङ्ग्राममा राहुलकै पुर्खासँगै जेल परेका इतिहास थियो । यसले पनि उनलाई नेपाली काँग्रेसले आतिथ्यता प्रदान गर्ने अवसर थियो, त्यस कार्यमा काँग्रेस पनि चुक्यो । नेपाल कम्युनिस्ट पार्टीको सरकार र नेपाली काँग्रेस दुवैलाई मोदी मोहनी छोए जस्तो देखियो । उनीहरुलाई मोदी रिसाउलान् कि भन्ने डर पनि रहेको हुनसक्छ । किनभने राहुल आउँदा मोदी काठमाडौँमै थिए ।  सरकारले राहुलको नेपाल भ्रमणमा राम्रो समन्वय गर्न सकेन या राहुलले नै रुचाएनन् । एक जना नेपाली ‘डिप्लोम्याट’की छोरीले राहुलको सत्कार राम्रैसँग गरिन् । नेवारी संस्कारमा हुर्केकी राहुलकी नेपाली साथीले उनलाई एउटा भव्य रेस्टुरा ‘भुट’ मा नेवारी रात्रि भोज गराइन् । अब सरकार या प्रमुख प्रतिपक्ष दलले नै नगरेपछि कोही न कोहीले त्यो जिम्मेवारी निर्वाह गर्नु नै पर्ने थियो । त्यसपछि काठमाडौंको रात्रि जीवन देखाउन उनले राहुललाई लैनचौरबाट करिब ११ बजे ललितपुुर पुल्चोकस्थित लविङ मल लिएर गइन् ।राहुल भ्रमणका यी ससानो सूचना किन प्रवाह गर्न खोजेको हो भने छिमेकी देशको एउटा नेता आउँदा हामीले के गर्‍यौँ ? आफ्नो कर्तव्य पूरा गर्‍यौँ कि गरेनौँ ? के शेरबहादुर देउवा या पुष्पकमल दाहाल भारत गए भने भारतले उनीहरूको निजी भ्रमण भनेर यतिकै छाडिदेला या सत्कार गर्ला रु राहुलको भ्रमणपछि यस्तै कयौँ प्रश्न उठेका छन् ।शुक्रबार एयरपोर्टबाट सीधा लाजिम्पाट होटल ¥याडिसनमा आएका राहुल केहीबेरको आराम र नितान्त व्यक्तिगत भेटघाट सकेर नेपाल प्रहरीको सुरक्षासाथ बौद्ध पुगेका थिए । त्यहाँ झण्डै दुई घण्टा विताएका थिए । उनले बौद्ध स्तूपा परिक्रमा समेत गरेका थिए । राहुलको साथमा दुई जना भारतीय थिए, तीमध्ये एक उनका ‘पर्सनल सेक्युरिटी’ थिए । भारतीय राजनीतिमा भावी प्रधानमन्त्रीका रूपमा हेरिएका राहुल त्यहाँबाट फर्कने क्रममा पनि कुन गाडी चढ्ने भनेर अन्योलमा थिए । टयाक्सी चढ्ने कि प्रहरीको सहायतामा अर्को ठाउँ पुग्ने भन्ने अवस्था सिर्जना भयो । तर राहुलकी नेपाली साथीलाई त्यहीँ बोलाइएको रहेछ । ती राहुलकी साथीसँग भव्य बेन्चकार थियो । अन्तिममा राहुल त्यही बेन्चकार चढे । नेपाल प्रहरीबाट खटाइएको सुरक्षाकर्मीलाई मोटरसाइकल मगाइयो । पछिपछि लगाएर राहुल अर्को गन्तव्यसम्म पुगेका थिए । त्यहाँबाट राहुल डिनर गर्ने स्थानमा पुगे । उनलाई नेवारी डिनर तयार गरिएको थियो । स्थान थियो भुटु, लैनचौर । झण्डै साढे दुई घण्टा लामो डिनर गरे । नेवारी खाना मीठो मानी मानी खाए । राहुल नेपाली केटीसाथीकै मोटर चढेर ललितपुर पुल्चोकस्थित लविङ मल पुगेका थिए । जहाँ एउटा भव्य रेस्टुराँ छ, लेभल थ्री, जुन मध्यरातसम्म खुल्छ । त्यहाँ पुग्दा रातको ११ बजिसकेको थियो । राहुलले डिनरपछिको स्न्याक्स र ड्रिङ्स त्यहाँ लिएका थिए । जहाँ नेपाली केटी साथीसहित केही नेपाली थिए । त्यहाँबाट फर्कंदा रातको १ बजेभन्दा ज्यादा भइसकेको थियो । नेपाली साथीको बेन्चकार चढेर राति होटल ¥याडिसन फर्केका थिए । राहुल भ्रमणका यी ससानो सूचना किन प्रवाह गर्न खोजेको हो भने छिमेकी देशको एउटा नेता आउँदा हामीले के ग¥यौँ ? आफ्नो कर्तव्य पूरा ग¥यौँ कि गरेनौँ ? के शेरबहादुर देउवा या पुष्पकमल दाहाल भारत गए भने भारतले उनीहरूको निजी भ्रमण भनेर यतिकै छाडिदेला या सत्कार गर्ला ? राहुलको भ्रमणपछि यस्तै कयौँ प्रश्न उठेका छन् । खासगरी आतिथ्यताको प्रश्न उठेको छ भने अर्को सुरक्षाको । स्वयम् राहुलको नै चाहना पनि भनिएला । काठमाडौंस्थित भारतीय राजदूताबासले कुनै समन्वय गरेन भनेर उम्किने ठाउँ रहने छैन । किनभने, राहुल नेपालका पाहुना थिए । के तिब्बतमा चीन सरकारले नेपालकै जस्तो गरेको होला । अवश्य छैन र भव्य स्वागत गरेको छ र उच्च सुरक्षा प्रदान गरेको छ । किनभने उनी उच्च भारतीय नेता हुन् ।काठमाडौँ शान्त छ तर सुरक्षित छैन । ‘राम भरोसा’मा चलेको छ । यस्तो बेला महत्वपूर्ण छिमेकी देशको प्रमुख प्रतिपक्ष दलको नेता आउँदा सत्कार गर्न त चुक्यौँ, चुक्यौँ, सुरक्षा प्रवन्ध पनि राम्ररी गर्न चुक्यौँ । राहुल एक जना उच्च सुरक्षा ‘थ्रेट’ भएका भारतीय नेता हुन् । अनि उनका परिवारका अग्रजहरूको अस्वभाविक घटनाहरूमा परेको इतिहास छ । कथमकदाचित सुरक्षा कमजोरीका कारण नराम्रो अवस्था सिर्जना भएको भए या घटना घटेको भए के नेपाल सरकारले यो राहुल गान्धीको निजी भ्रमण भनेर उम्किन पाउने ठाउँ रहन्थ्यो ? उनको भ्रमण निजी हो तर उनको सुरक्षा निजी मुद्दा थिएन ।  