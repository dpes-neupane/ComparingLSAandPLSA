  आज बुवा (पोष्टबहादुर बोगटी) को जन्मदिन । बुवा हामीमाझ नहुँदाको सात वर्ष हामीले कटाइसकेका छौँ । आजको दिन मेरा लागि विशेष छ । बुवा जनयुद्धले जन्माएको एउटा आदर्श निष्ठावान् चरित्र, विचार र नेतृत्वप्रतिको समर्पण फिल्डमा खटिने तथा नेतृत्व र कार्यकर्ताबीचको संवादको पुल हुनुहुन्थ्यो ।‘मेरो राजनीतिक जीवनलाई यति सम्मानित बनाउन परिवारको ठुलो भूमिका छ । पढ्नमा तीक्ष्ण हुँदाहुँदै पनि छोराले स्कुल जीवनदेखि राजनीति गरी भूमिगत जीवनमा पार्टीको जिम्मेवारी निर्वाह गर्दागर्दै सहिद भयो । जेठी छोरी स्कुल पढ्दापढ्दै भूमिगत भएर भूगोलमै काम गरेर अघि बढिन् । तिमीले लखनउमै पढ्छु भनेको भए मलाई पढाउनैपर्ने बाध्यता हुन्थ्यो । तर, तिमीले पनि मेरो सहयोगीका रूपमा काम गरेर मलाई सहज बनाइदियौ,’ बुवाले हाम्रो पारिवारिक छलफलमा प्रायः दोर्याइरहने विषय यही थियो ।बुवासँग बिताएको बाल्यकालको त्यति धेरै सम्झना छैन । म नजन्मिँदै बुवाले राजनीतिको बाटो समाउनु भइसकेको थियो । बुवा राजनीतिमा समर्पित हुनु भएपछि आमाले हामी तीन छोराछोरीलाई हुर्काउने, पढाउने जिम्मेवारी लिनुभयो । तर, आमा पनि २०५३ को अन्तिमतिर राजनीतिमा लाग्नुभयो । आमा राजनीतिमा लाग्नुभएपछि वर्षको एक पटक हामीले बुवालाई भेट्ने अवसर पाउँथ्यौँ । स्कुलको बर्खे (असार–साउन) बिदामा करिब दुई महिना हामी बुवा आमासँगै बस्थ्यौँ ।२०५५ सालदेखि २०५८ सालसम्म हामीले निरन्तर यसरी नै बुवा आमालाई भेट्यौँ । सुरुको वर्ष नेपालगञ्ज र त्यसपछि भारतको बहराइच र लखनउमा हामीले बुवाआमालाई भेट्थ्यौँ । बुवा आमासँगै बस्न चाहे पनि त्यतिबेलाको राजनीतिक परिस्थितिले त्यो अवसर हामीले पाएनौँ । आमा बुवाबिनाको बाल्यकाल र प्रशासन धरपकडले बाल्यकालको मनोविज्ञान नराम्रोसँग गिजोलेको थियो ।२०५८ सालको सङ्कटकालपछि म पनि घरमा बस्न सम्भव भएन । दिनहुँ सेना प्रहरीले घरमा आएर दिने दुःख उल्लेख गरेर पनि सकिन्न होला । दाइदिदी दुवैले आफ्नो स्कुलको अध्ययनको बीचमै बुवा आमाको जस्तै भूमिगत राजनीति गर्नु भयो । दाइ त जेल पनि बस्नुभयो । म सानै भएको केही नगर्ला कि भनेर घरमा नै हजुरआमासँग बस्थे“ ।राजनीतिप्रति रुचि, माओवादी जनयुद्धप्रतिको लगाव र बुवा आमाले रोज्नुभएको राजनीतिप्रति सम्मान भए पनि हामीले पढ्ने इच्छा जाहेर गरेका थियौँ । एसएलसीपछि पढ्दै विद्यार्थी राजनीतिमा जोडिएर काम गर्छौँ भनेका थियौँ । तर सङ्कटकालले निम्त्याएको कठिन परिस्थितिले म पनि घरमा बस्न सम्भव भएन । बुवाले सङ्कटकालको विकसित घटनाक्रमको अध्ययन गर्नु भएरै होला, मलाई फोन गरेर अब घरमा नबस्नू, म भएको ठाउँमा आऊ भन्नुभयो । बुवासँग भेट भइसकेपछि बुवाले घरै बसेको भए बाँच्ने सम्भावना कम थियो छोरी भन्नु भयो । सेना पुलिसले माओवादी र उनीहरूका परिवारहरूमाथि धरपकड, यातना र मार्नेक्रम बढाएपछि हाम्रा लागि घर पनि सुरक्षित भएन ।२०५९ को वैशाखबाट म बुवा आमासँगै भारतको लखनउमा बस्न थालेँ । मेरा लागि यो कति प्रिय अवसर थियो, जुन मेरो दाइ र दिदीले पाउनुभएको थिएन । भूमिगत राजनीति सुरु गरिसक्नुभएकाले दाइ र दिदी आफ्नो कार्यक्षेत्र धादिङमा हुनुहुन्थ्यो ।बुवासँगै बस्न थालेपछि माओवादी जनयुद्धलाई नजिकबाट बुझ्न पाएँ । योजना कसरी बन्छ, त्यसलाई कसरी लागू गरिन्छ र, परिणाम कसरी निकालिन्छ भन्ने कुराको नजिकबाट साक्षी हुने अवसर पाएँ ।बुवाको अध्ययनप्रतिको लगाव धेरै थियो । फुर्सदमा हातमा किताब र चिया अनिवार्यजस्तै थियो । कोठाहरू सबैमा किताब नै किताब हुन्थे । बुवाको सम्पत्ति नै किताब थियो । जताततै किताब मात्र देखेर म बुवालाई प्रश्न गर्थेँ यति धेरै किताब कहिले पढेर भ्याइन्छ भनेर । बुवा भन्नुहुन्थ्यो– परिस्थितिअनुसार कुन किताब पढ्ने भनेर पनि तय गर्न सकिन्छ । जस्तै– पार्टीका बैठक र अन्तर्सङ्घर्षहरूमा बढी वैचारिक किताबको अध्ययन गरिन्छ र सामान्य परिस्थितिमा आफूलाई इच्छा लागेको अध्ययन गर्ने हो भन्नुहुन्थ्यो । साहित्य, जीवनी, दर्शनशास्त्र, वैचारिक राजनीतिक हरेक पुस्तकमा बुवाको आकर्षण र लगाव थियो ।बुवाआमाको हुनुभएको ठाउँमा जाँदा मैले कक्षा १० को २० दिनको अध्ययन गरेको थिएँ । बुवाले अध्ययन कसरी अघि बढाउने भनेर सल्लाह गर्नुभयो । मैले पढ्छु भन्न सकिनँ । किनकि दाइले भन्नुहुन्थ्यो हाम्रो बुवा जनयुद्ध गर्ने शीर्ष पाँच नेतामध्येको एक हुनुहुन्छ । अझै भावनात्मक र वैचारिक हरेक हिसाबले पार्टी नेतृत्वको निकट हुनुहुन्छ । दाइले भन्नुभएको यही कुराको सम्झना गर्दै मैले म स्कुल गएर पढ्छु बुवा भन्न सकिनँ । युद्धको मार्ने र मर्ने, जित्ने र अघि बढ्ने सन्दर्भमा नेतृत्व र उसले लिने नीतिहरूले तल्लो तहसम्म धेरै नै प्रभाव पार्ने हुन्थ्यो । बुवाले आफ्नो राजनीतिक जीवनमा आदर्श, निष्ठा र नैतिकताको बलियो खम्बा उभ्याउनुभएको थियो ।औपचारिक शिक्षा अघि नबढाउने बुवा छोरीको सल्लाहपछि बुवाले मलाई आफ्नो किताबको दराजबाट मार्क्सवादको सामान्य ज्ञान, लेखक सुरेन्द्र केसीको नेपालको कम्युनिस्ट पार्टीको इतिहास, नेपालको इतिहाससम्बन्धी केही पुस्तक निकालिदिनुभयो । म पनि बुवासँगै हरेक बिहान केही घण्टा पुस्तक पढ्ने भए । सानै भएकाले यी किताबका केही विषयवस्तु बुझ्थेँ भने केही बुझ्दिन्थेँ ।बुवा काम विशेषले नेपाल आउने जाने गर्नुहुन्थ्यो । जनयुद्ध आफ्नो उत्कर्षमा थियो । दिनहुँ भिडन्त, सहादतका खबरहरू आइरहन्थे । म बुवाआमा भएको ठाउँमा पुगेको केही समयमा बुवाले दिदीलाई पनि बोलाउनुभयो । दाइ तिहारमा आउने सल्लाह भयो ।बुवा नेपाल आउनुभएको बेला २०५९ साल असार ७ गते दाइको सहादत भएको रहेछ । आमा, दिदी र म यो खबरबाट पर थियौँ । बुवा आफ्नो काम सकेर फर्कनुभएपछि दाइको सहादत भएको खबर हामीले दुई महिनापछि भदौमा बुवाको मुखबाट सुन्यौँ । भावनाको उत्कर्षबाट हामीले सामूहिकरूपमा दाइको सहादतलाई आत्मसाथ गरेको अहिले झैँ लाग्छ ।मैले पनि दाइदिदीले जस्तै भूगोलमै जोडिएर काम गर्छु नभनेको होइन । तर, उमेर सानै भएकाले १८ वर्ष पूरा भएपछि जनमुक्ति सेनामा जाने सर्तमा बुवाको सहयोगीको रूपमा काम गरेको थिएँ । म हरेक बिहान १० बजे साइबर गएर बुवाका लागि नेपालबाट प्रकाशित हुने समाचार डाउनलोड गरी बुवालाई देखाउने र चिठीपत्र, दस्तावेजहरू टाइप गरी मेल गर्ने, कम्प्युटरसँग सम्बन्धित काममा सहयोग गर्थेँ ।दुई वर्ष भारत बसेपछि शीर्ष नेतृत्वहरू नेपाल बस्ने नीतिअनुसार म पनि बुवाआमासँगै नेपाल आएँ । नेपाल आएको केही समयपछि म जनमुक्ति सेनामा जोडिएँ । बुवा पश्चिम कमान्डमै हुनुभएकाले समय समयमा भेट भइरहन्थ्यो । बुवालाई आफ्ना दुवै छोरी भूगोलमा जोडिएर काम गरेकामा गर्व थियो ।२०६३ सालमा शान्ति प्रक्रिया सुरु भएपछि बुवा काठमाडौँ बस्न थाल्नुभयो । म रोल्पाको दहवन क्याम्पमा थिएँ । मेरो पढाइ अधुरै रहेकाले मैले पढ्ने इच्छा व्यक्त गरेपछि बुवाले कमिटीमा छलफल गर्न सुझाव दिनुभयो । कमिटीले अनुमति दिएपछि म पढ्नका लागि बुवाहरू भएको ठाउँमा आएँ ।औपचारिक शिक्षाबारे समग्र माओवादी आन्दोलनको धारणा सकारात्मक थिएन । बुर्जुवा शिक्षामा सुधार गरी जीवनोपयोगी शिक्षा आवश्यक छ भन्ने माओवादीको धारणा थियो ।  शान्ति प्रक्रियाको केही वर्षसम्म औपचारिक शिक्षालाई लिएर एक खालको अप्ठ्यारोको स्थिति थियो । मैले भने यही अप्ठ्यारोका बीच पढ्ने रहरलाई अघि बढाएँ ।२०६४ सालमा अधुरो रहेको पढाइलाई पूरा गर्न पढाइ छोडेको ६ वर्षपछि म स्कुल गएर एसएलसीको तयारीमा लागे । एसएलसीमा प्रथम श्रेणीमा उत्तीर्ण भएपछि बुवा धेरै खुसी हुनुभयो । मेरा छोरीहरू हरेक परीक्षामा उत्कृष्ट हुँदै उत्तीर्ण हुन्छ भनेर हौसला दिनुभयो । बुवाको औपचारिक अध्ययन नभए पनि स्वअध्ययन धेरै थियो । तर, पनि हाम्रो समाजमा कहिलेकाहीँ औपचारिक अध्ययनलाई लिएर प्रश्न उठाइदिने गरिन्छ । त्यसले बुवालाई केही खल्लो लाग्ने गथ्र्याे ।दिन, महिना र वर्ष हिसाब गर्ने हो भने बुवासँग १२ वर्षसँगै बसिएछ । बुवासँग बस्ने रहर नमेटिँदै बुवा हामीबाट टाढा हुनुभयो । २०७१ साल भदौ २५ गते साँझ बुवालाई हृदयाघात र मष्तिस्कघात भयो । दोहोरो कुरा गर्दै अस्पताल पुगिएको थियो । अस्पतालको बेडमा हात समाएर बुवासँग कुरा गरेको पनि आजझैँ लाग्छ । बुवासँग दोहोरो कुराकानी भइरहेकाले उपचारपछि ठीक हुन्छ भन्ने विश्वास थियो । तर, हृदयाघातको सर्जरीपछि बुवाको स्वास्थ्यमा सुधार हुन सकेन । परिवार र पार्टीले पनि बुवाको उपचारका लागि जस्तोसुकै व्यवस्था गर्ने तयारी गरेका थियाैँ । तर, बुवाको स्वास्थ्यमा सुधार हुन सकेन । अस्पताल बसाइको पाँच दिनपछि बुवा बित्नुभयो ।हजारौँ शुभचिन्तकको अगाडि हामीले बुवालाई बिदा ग¥यौँ । बुवा हुनुहुन्न भन्ने सोचेपछि मुटु भारी हुन्छ र अत्यासपूर्ण अँध्यारोमा पुगिन्छ । आफूले आफैलाई सम्हाल्न पनि बुवा हामी माझ नै हुनुहुन्छ भनेर कल्पना गर्ने गरेको छु । साँच्चै भन्ने हो भने बुवा तपाईं बित्नुभएपछि मैले रुन पाएको छैन ।एक कप चिया पकाएर दिँदा कति खुसी हुनुहुन्थ्यो बुवा । अहिले म खाना पकाउन जान्ने भएकी छु । मेरो परीक्षाको रिजल्ट सुनेर कति खुसी हुनुहुन्थ्यो, अहिले मैले राजनीतिशास्त्रमा स्नातकोत्तर सकेकी छु बुवा । तिम्रा सन्तान होस् भन्नु हुन्थ्यो, अहिले तपाईंका दुई नातिनी भएका छन् र उनीहरूले तपाईंलाई बुवा भनेर चिन्न र बोलाउन सक्ने भएका छन् बुवा ।सबै छ बुवा, तर यी सबै खुसी सुन्न तपाईं हुनुहुन्न । कहिलेकाहीँ बेसरी रुन मन लाग्छ । तर, रुन पनि सकेको छैन । घरका भित्ताभरी तपाईंको फोटो छ र त्यही फोटोसँग हरेक सुख दुःखमा संवाद गरिरहेको हुन्छु बुवा ।तपाईं भएको ठाउँमा एक दिन नजाँदा किन आइनौ, न्यास्रो लाग्ने रहेछ भन्नुहुन्थ्यो । तपाईंबिना हामीले सात वर्ष बितायौँभन्दा नि आत्तिन्छौँ । तर, थाहा पनि छ, अब यस्ता धेरै वर्षहरू थपिँदै जान्छन् ।बुवा आज जन्मदिन, बुवालाई जन्मदिनको अवसरमा धेरै धेरै सम्झना । बुवा जीवित हुनुहुँदा म बुवाको जन्मदिनका लागि भनेर केही उपहार छानिरहेकी हुन्थेँ । तपाईंको भौतिक उपस्थित नभएर उपहार किन्न सकिनँ । तर, बाँचुन्जेल तपाईंको पदचापलाई पछ्याउने कोसिस गरि नै रहनेछु बुवा । #posta bahadur bogati#पोष्टबहादुर बोगटी