एकसाथ सम्पन्न प्रतिनिधिसभा र प्रदेशसभा निर्वाचनमा नराम्ररी पराजित भएपछि मुलुककै जेठो राजनीतिक दल नेपाली काँग्रेसभित्र अनेकखाले रोमाञ्चक दृश्य देखिन थालेका छन् । चुनाव हारेपछिको रनाहामा मलम लगाउन एकथरी युवाहरू बुढो पुस्ताविरुद्ध आक्रमक बन्दै अब नेतृत्व हस्तान्तरण गरेर आफ्नो पुस्तामा आउनुपर्ने दाबी गर्दैछन् भने अर्काथरी हारको दोष एकअर्कामाथि थोपर्न लागिपरेका छन् ।चुनावलगत्तै युवा नेताहरूले आफ्नो पक्षको भेला आयोजना गर्ने, नेतृत्वको उछितो काढ्ने गरेर हारको पीडालाई शान्त गराउन खोजे । पछिल्लो पटक संस्थापनसँग असहमती राख्ने केही जिल्ला सभापतिको जमघटले काँग्रेस चलायमान हुन थालेको देखिन्छ । तर यो उपाय डा. राममनोहर लोहियाको ‘कार्यकर्ताले काम पाएनन् भने सडक बत्तिमा ढुङ्गा हान्न लगाउनु’ भन्ने भनाइसँग मिल्दोजुल्दो छ ।यही मेसोमा हालै केही युवा काँग्रेसले काठमाडौँको बानेश्वरमा बटुवाका जुत्ता पालिस गरेको कुराले पनि चर्चा पायो । जुत्ता पालिस प्रकरणको अर्थ राजनीतिक भन्दा सस्तो प्रचारबाजीसँग निहित रहेको प्रष्ट देखियो । नेपाल–भारत जस्ता पछौटे देशमा अनेकखाले असन्तुष्टि पोख्ने माध्यमको रूपमा यस्ता घटना–परिघटना घट्ने गर्छन् ।पञ्चायतकालमा नयाँ सडकमा एकाध माहिनामा यस्ता घटना भइरहन्थे । त्यसमा शैक्षिक बेरोजगारले रोजगारी मागेर जुत्ता पालिस गर्ने, साहित्यिक आदि अभियन्ताहरूले अभिव्यक्ति स्वतन्त्रता खोसिएको विरुद्ध लाक्षणिक सन्देश दिन यस्ता काम गर्ने गरेको देखिन्थ्यो । तर बटुवाको जुत्ता पालिस गरेर आफूले गरेको राजनीतिक दुष्कर्मको प्रायश्चित गरेको घटना भने यसअघि देखिएका थिएनन् । अर्काको जुत्ता पालिस गरेर राजनीतिक सुधारको अभियान चलाउनु आफैंमा हास्यास्पद मानिन्छ । युवा काँग्रेसले थालेको यो बुट पोलिस अभियान राज्यसत्ताविरुद्ध हो कि आफ्नै पार्टीको असन्तुष्टि पोख्ने कार्य ?  आफ्नो धर्म–संस्कार अनुसार मन्दिर बाहिर जुत्ता राखेर भगवानको दर्शन गर्न जानेको जुत्ता पालिस गरेर प्रायश्चित गर्ने प्रचलन शिख जातिमा छ । पञ्जाबको स्वर्ण मन्दिर अगाडि त्यस्ता घटना बाक्लै हुने गर्छन् । भारतका पूर्वराष्ट्रपति ज्ञानी जैलसिंहले राष्ट्रपति पदमा बहाली भएकै बेला स्वर्ण मन्दिर अगाडि राखिएका भक्तजनका जुत्ता पालिस गरेको घटना त्यस बेला चर्चित नै थियो । तर त्यो राजनीतिक प्रचारबाजीको उद्देश्यले गरिएको थिएन । त्यो विशुद्ध धार्मिक भावनाबाट प्रेरित थियो । जुत्ता पालिस गरेर राजनीतिमा तह–तह बनेर रहेको विकृतिलाई हटाउन सम्भव छैन । अहिले नेपालको राजनीति भ्रष्टाचार, अनियमितता, अराजकता आदि विकृतिको केन्द्र बनेको छ । राजनीतिमा लाग्नेहरू सबैभन्दा अयोग्य र स्वार्थीको जमात छ । अन्यत्र बिक्न नसकेको जनशक्ति राजनीतिमा प्रवेश गर्ने र अनेक दुष्कर्म गरेर देश लुट्ने गरिएकाले नयाँ पुस्ता राजनीतिप्रति सकरात्मक बन्न सकेको छैन । नेपाली काँग्रेस, एमाले, माओवादी, मधेसवादी दल र राप्रपा मिलेर विगत पच्चीस वर्षमा मुलुकलाई कङ्गाल बनइसकेका छन् ।ती पार्टीका नेताका आफन्त, नातागोेता र आसेपासे रातारात करोडपति, अर्बपति बनेका छन् । पार्टी चलाउने, सरकारका जाने र लाभका पद हासिल गर्ने सवालमा नेपालका साना–ठूला सबै दलभित्र एउटै प्रवृत्ति हाबी छ । हप्तावारी उठाउने, चोरी, डकैतीमा संलग्न, भ्रष्टाचार, ज्यान मुद्दा खेपेका, तस्कर, डन, बलात्कारीलाई पार्टीमा भित्र्याउने होडबाजी ठूला भनिएका दलहरूबीच नै चल्छ । बीसवटा मुद्दा लागेकालाई चुनावमा टिकट दिने र जिताउने काममा नेताहरू अहोरात्र खट्छन् । प्रायः पार्टीको नेतृत्वमा पनि अहिले ठेकदार, व्यापारी, तस्करहरूकै बोलवाला हुन थालेको छ ।संसदीय र स्थानीय तहको चुनावमा नेताहरू टिकट नै बिक्री गरेर पार्टी चलाउँदै आएका छन् । अब त पार्टी नेताका आफन्त, श्रीमती र निकटस्थ दलालले करोडौँमा टिकट बिक्री गरेर अकूत सम्पत्ति थुपार्ने  अवस्थासमेत आइसकेको छ । राजनीतिले हुर्काएको यस्तो विकृति विस्तारित भएर अहिले फौजी, निजामती, शिक्षा, स्वास्थ्य क्षेत्रलाई पनि आक्रान्त पारेको छ । सिङ्गो देश अहिले डरलाग्दो विकृतिको केन्द्र बन्न पुगेको छ । यस्तो बेला कुनै पनि पार्टीभित्र सुधारका लागि अभियान थाल्ने प्रतिबद्धता जनाउने जमात जन्मनु खुशीको कुरा हो । मूलतः ठूला भनिएका तीन दल र मधेसी दल मात्र सुध्रिए भने देशले मुहार फेर्ने सम्भावना रहन्छ । तर अहिले ठूला भनिएका तीन दलभित्रै शुद्धीकरण प्रक्रिया जटिल बन्न पुगेको छ । सत्ता हत्याउने नाममा जस्तोसुकै दुष्कर्म पनि गर्न तयार हुने प्रवृत्तिले पार्टीहरूमा निष्ठा, इमानदारी र त्यागको भावना हराएर गएको छ । यी सबै विकृतिको डङ्गुर पन्छाउन सबभन्दा पहिले पार्टीभित्रै डोजर लगाउनुपर्ने अवस्था छ । त्यसो गर्दा अवसर गुम्छ कि, नेताको नजरमा परिँदैन कि वा कारवाही पो हुन्छ कि भन्ने त्रासबाटा मुक्त हुनुपर्छ । पार्टीभित्र नीति, सिद्धान्त र कार्यक्रमको वकालत गर्ने जमात अहिले समाप्त नै भएको छ । अब कठोर प्रयत्नबाट त्यस्तो जमात सिर्जना गर्ने आँट देखाउनुपर्छ । कष्टसाध्य प्रयासमा लाग्ने धैर्य भएको नेता वा टिमबाट त्यो कार्यको थालनी हुनुपर्छ । राजनीतिक जागरण बुट पोलिसबाट हुनै सक्दैन, त्यो त सस्तो लोकप्रियता आर्जन गर्ने र प्रचारमा आइरहने  उपाय मात्र हो । पार्टी बैठक, भेला, अधिवेशनमा हुने अनुचित निर्णयविरुद्ध उभिने, पार्टीभित्रै स्वच्छता, पारदर्शिता र न्यायको वकालत गर्ने, कुनै उपाय नलागे त्यस्ता घटना सार्वजनिक गर्ने हिम्मत जुटाउनु पर्छ । सरकारमा रहेको पार्टीले आफन्त, नातागोता, कार्यकर्ता, पाल्न जथाभावी गर्ने गरेका घटनालाई आँखा चिम्लेर जुत्ता पालिसको औचित्य सावित हुन सक्दैन । नियम कानुन मिच्ने, आफू अनुकूल व्याख्या गर्ने र अनेक लाभ हासिल गर्ने अवस्थालाई टुलुटुलु हेरेर बस्नेहरूबाट ठूल्ठूला कुरा बढी हुने गरेका छन् । ठूला कुराले मुलुक परिवर्तन हुन सक्दैन ।राजनीतिलाई लाभ हाँसिल गर्ने, कमाउने र धनी हुने माध्यमका रूपमा बुझ्ने परम्परा हटाउन सडकमै आउनुपरे पनि आउने हो भने त्यसले दीर्घकालीन रूपमा राष्ट्रलाई हित गर्न सक्छ । राष्ट्र कङ्गाल बनिसक्यो, कमजोर बन्दै अस्तित्व नै गुमाउन थालिसक्यो । सार्वभौमसत्तामा बाहिरी तत्वले हस्तक्षेप गरेको कुरा चर्चा नै हुन छाडिसक्यो । यस्तो बेला चुनाव हारेको रनाहा शान्त पार्न अनेक ‘स्टन्ट’ गर्नुको अर्थ छैन । पार्टीभित्र पनि आफ्नो गुट कमजोर भयो ।कमजोर गुटका कारण अवसरबाट वञ्चित बन्नुपर्ने भयो भन्ने पीडा राखेर काम गर्ने नेताको कमी छैन । त्यस्तो नेतृत्व जसले पार्टीलाई सिद्धान्तमा चलाउँछ, देशलाई कानुन, नियम, विधि र पद्धति अनुरूप सञ्चालन गर्न सक्छ । त्यस्तालाई साथ दिने र बलियो  बनाउने कामले राजनीति सङ्लिन सक्छ । अब नेतृत्व सुध्रिएन, स्वार्थकै शिकार बनिरह्यो भने पनि आफूलाई फाइदा हुने भए, गलत कुरालाई नै प्रश्रय दिइरह्यो र कार्यकर्ता त्यो कुरालाई बेवास्ता गर्दै प्रचारबाजीमा रमाइरहे भने हाम्रो अवस्था के हुन्छ ? कल्पना पनि गर्न सकिँदैन । यो अवस्थालाई बुझेका नेता–कार्यकर्ताले सुधारका राजनीतिक उपाय नै अबलम्बन गर्नुपर्छ । अब कसैलाई पनि सस्तो प्रचारबाजी गरेर सन्तुष्टि लिने कुरा हितकर हुँदैन । जुत्ता  पालिस गरेजति सहजै पार्टीलाई, मुलुकलाई र पद्धतिलाई सुधार्न कठिन छ । पञ्चायत फाल्ने, राजा फाल्ने तागत अब यो विकृति विसङ्गति हटाउन लगाउन सक्नुपर्छ । त्यसका लागि प्रष्ट विचार, निष्ठामा अडिग रहेर साहस र आँटका साथ अघि बढ्नुपर्छ । त्यसो गर्न सकिए स्वतः नेतामा स्थापित पनि हुन सकिन्छ । सस्तो प्रचारबाजीका उपायको आवश्यकता पनि रहँदैन ।  