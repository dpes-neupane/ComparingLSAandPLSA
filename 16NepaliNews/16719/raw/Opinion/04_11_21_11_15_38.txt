विगत केही महिनादेखि नेपालका राजनीतिक दलभित्र उथलपुथल, नयाँ जोडतोड र गठजोडको प्रक्रिया तीव्र बनेको छ । नेपाली काँग्रेस अहिले सत्तामा पुगेको हुनाले केही शान्त देखिए पनि त्यहाँसमेत बदलिँदो परिस्थितिमा सुति नै राख्ने वा कोल्टे फेर्ने भन्ने उहापोह कतै न कतै कायमै रहेको देखिन्छ ।माओवादी केन्द्र नेकपाबाट अलग्गिएपछि यस्तै आशङ्काको भुमरीबाट बच्न सत्ताको खेलमा लागेको छ । सत्ताबाटै यो अस्थिर समीकरणलाई टिकाइराख्ने प्रयत्नमा लागेको छ । त्यसकारण माओवादी केन्द्रको केन्द्रमा अहिले समीकरण गर्दै सन्तुलनमा रहने कोसिस पहिलो प्राथमिकता हुनपुगेको हो ।अहिले दूरदृष्टि वा नीति गौण भएको अवस्था छ । नेकपा एमालेमा टुक्रिएका टुक्राहरू जोड्ने कुनै कुरा फेला परिरहेको छैन । त्यस्तै मधेसको एक मात्र राजनीतिक दलको स्थितिमा पुगिसकेको जनता समाजवादी पार्टी अब फेरि मधेसका दुई राजनीतिक दलहरूमा परिणत भएर बेथितिको मारमा परेको देखिन्छ ।मधेसका निम्ति बृहत् राजनीतिक शक्ति निर्माणको अभियान केही अवाञ्छित विकृति हुँदाहुँदै पनि जसोतसो एउटा दलका रूपमा देखा परेदेखि नै यसमाथि चारैतिरबाट प्रहार हुन थालेका थिए । त्यसलाई अप्रत्यासित मान्न सकिन्न । तर त्यसको सामना गर्नुपर्नेमा जनता समाजवादी पार्टीका नेताहरू सजिलै षडयन्त्रमा फस्दै गए र पार्टी विभाजित भयो । यो एउटा राजनीतिक दलको विभाजन मात्र होइन, यस विभाजनले मधेसी, थारु, मुस्लिम, आदिवासी, जनजातिहरू सम्मिलित नेपालको तेस्रो र निर्णायक धार स्थापना गर्ने आशा नै चकनाचुर हुने अवस्थामा पुगेको छ ।अहिले सतहमा देखिएका घटना परिघटनाको बीजारोपण विगतको आमनिर्वाचनपछि मधेसमा दबाइएका प्रतिनिधिहरूबाट सुरु भएको हो । अर्काे निर्वाचन नहुन्जेल अजेय शक्तिका रूपमा उदाएका नेकपाका नेताहरूले यी दुई दललाई साम, दाम, दण्ड, भेदको नीति लिए । उनीहरुलाई निस्तेज बनाउने ध्याउन्नमा लागेका थिए । नेपाली काँग्रेस आफै बेहाल अवस्थामा थियो । तर पनि छुट्टिन सकेको थिएन । जनता समाजवादी पार्टीका रूपमा एकीकृत भएपछि नयाँ दल सबैको आँखाको तारो बनेको थियो ।जनता समाजवादी पार्टीको एकीकरण खराब समय र हतारमा भएको थियो । राजनीतिमा समर्पित तमाम विज्ञ र परिपक्व राजनीतिकर्मीलाई एकीकरण नगरी गठबन्धन गरेर जाऔँ भन्दा राजनीतिक स्वार्थले लटपटिएका नेताहरूले सुनेनन् ।वास्तवमा त्यो समय मधेसी, थारू, आदिवासी–जनजातिहरूको छुट्टै सङ्गठन निर्माण गरी समन्वयात्मक रणनीति बनाएर आन्दोलन तथा निर्वाचनका लागि जाने थियो । तर यसलाई आत्मसात गरिएन । त्यसको परिणाम दुखद् नै रह्यो । यी पार्टी बीचको एकीकरणले कार्यकर्ता सशक्तीकरण र सुदृढ सङ्गठन बनाउन सकेन । त्यसको सट्टा आपसी शक्ति प्रदर्शनले प्रतिक्रियात्मक खतरालाई निम्त्याउने काम गर्याे । अहिलेको परिणतिको मूल कारण पनि यही हो ।जनता समाजवादी पार्टीको विभाजनले मधेसी, थारु, आदिवासी जनजाति आन्दोलनकारीहरू अहिले पराजयको अनुभूति गरिरहेका छन् । आन्दोलनमा प्रत्यक्ष सहभागी नभए पनि त्यसले उठाएका मुद्दालाई ठीक ठान्नेहरू, विविधताबीच एकतावद्ध राष्ट्रियताका पक्षपातीहरू पनि यसबाट असन्तुष्ट छन् । पहिचान, समावेशिता र राज्यका हरेक अङ्गमा समान सहभागिता नभएसम्म देशमा स्थिरता र समुन्नति प्राप्त गर्न नसकिने तथ्यलाई आत्मसात गरेका व्यक्ति, हिमाल, पहाड र तराईका सबै प्रबुद्धजनहरूलाई यस विभाजनले स्तब्ध बनाएको छ । यस घटनाले मधेसी, थारु र आदिवासी जनजातिको एकत्रित शक्तिलाई खण्डित गरेको छ । मधेसका दुई सशक्त नेतृत्वदायी शक्तिलाई निस्तेज पारेको छ ।यस विभाजनले पार्टीभित्रकै केही व्यक्ति खुसी पनि देखिएका छन् । त्यसमा आन्दोलनसँग मतलब नभएका तर स्वार्थ र अवसरलाई मात्र ध्यान दिने व्यक्तिहरु पर्छन् । अहिले यस्तै व्यक्तिका समूह दुवै पार्टीको हर्ताकर्ता बनेका छन् । यसले पनि पार्टीका शुभचिन्तकलाई निराश बनाएको छ ।यी पार्टीहरू किन विभाजित भए ? अब के होला ? अब कसरी आगाडि बढ्ने ? अहिलेका जल्दाबल्दा विषय यिनै प्रश्नहरू हुन् । खासमा सत्ताको लालसा, स्वार्थ र अहंको टकराब, पार्टीमा सद्भावभन्दा स्वार्थी मानसिकताले गर्दा यस्तो अवस्थामा आएको हो ।समग्रमा भन्दा व्यक्ति केन्द्रित राजनीति भएर यस्तो अवस्था हुन पुगेको हो । यो सबका बाबजुद विभाजन भने अप्रत्यासित थिएन बरू एकीकरण नै अप्रत्यासित थियो । तत्कालको अल्पकालीन समीकरणको निमित्त सन्तुलन हुनै नसक्ने गरी अड्याएर ठड्याइएका स्तम्भहरू कति दिनसम्म टिक्न सक्थे र ? जनता समाजवादी पार्टीको एकीकरण विचारले, प्रशिक्षणको पृष्ठभूमिले र जन आधारको प्रकृतिले पनि विपरीत ध्रुव बीचको मिश्रण झैँ थियो । जो कुनै पनि स्थितिमा पनि यौगिक बन्न नै सक्दैनथ्यो । एकीकरणको स्वाद नमिठो भए पनि आन्दोलनमा प्रतिबद्ध योद्धाहरू भने परिस्थितिलाई हेरेर मिल्न लागिसकेका थिए । तर कतिपय नेता तथा स्वार्थी समूहले त्यस्तो हुन दिएनन् ।मधेसी र थारूहरूको आआफ्नै नेतृत्वमा राजनीतिक शक्तिको निर्माण गर्ने अभियानका दृष्टिले यो विभाजन एउटा आवश्यक र ऐतिहासिक घटना पनि मान्न सकिन्छ । यसले एउटा स्पष्ट रेखा कोरेको छ । मधेस र आदिवासी जनजातिको आन्दोलनमा लागेका वामपन्थी पङ्क्ति एकातिर समेटिएका छन् । तथ्य पनि यही हो र विस्तारै सबैले मनन गर्ने विषय पनि यही हो ।यो विभाजन लोकतान्त्रिक र वामपन्थी पङ्क्तिबीच दुई दलका रूपमा भएको भए धेरै हदसम्म ठीक हुन्थ्यो । सहकार्य र गठबन्धनको ठाउँ रहन्थ्यो । तर मधेसी र आदिवासी वामपन्थी पङ्क्ति अहिले खिचडी गठबन्धनमा सामेल भएका छन् । त्यसैले अझै पनि यसका केही अदृश्य पाटा खुल्न बाँकी नै छन् । विभाजित समूह वामपन्थीहरूको एउटा पार्टीका रूपमा प्रकट हुन्छ वा मधेसी र आदिवासी वामपन्थीहरूको समूह बनेर स्वतन्त्र रहन्छ, त्यो आगामी दिनमा प्रष्ट हुनेछ । जे भए पनि, त्यस समूहभित्र अर्काे फुट अपरिहार्य र निश्चित छ । वामपन्थी पार्टीभित्र गए त्यसभित्र बाँकी रहेका लोकतन्त्रवादीहरु आफ्नो बाटो लाग्न बाध्य हुनेछन् । अलग्गै एकत्रित हुन खोजे वामपन्थीहरूको नयाँ शक्ति निर्माण गर्ने चाहना भएकाहरू अर्कै बाटो लाग्नेछन् ।मधेसको आधारभूत जनआधार लोकतन्त्रवादी मानसिकता भएको हुनाले त्यसको पनि प्रभाव पर्ने नै छ । अर्काेतर्फ लोकतान्त्रिक समाजवादी पार्टीको समूहमा यस्ता समस्या छैनन् । तर उनीहरुको बाटो पनि सजिलो भने छैन । यहाँ पनि राजनीतिक मुद्दाभन्दा पनि सत्ताको समीकरणमा अल्झेका, व्यक्तिवादी स्वार्थ र व्यक्तिपूजक लटपटमा लागेका, सङ्गठनमा आइपर्ने समस्या मुकाबिला गर्ने क्षमता नभएका डफ्फाको हालीमुहाली छ ।नेपालका राजनीतिक दलहरू लगातार असफल हुने मुख्य कारण नेतृत्वमा परिवर्तन नहुनु हो । उनीहरुमा आगामी नेतृत्वका लागि नयाँलाई बाटो छेक्ने एउटा रोगजस्तै बनेको छ । यही कारण यस समूहले पनि नीति र रणनीतिको स्पष्ट धार विकसित गर्न सकेको छैन । राजपा एकीकरणको तौरतरिकाले जन्मेको संस्कार छुट्न सकेको छैन ।शहीदको आशिष पाएको पार्टीका अधिकांश नेताहरू विगतमा पाएको पदको भूत त्याग्न सकिरहेका छैनन् । त्यसकारण भागबण्डा गरेर खान पल्किएकाहरू नेतृत्वबाट अपेक्षाकृत परिपक्व र प्रशिक्षित समूहबाट पुनः किनारा लगाइने र कनिष्ठहरूको भार बोक्न बाध्य गराइने हो कि भनेर डराएका छन् ।पहिलो मधेस विद्रोहकै क्रममा मधेसीहरू ‘अब मधेस सरकार’ भन्ने नाराका साथ उत्रेका थिए । यो स्वशासन र सङ्घीयताको पहिलो जनआवाज थियो । मधेसीहरूलाई आफ्नै नेतृत्वमा आफ्नै राजनीतिक सङ्गठनको चाहना राखेका पनि थिए । यो उत्कट आकाङ्क्षा यथारूप अझै कायम छ । आन्दोलनमा नेताहरू जहिले पनि जनताभन्दा पछाडि देखिन्छन् । जनताले बाँधेर तानिरहेको जस्तो भान भइरहको हुन्छ, तर राजनीतिक शक्ति निर्माणको मामिलामा नेताहरू जनतालाई छाडेर एकदमै आगाडि बढेर अलग–थलग परे ।मधेस र थरूहटका निमित्त अहिलेको आवश्यकता भनेको क्षेत्रीय राजनीतिक शक्तिको निर्माण नै हो, जो पछि मुलुकको शक्ति बन्न सकोस् । तर नेताहरूले क्षेत्रीय आवश्यकताको महत्त्व बुझ्न सकेनन् र यो हालत हुन आयो । सङ्घीयता विरोधी राजनीतिक दलहरूले यसको वास्तविकतालाई राम्ररी बुझेका छन् । बाध्यतावश सङ्घीयता स्वीकारे पनि सङ्घीयता सञ्चालन गर्ने क्षेत्रीय शक्ति बन्न नै नपाओस् भनेर कानुनहरू बनाए । अहिलेको राजनीतिक दलसम्बन्धी ऐन यसको स्पष्ट उदाहरण हो । मधेसका राजनीतिक नेतृत्व यस तथ्यलाई आत्मसात गरी क्षेत्रीय आवश्यकता अनुसार आगाडि बढ्न सके भने अहिलेको स्तब्धताको निदान गर्न सक्छ ।मधेसी र थरूहट जनताका आगाडि अब कसरी आगाडि बढ्ने भन्ने नै सबभन्दा महत्त्वपूर्ण प्रश्न आएको छ । जे हुनु थियो भइहाल्यो, अब यस क्षतिलाई कसरी पूर्ति गर्ने विषय नै मननीय छ । यसको उत्तर नै अहिले छाएको स्तब्धतालाई समाधान दिने हो । त्यसकारण मधेसी र थारूहरूको समानता, सम्मानपूर्ण पहिचान, समावेशिता र सहभागिताको निमित्तको सङ्घर्षको लक्ष्य प्राप्ति नभएसम्म सङ्घर्षलाई सशक्तका साथ आगाडि बढाउन आफ्नै नेतृत्वको राजनीतिक सङ्गठनको निर्माण गर्नु अहिलेको पहिलो प्राथमिकता हुनुपर्छ । मधेस र थरुहट आन्दोलनका क्रममा भएको नृशंसता र दमनलाई आगामी सङ्घर्षको ऊर्जाको रूपमा प्रयोग गरिनुपर्दछ ।मधेसीहरू किन आफ्नै नेतृत्व र आफ्नै राजनीतिक शक्ति निर्माण गर्न चाहेका छन्; त्यसको अन्तर्यको आत्मसात गर्नु पनि त्यतिकै जरुरी छ । आफ्नै राजनीतिक शक्ति भनेको आफ्ना मुद्दामाथि प्रतिबद्ध हुनु हो । मुद्दामा केन्द्रित भई प्रतिबद्ध राजनीतिक शक्ति बनाई त्यसलाई मुकामसम्म पुर्याउन सक्ने नेतृत्वको खोजी गर्नु हो । त्यो राजनीतिक शक्ति जात, धर्म वा भाषामा आधारित होइन, मधेसी समाजको राजनीतिक शक्ति हुनुपर्छ । मधेसको विविधताको प्रतिनिधित्व गर्न सक्ने हुनुपर्छ । त्यसको लक्ष्य, दृष्टि, नीति र रणनीति स्पष्ट हुनुपर्छ, अभ्यासमा प्रतिबद्धतासहित परिभाषित हुनुपर्छ ।यस्तो परिवेशमा असफल नेतृत्वले मधेसको अभिष्ट पूरा गर्नका लागि विश्वास अर्जित गर्न सक्दैन । अब उनीहरूको सल्लाह र सहयोगको भूमिकाले पार्टी निर्माणलाई मजबुत बनाउँदै नयाँ नेतृत्वलाई आगाडि सार्ने प्रयत्नमा लाग्नु आवश्यक छ ।लोकतान्त्रिक समाजवादी पार्टीहरूले यस कार्यलाई आगाडि बढाउन सक्ने स्थितिमा छ । यसका सम्भावना अझै पर्याप्त छन् । लोकतन्त्रवादीहरूको समूह भएको हुनाले यसले आफूलाई तयार गर्न सक्यो भने भोलिका दिनमा लोकतान्त्रिक शक्तिबीचको सहकार्यमा समेत महत्त्वपूर्ण भूमिका निर्वाह गर्न सक्छ । त्यसकारण हतार नगरी सबभन्दा पहिले पार्टीको लक्ष्य, दृष्टि, नीति, रणनीति र त्यसअनुरूपको योजना परिभाषित गर्नु आवश्यक छ । अनि त्यस अनुरुपको जिम्मेवारी दिन नेतृत्वको विकास गर्नु नै यस पार्टीको अहिलेको प्राथमिकता हो । यति गर्यो भने यो पार्टीले मधेस र थरूहटका तमाम जागरुक र प्रवुद्धहरूको सहयोग पाउने निश्चित छ ।