 नेपालमा सार्वजनिक यातायातको साधनको सञ्चालन सन् १९५९ देखि भएको पाइन्छ । निजीरूपमा भने त्योभन्दा केही समय अगाडिदेखि फाट्टफुट्ट सरकारी प्रायोजन र राजा महाराजाहरूले प्रयोग गर्थे । हाल बस, कार, जिप, टेम्पो जस्ता सवारी साधन यात्रु ओसार्नका लागि प्रयोगमा आएका छन् ।लामो दूरीमा यात्रा गर्नका निम्ति बस, कार, जिप, हवाइजहाज प्रचलनमा भए पनि छोटो दूरीमा यात्रा गर्न तराईमा पहिले पहिले रिक्सा प्रचलनमा थिए, अहिले अटो रिक्सा, सिटी सफारी धेरै प्रचलनमा छन् । यहाँ यसैमध्येको सिटी सफारीबारे चर्चा गरिएको छ ।नेपालको तराई र मध्य पहाडी भेगमा सिटी सफारी निकै नै चलेका छन् । यस्ता सवारी साधनले हाम्रो दैनिक यात्राका समस्यालाई धेरै नै समाधान गरेका छन् । टुक–टुक, टोटो या सिटी सफारीका रूपमा चिनिने यस्तो खालको रिक्सा विशेष गरी सन् २००८ देखि अलिक बढी प्रचलनमा आएको हो ।पेट्रोल, डिजल जस्ता पदार्थ प्रयोग नगरी ब्याट्रीबाट चल्ने यो तीन चक्के सवारी साधन विशेष गरी दक्षिण एसियाली राष्ट्रहरू भारत, बङ्गलादेश, नेपालमा अलि बढी नै चल्ने गर्छन् । विशेष गरी भारत र चीनमा बढी उत्पादन हुने सवारी साधनले यातायातमा सहजता मात्र दिएका छैनन् कि ठूलो मात्रामा रोजगारीको अवसर पनि सिर्जना गरेका छन् । यसले गर्दा स्थानीयको जनजीवन पनि सहज बनाएको छ । धेरै शारीरिक परिश्रमसमेत नपर्ने यस्ता सवारी साधनमा महिला चालकको आकर्षण पनि प्रशस्त देख्न सकिन्छ । जसले गर्दा महिला सशक्तीकरणमा समेत यसले सहयोग पुर्याउने देखिन्छ ।विदेशबाट फर्केका, सरकारी वा अन्य सेवाबाट सेवानिवृत्त भएका, घरमै बसेका गृहिणीहरू समेतका लागि सिटी सफारी रोजगारीको अवसरका रूपमा रहेको छ । वातावरणीय दृष्टिकोणबाट हेर्दा पनि धेरै राम्रो देखिएको छ । यति हुँदाहुँदै पनि सिटी सफारी चलाउन अनेक चुनौतीको सामना गर्नु परेको देखिन्छ ।गत महिना यसबारे एक अध्ययन गरेको थिएँ । त्यस क्रममा सिटी सफारी छोटो यात्राका लागि निकै सहज छ । शाखा सडकका लागि यो निकै नै आवश्यक देखिएको छ । तर सडक सुरक्षा र अन्य दृष्टिकोणबाट भने यो निकै चुनौतीपूर्ण देखिएको छ ।इटहरी, विराटनगर, बुटवल र नारायणगढ जस्ता सहरमा सिटी सफारी चालकहरू, यात्रु, ट्राफिक प्रहरी र अन्य चालकहरू गरी करिब २०० जनालाई सर्वेक्षणमा सहभागी थिए । उनीहरूलाई सोधिएका केही प्रश्नमा ८८.३ प्रतिशत मानिसले सिटी सफारी प्रयोग गरेको तथ्याङ्क प्राप्त भएको छ ।यी साधन धेरै व्यक्तिको पहुँचमा पुगेका देखिन्छन् । यसले धेरै यात्रुहरूलाई सुविधा दिएको भए पनि यसभित्रका अनेकन समस्या पनि देखिएको छ । चालकले ट्राफिक नियमको जानकारी नराखेका र जथाभावी चलाउँदा धेरै दुर्घटना भएको जानकारी दिएका थिए ।नेपाल सरकारको यातायात व्यवस्था विभागले सिटी सफारी चालकलाई लाइसेन्सको व्यवस्था गरेको छ । यद्यपि सर्वेक्षणमा प्राप्त तथ्याङ्क भने फरक छ ।सर्वेक्षणमा सहभागी ६९.८ प्रतिशतले  सिटी सफारी चालकलाई ट्राफिक नियम बारे जानकारी नै नभएको बताए । सहभागीहरूले चढेका सफारी चालकसँगको अनुभवका आधारमा जबाफ दिएको बताएका थिए ।  उनीहरुले २.५ प्रतिशत सफारी चालकहरूलाई मात्र ट्राफिक नियमबारेमा जानकार छन् भनेका थिए ।सर्वेक्षणमा सहभागीलाई सफारी दुर्घटना किन हुन्छ भनेर प्रश्न सोधिएको थियो । उनीहरूमध्ये ७२.२ प्रतिशत सहभागीले अधिकांश सफारी दुर्घटना आफ्नै कारणले हुने गरेको बताउँछन् ।यी तथ्याङ्कलाई हेर्दा सफारी चालकलाई रोड सेफ्टी र ट्राफिक नियमबारे निकै जिम्मेवार बनाउनुपर्ने देखिएको छ । नियम पालना भए नभएको बारे सम्बन्धित निकायले कडा नियमन गर्नुपर्ने आवश्यकता देखिएको छ ।अहिले नै दुर्घटनाको कारणको रूपमा चित्रण हुन थालिसकेको सिटी सफारीलाई व्यवस्थित गर्न सकिएन भने यसले निकै ठूलो समस्या निम्त्याउन सक्छ ।भारतको पश्चिम बङ्गालमा गरिएको एक अध्ययनमा सिटी सफारीको मुख्य चुनौतीको रूपमा अन्य सवारी साधन र यो साधनबीच रोडमा देखिने तनावलाई लिइएको छ ।नेपालमा पनि यस्ता समस्या देखिँदै गएका छन् ।  सिटी सफारीहरूलाई प्रमुख राजमार्गमा चलाउन दिनुहुन्छ कि हुँदैन भनेर हामीले सोधेका थियौँ । बहुसङ्ख्यक सहभागीले सिटी सफारीलाई मुख्य बाटोमा कुदाउन रोक्नुपर्छ भनेका छन् । ४३.६ प्रतिशत सहभागी सिटी सफारीलाई प्रमुख सडकमा रोक्नुपर्छ भन्छन् । त्यसैले यो सवारी साधन र अन्य सवारी साधनबीचको द्वन्द्व देखिएको छ । यसको व्यवस्थापन गर्न निकै ठूलो चुनौती देखिन्छ ।अझ दुःखद् पक्ष के छ भने कुन सहरमा कतिवटा सिटी सफारी कुद्छन् भन्ने तथ्याङ्क कुनै सरकारी निकायसँग छैन । त्यस्तो हुँदा कति सवारी साधनलाई लक्षित गरी नीति नियम बनाउने, कस्ता नीति नियम बनाउने, कसरी नीति नियम बनाउँदा लक्षित समूहलाई फाइदा हुन्छ भन्ने कुरामा अन्योल छ । सिटी सफारीलाई कसरी व्यवस्थित बनाउन सकिन्छ भने ठोस नीति नियम नहुँदा राम्रो व्यवस्थापन गर्न सकिएको छैन ।उल्लिखित तथ्याङ्ले के देखाउँछ भने सिटी सफारीसँग सम्बन्धित अनेकन समस्या छन् । तीबाहेक हाम्रा आफ्नै पनि अनेक समस्या छन् ।हाम्रा सडक साँघुरा छन् । कुन सवारी कस्तो बाटोमा प्रवेश दिने कुनलाई रोक्ने भन्ने कुनै मापदण्ड छैन । पूर्वाधारको अभावमा अनुगमन गराउन सकिएको छैन ।सिटी सफारीसँग सम्बन्धित समस्या त धेरै छन् यद्यपि तिनलाई समाधान नै गर्न नसकिने भने होइन । रोड सुरक्षा, सवारी सञ्चालन गर्ने तरिका लगायत विभिन्न विषयमा पर्याप्त तालिमको व्यवस्थापन गरिनुपर्छ ।तसर्थ, जीविका, सहजतासँगै दुर्घटनाका कारणसमेत बनिरहेको यस साधनलाई व्यवस्थित बनाउन सबै जिम्मेवार निकाय जागरुक बन्नुपर्छ ।