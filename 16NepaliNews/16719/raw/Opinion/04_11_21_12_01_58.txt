अन्ततः मधेशवादी भनिएका तराई प्रदेशमा क्रियाशील साना क्षेत्रीय दलहरूको मोर्चा (?)  राष्ट्रिय जनता पार्टी (राजपा) निर्वाचनमा सहभागी हुने भएको छ । सर्वप्रथम तराईका मुद्दालाई उठाउने उपेन्द्र यादवको समाजवादी फोरम र विजय गच्छदारको फोरम लोकतान्त्रिकले भने यस अघि भएका दुवै निर्वाचनमा दह्रो सहभागिता जनाइसकेका छन् । दुई फोरमले आफ्ना दललाई राष्ट्रिय स्तरको आकारमा विकसित गर्न कोशिस गरिरहेका छन् । ती दलले मूलतः तराई प्रदेशमा प्रभाव पार्ने भए पनि विस्तारै राष्ट्रव्यापी पहुँच विस्तार गर्दै छन् । पटक–पटक चुनाव भाँड्न खोज्ने र बहिष्कारको नारा लगाउने राजपाले पनि निर्वाचनमा सहभागिता जनाउनुलाई राष्ट्रिय राजनीतिमा एउटा उपलब्धिमूलक घटनाको रूपमा हेरिएको छ । यद्यपि राजपाभित्र पनि अझै निर्वाचन बहिष्कारको पक्षमा उभिनेको उपस्थिति नभएको होइन । उपेन्द्र यादवको पार्टी मधेशी मोर्चाबाट अलग भएपछि अस्तित्वको सङ्कट बेहोर्न पुगेका साना पार्टीहरूको एकीकरणपछि बनेको राजपाभित्र हृदयश त्रिपाठी, सर्वेन्द्रनाथ शुक्ला समेतका नेता पार्टी बचाउन, सङ्गठन विस्तार गर्न र कार्यकर्तालाई परिचालन गर्न चुनावमा भाग लिनुपर्छ भन्ने पक्षमा थिए भने महन्थ ठाकुर, अनिल झाहरू त्यसको विपक्षमा । चुनावकै घटनाले एउटा प्लेटफर्मका रूपमा रहेको राजपा चुनावकै विषयलाई लिएर झण्डै झण्डै विघटनको स्थितिमा पुगेको थियो । हुन त मुलुकका प्रायजसो पार्टी कुनै न कुनै हिसाबले बाह्य प्रभावको शिकार भएका छन् । ठूला भनिएका दलहरू समेत त्यसको आरोपबाट मुक्त छैनन् । तर तराई आन्दोलन र तराई केन्द्रित दलको सन्दर्भ चाहिँ ठूला र राष्ट्रिय दलको भन्दा भिन्न छ । तिनका क्रियाकलाप ती दलको भन्दा भिन्न छ । तिनका क्रियाकलाप, ती दलका नेताका अभिव्यक्ति र कथित मधेश आन्दोलनको प्रवृत्तिले पनि अलि भिन्नै रूपमा हेर्न बाध्य पारिएको  छ । कुनै कुराको टुङ्गो गर्नुपर्यो भने मधेशी दलका नेता हुल बाँधेर भारतीय दूतावासमा पुग्ने, अझ ठूलो निर्णय गर्नुपर्दा दिल्ली हानिने, नेपाल र नेपालीलाई अपमानित गरेर अभिव्यक्ति दिने, सङ्घर्षका कार्यक्रम बनाउँदा सकेसम्म दूतावासकै निर्देशन लिने गरेका घटनाले पनि राजपाका सबै घटकको स्वतन्त्र अस्तित्वमाथि प्रश्नचिन्ह लागेको छ । ‘एक मधेश एक प्रदेश हुँदैन भने एक नेपाल पनि हुँदैन ।’ मधेशका सम्पूर्ण नाका ब्लक गरिदिन्छौँ, त्यसपछि पहाडियाहरू के खान्छन्, तेल कहाँबाट ल्याउँछन् ? भन्ने जस्ता अभिव्यक्ति मधेशी नेताबाटै आउँदा नेपाली जनतामा रहेको तिनीहरूप्रतिको आस्थाको धरहरा ढल्नु स्वभाविकै हो । आन्दोलनकै बेला टीकापुर काण्ड, जलेश्वरबाट जनकपुर लाँदै गरिएको घाइते प्रहरीलाई एम्बुलेन्सबाट थुतेर गरिएको निर्मम हत्या र राष्ट्रिय झण्डा जलाउने, नेपाल सरकार लेखिएका साइनबोर्ड हटाएर  मधेश सरकार भनेर राख्ने जस्ता घटनाले मधेशी नेताप्रति नेपाली जनताको धारणा सकारात्मक बन्न सकेको छैन ।जे भए पनि ढिलो चाँडो मधेशी दल निर्वाचन प्रक्रियामा सामेल भएको छ । हुन त उसले यो निर्वाचनलाई पनि आन्दोलनकै रूपमा उपभोग गर्ने भनेको छ । प्रत्येक निर्वाचनले राजनीतिक आन्दोलनकै हैसियत राख्छन् । चुनावमा सहभागी दलले निश्चित अवधिका लागि शक्ति हत्याउन खोज्नु वा सत्ता (स्थानीय÷केन्द्रीय) प्राप्त गर्न खोज्नु भनेको आन्दोलनकै मोर्चा कस्नु हो । त्यस अर्थमा पनि मधेशी दलको निर्वाचनलाई आन्दोलनको रूपमा लैजाने निर्णयलाई अन्यथा ठान्न मिल्दैन । देशभक्त मधेशी जनतालाई बाह्य इसारामा नाच्ने तत्वले गुमराहमा पारेर फाइदा लिन खोजिरहेको यथार्थ समय छँदै सार्वजनिक गरिनुपथ्र्यो । सीमान्त प्रदेशका जनता विभिन्न कारणले बढी नै राष्ट्रवादी हुन्छन् भन्ने तथ्यलाई घटनाक्रमले पुष्टी गरिसकेका छन् । तर, ती जनताको संवेदनशील भावनामाथि खेल्ने, युवाशक्तिलाई भड्काउने, उत्तेजना पैदा गरिदिने काम यता केही दशकदेखि सिलसिलेवार रूपमा भैरहेको छ । यसले हाम्रो अखण्डतामा आँच पुर्याउने निश्चित छ । निहित स्वार्थ भएका सीमित व्यक्तिको स्वार्थपूर्तिको औजारको रूपमा सिङ्गो मधेशलाई प्रयोग गर्न खोज्ने दुष्प्रयास विरुद्ध देशभक्त एवं स्वाभिमानी मधेशी जनता नै खडा नभई यो समस्या समाधान हुनसक्दैन ।संविधान संशोधन नगरी चुनावमा नजाने मधेश केन्द्रित दलको अडान विचित्रको थियो । संशोधनका लागि आवश्यक गणितको ज्ञान भएर पनि त्यस्तो ढिपी नछाड्नुले उसको नियतमाथि शङ्का उठ्नु स्वभाविक हुन्छ । वैशाखमा एकै चरणमा निर्वाचन गर्दा साधन स्रोतको जुन सदुपयोग हुन्थ्यो, स्थायित्व विकास र शान्तिको आधार निर्माणमा जुन सहजता हुन्थ्यो, मधेशी दललाई ल्याउने नाममा पटक–पटक निर्वाचन सार्दा, विभिन्न चरणमा चुनाव गर्दा त्यस्तो हुन पाएन । महन्थ ठाकुर वा राजेन्द्र महतोले जय चन्दको भूमिका खेल्दा कुनै न कुनै रूपमा राजा पुरु पनि जन्मन्छन् भन्ने तथ्यलाई सीमा सङ्कटमा खडा हुने जनताले प्रमाणित गरिदिए । अबको दुनियाँमा कसैको संवेदनलाई भड्काएर बाह्य इसारामा चलेर वा यथार्थबाट जनतालाई विमुख गएर राजनीति गर्न सम्भव छैन । यो तथ्यप्रति मधेशी नेता पनि जानकार छन् । तर बुझ पचाएर र ‘मेरो गोरुको बाह्रै टक्का’ भन्ने लिँडेढिपी गरेर अघि बढ्न खोज्नु राम्रो होइन । त्यसले न राष्ट्रलाई फाइदा पुग्छ न त ती दल वा तिनका नेतालाई नै । हामीले हरेक कदममा राष्ट्रको हित हेर्नुपर्छ । साँच्चै राष्ट्रहित भनेको सम्पूर्ण राष्ट्र तसर्थ मधेश –पहाड, धनी–गरिब, वर्ग, लिङ्ग, जातजाति सबैको हित हो । यस वास्तविकतालाई अस्वीकार गर्न खोज्ने तत्व आफैं पतन भएर जाने निश्चित छ । निर्वाचनको मैदानमा उभिएको राजपाले अब आफ्नो विगतलाई इमानदारीपूर्वक समीक्षा गर्नुपर्छ । गल्ती कमजोरी सच्याउने आँट गर्नुपर्छ । जघन्य अपराधका घटनाका लागि जनतासँग माफी माग्नुपर्छ । आफ्नै खुट्टामा उभिएर अघि बढ्ने  सङ्कल्प गर्नुपर्छ । लाजमर्दो रूपमा भारतीय शासक वर्गको कठपुतलीका रूपमा काम गरेर न त उसले निर्वाचन जित्छ, न उसको राजनीतिक भविष्य नै सुरक्षित हुन्छ । एउटा स्वार्थपूर्तिका लागि बोक्नेले त्यो प्रयोजन सकिएपछि दूधमा परेको झिँगा फालेझैँ मिल्काइ दिन्छ ।  अर्को महत्वपूर्ण पक्ष भनेको समस्या उठाएर निहुँ खोज्ने प्रवृत्ति त्याग्नु हो । हामी समस्या नै समस्याले जेलिएका छौँ । सारा संसार समस्याग्रस्त छ । हामीले समस्यालाई जीविकाको आधार बनाउनु हुँदैन । सबै मिलेर समाधान खोज्नतिर लाग्नुपर्छ । मधेश, पहाड, हिमाल, उपत्यका वा खोंच सबै समस्या हाम्रै समस्या हुन् । तिनको समाधान हामीले नै गर्नुपर्छ । कुनै विदेशीले आएर गरिदिँदैन । चुनाव लडेपछि हार्न पनि सकिन्छ, जित्न पनि सकिन्छ । एमाले अध्यक्ष खड्ग ओलीले भनेजस्तो सबैतिर चुनाव जितेर दिग्विजयी सम्राट बन्न चुनावी माध्यमबाट सम्भव छैन । त्यो अधिनायकवादी व्यवस्थामा मात्र सम्भव छ ।  चुनावलाई स्वच्छ, निष्पक्ष र धाँधलीरहित बनाउने, कार्यक्रमको अधारमा मोर्चा निर्माण गरेर विजयको आधार खडा गर्ने कुरा अरू दललाई जस्तै राजपालाई पनि आवश्यक छ । तर, सच्चा लोकतन्त्रवादी पार्टीले हारजितलाई होइन मूल्य मान्यतालाई महत्व दिन्छ । अब आफूलाई मधेशीहरूको मसिहा ठान्ने राजपाको अग्निपरीक्षाको घडी आएको छ । उसले चुनाव जित्छ कि हार्छ भन्ने परीक्षा होइन, उसले आफूलाई सच्चा लोकतन्त्रवादी, इमानदार, राष्ट्रवादी र स्वविवेकले निर्णय गर्ने स्वतन्त्र पार्टीको हैसियतमा आफूलाई स्थापित गराउन सक्छ कि सक्दैन । उसको भविष्य त्यसैमा निर्भर रहन्छ । यो चुनाव राजपाका लागि अन्तिम अवसर हो ।   