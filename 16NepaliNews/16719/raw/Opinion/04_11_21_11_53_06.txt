नेपालीमा एउटा उखान छ, ‘जुन जोगी आए पनि कानै चिरेका’ । विगत डेढ दशक पहिले सुरु भएको जनआन्दोलन र जनयुद्धबाट नेपालमा ठूलो परिवर्तन भयो । राज्यको उपरी संरचनामा आएको सो परिवर्तनले सत्ताको चरित्रमा भने परिवर्तन आउन सकेको रहेनछ भन्ने अहिले पुष्टि भैरहेको छ ।परिवर्तन आधारभूत तहमा हुनु पर्दोरहेछ भन्ने आभास पनि यतिबेला भैरहेको छ । जनताले यो सरकारबाट विगतका कमजोरीहरू दोहोरिने अपेक्षा गरेका थिएनन् । नेतृत्वको मानसिकता र सोचमा परिवर्तन नआएसम्म राज्यको चरित्रमा पनि परिवर्तन आउन नसक्दो रहेछ । अहिले सरकारले अघि बढाएको असारे विकासले त्यही देखाएको छ । असारे विकास र असारे वर्षाको परिणति उस्तैउस्तै देखिएको छ । असार महिनाको १५ दिनमा मात्र राज्यका विभिन्न निकायहरूबाट ४० अर्ब रुपिया“ खर्च भएको समाचार बाहिर आएको छ । वर्षमा एघार महिना कानमा तेल हालेर बस्ने अनि एक महिनामा सबै बजेट रित्याउने विकासे प्रवृत्तिका पछाडि लुकेको रहस्य जनताले छर्लङ्ग बुझिसकेका छन् । असार लागेपछि गाउ“गाउ“मा जनप्रतिनिधिहरूलाई खाना खाने फुर्सद पनि छैन । सरकारकै सहयोगमा जनताको सेवा गर्न चुनिएका जनप्रतिनिधिहरूले आफ्नो तलब आकर्षक रूपमा तोकेका छन् । तिनीहरूलाई यतिले पनि पुगेको छैन । विकासका योजनाहरूमा भ्रष्टाचार गर्न पनि उनीहरूले राजनीतिक र नीतिगत सहमति गरेका छन् । यतिबेला डोजर नपुगेका कुनै गाउ“ छैनन् । डोजर पनि या त गाउ“पालिका आफैले खरिद गरेर विचौलियाहरूलाई चलाउन दिएको छ या आफ्ना निकटका मानिसहरूलाई सेटिङ मिलाएर किन्न दिइएको छ । कतिपय गाउ“पालिकाहरूमा त जनताका अत्यावश्यक आवश्यकताहरूलाई था“ती राखेर जिमखानाहरू पनि खोलिएका छन् । बजेट सक्न र कमिसन पाउनका लागि जे पनि गरिएको छ ।मिलोमतोमा उनीहरूले वैधानिक रूपमै भ्रष्टाचार गर्ने उपाय निकालेका छन् । उनीहरूको असारे विकासलाई असारे भेलले नै बगाइदिएको छ । स्थानीय जनतालाई यसले खुशी बनाउन नसके पनि जनप्रतिनिधिहरूलाई भने यथेष्ट खुशी दिएको छ । किनभने अर्को वर्ष पनि उनीहरूले यसैगरी विकास गर्ने अवसर पाउनेछन् र राज्यको स्रोतमाथि कानुनी रूपमै दोहन गर्न पाउने छन् । ‘विकास’को यो मोडेल सबै दलका शीर्ष नेताहरूलाई पनि थाहा छ । उनीहरूले पनि हिजो यस्तै गर्दै आए । सत्तामा नपुग्दासम्म यो बेथितिलाई अन्त्य गर्ने भाषण पनि गरे । भ्रष्टाचारका तरिकाहरू बदलिएका मात्र छन् । अहिले पैसा आउने काममा सबै दलका प्रतिनिधिहरू मिलिहाल्छन् । राजनीति सेवा नभएर जागिर बन्नु यसैको उदाहरण हो । विगतका निरङ्कुश र तानाशाही राज्यको पालामा पनि राजनीति जागिर बनेको थिएन ।राज्यकोषबाट तलब भत्ता नलिएरै त्यतिबेलाका जनप्रतिनिधिहरूले काम गरेका थिए । आन्दोलनको भट्टीमा खारिएर आएका नेताहरूमा पनि आर्थिक अनुशासन देखिएन । नेता र तिनका आसेपासेहरू अहिले जनताका सेवक होइन, मालिक बन्न थालेका छन् । अहिले सरकारमा बसेकाहरूको कुरा मात्र होइन आजको विपक्षी दल पनि सत्तामा रह“दा आजको भन्दा धेरै घिनौना काम गरेको थियो । सत्ता बाहिर रह“दा राजनीतिक दलहरूले गरेको भाषण खोक्रो आदर्श मात्र रहेछ भन्ने सामान्य जनताले पनि बुभ्mन थालेका छन् । तर जब सत्ताको डाडुपन्यु“ समात्ने अवसर मिल्यो नेताहरूले सबै प्रतिबद्धताहरू बिर्सन थालेका छन् । यो नेपालको चल्दै आएको अभ्यास हो । प्रमुख राजनीतिक दलहरूको व्यवहार देख्दा त नेपालमा लोकतन्त्र नफाप्ने नै हो कि भन्ने पनि लाग्न थालिसक्यो ।  यो सरकार कम्युनिस्ट पार्टीको हो । जनताको आधारभूत तहको आवश्यकता र समस्याबाट यो सरकार अनभिज्ञ छैन । तर राज्यका विभिन्न अङ्गहरूको काम गराइको तरिका सन्तोषजनक छैन । यसै त तीन तहको सरकारले थोपरेको करले नागरिकको ढाड सेकिएको छ, त्यसमा पनि बदमासी र गैरजिम्मेवारीले सीमा नाघेको छ । अहिलेको दुई तिहाइको सरकारले पनि यसको अन्त्य गर्न नसक्ने हो भने नेपाली जनताले अझै लामो समय दुःख पाइरहने छन् ।अर्को वैकल्पिक शक्तिको उदय भयो भने मात्र यस्तो भ्रष्ट प्रणालीको समाप्ति होला । राज्यले आफूलाई सुधार्न ठोस प्रयत्न गरेको पनि देखिँदैन । भ्रष्टाचारमा शून्य सहनशीलताको चर्चा सरकारका मन्त्रीहरूले जति गरे पनि व्यवहारमा त्यस्तो देखिएको छैन । सरकारमा बसेकाहरू आफ्नो पारिवारिक घेराबाट बाहिर निस्कन नसकेसम्म जुनसुकै वाद र सिद्धान्तको कुरा गरे पनि गफै हुन्छ ।     