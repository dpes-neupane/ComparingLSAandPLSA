 आजभन्दा लगभग तीन वर्षअघि मात्र पनि विद्यमान राज्य व्यवस्थाको विकल्पको विषय त्यति चर्चामा थिएन । जसले यो विषय उठायो, खासगरी यो सत्ता र व्यवस्था पक्षका नेताहरूले उसै माथि हँसीमजाकमा उडाउने गरेका थिए । उनीहरूका लागि यो शब्द त्यति सुपाच्य थिएन । जसले ‘यो संविधान जारी गर्नका लागि आफ्नो भूमिका सबैभन्दा महत्त्वपूर्ण भएको’ दाबी गर्ने गर्छन्, तिनीहरूले यसको विकल्पको विषय यति चाँडै उठ्न सक्ला भन्ने सायद कल्पना गरेका थिएनन् । उनीहरूले बारम्बार दिने गरेको ‘अब यो व्यवस्था, यो संविधानको विकल्प छैन र हुन पनि सक्दैन’ भन्ने किसिमका अभिव्यक्तिले तिनै कुराको पुष्टि गर्छ ।जनयुद्धको नेतृत्व गर्दै आएको तत्कालीन नेकपा (माओवादी) र सातदलका बीचमा भएको सहमती त संविधान सभाबाट नयाँ संविधान जारी गर्ने भन्ने थियो । खासगरी कथित दोस्रो संविधान सभाको निर्वाचन गराएर ‘समाजवाद उन्मुख’ संविधान जारी गर्नेहरू त्यतिखेर यो शब्द सुन्न चाहँदैनथे ।नयाँ संविधानका कथित सूत्रधारहरूले ‘नेपालमा नयाँ संविधान बनिसकेपछि राजनीतिक समस्या समाधान भयो । त्यसबारे प्रश्न उठाउनु गलत हो, अबको पालो आर्थिक विकासको’ भनेर कहिल्यै थाक्दैनथे । तर केही समय नवित्दै ‘ओलीको निरङ्कुशता सहन नसकिने भयो, यसका विरुद्ध आन्दोलन नै चलाउनुपर्ने भयो,’ भन्ने कुरा पनि उनीहरूकै मुखबाट सुन्न पाइयो ।पहिलो संविधान सभाले तत्कालीन नेकपा (माओवादी) को माग सम्बोधन गर्नुपथ्र्यो, त्यो काम भएन । माओवादी जनयुद्धको माग त नेपालमा जनगणतन्त्रको स्थापना गर्ने थियो । तर संविधान सभाले सङ्घीय जनगणतन्त्रको संविधान बनाउनुको सट्टा पहिलो संविधान सभालाई नै विघटन गरियो ।वास्तवमा यो संविधान सीमित पार्टीका शीर्ष नेताले सल्लाह गरेर फास्ट ट्र्याकबाट बनाएको संविधान हो । यसको प्रक्रिया पनि त्रुटिपूर्ण थियो । संविधान जारी हुनुपूर्व र जारीपछि पनि यसको व्यापक विरोध भएको हो । तर ती विरोधका स्वरको सुनवाइ भएन । विभिन्न रूपमा अझै पनि विरोध जारी छ ।एउटा कुरा सत्य के हो भने सङ्घीय जनगणतन्त्रका लागि जनयुद्धमा सामेल भएको एउटा हिस्साले त्यो मागलाई छाड्यो र बिर्सियो । आज उनीहरू यही लोकतान्त्रिक गणतन्त्रलाई नै शिरोधार्य गरेर हिँडिरहेका छन् । उनीहरूले यो संविधानप्रतिको असहमति कहिल्यै पनि दर्ज गराएका छैनन् ।संवत् २०७२ मा नयाँ संविधान जारी भयो । सरकारी पक्षले त्यो साँझ दीपावली मनाउने उर्दी जारी ग¥यो । अर्को पक्षले यो संविधान च्यात्न र जलाउन आह्वान ग¥यो । सरकारी कार्यालय र केही भवनहरूमा मैनवत्ती बालेको देखियो । केही ठाउँमा त्यो संविधान च्यात्ने र जलाउने गरेको पनि पाइयो । तर जनताको अत्यधिक ठूलो हिस्साले दुईवटै आह्वानमाथि विश्वास गरेर साथ दिएको पाइएन । उनीहरू ‘पर्ख र हेर’को मनस्थितिमा देखिए ।नयाँ निर्वाचनको घोषणा सँगसँगै विभिन्न पार्टीबीचमा गठबन्धन बन्ने क्रम अघि बढ्यो । त्यसै क्रममा तत्कालीन माओवादी केन्द्र र एमालेबीचमा पहिले चुनावी गठबन्धन भई पार्टी एकता कायम भयो । उनीहरूले नेपाल कम्युनिस्ट पार्टी (नेकपा) बनाए । त्यो पार्टीले झण्डै दुई तिहाइ सिटबाट त्यो नयाँ पार्टीका प्रमुख नेता केपी शर्मा ओलीको नेतृत्वमा सरकार बनायो ।संसदीय व्यवस्थामा कुनै एउटा पार्टीको दुई तिहाइ बहुमत प्रायः सम्भव देखिँदैन । डबल नेकपाको यो सिट सङ्ख्यालाई केवल सरकारको स्थायित्व कायम गर्ने रूपमा मात्र लिइएन कि यसलाई व्यवस्थाको स्थायित्व र निर्विकल्पताको समेत द्योतकका रूपमा व्याख्या गरियो ।भारतको पश्चिम बङ्गाल राज्यमा संसदीय निर्वाचन जितेर लगातार ३० वर्षसम्म सरकार बनाउने सीपीएमको उपलब्धिलाई पछि पार्दै आगामी ५० वर्ष लगातार दुई तिहाइको सरकार बनाउने र शासन चलाउने जस्ता उद्घोष पनि सुनियो । यस्ता दम्भ र घमण्डले भरिएका धेरै विषय हामीले सुन्दै र भोग्दै आयौँ ।परन्तु त्यस्तो अवस्थामा पनि हामीले यो कथित एकता र यो सरकार ‘लामो समयसम्म टिक्न सक्दैन । यो व्यवस्था निर्विकल्प छैन । यसका अनेक विकल्प छन् । योभन्दा अग्रगामी विकल्प छन्’ भन्दै आयौँ । हेन्स अन्डरसेनको ‘वादशाहका नयाँ लुगा’ भन्ने अङ्ग्रेजी कथामा नयाँ लुगा भनेपछि हत्ते गर्ने सौखिन वादशाहलाई अदृश्य नयाँ लुगा सिलाई दिने नौटङ्की गरेर दुईवटा ठगहरूले सबैलाई मूर्ख बनाएका थिए । राजा नाङ्गै भएको सबैले देखेका थिए । तर त्यही कुरा भन्न कसैले सकेको थिएन । तर एउटा निर्दोष बालकले ‘राजा नाङ्गै छ’ भने पछि क्रमशः एक एक गर्दै सबैले ‘राजा नाङ्गै छ’ भनेजस्तै यतिखेर आएर यो व्यवस्था नाङ्गिएको छ भन्नेहरूको सङ्ख्या तीव्र रूपमा बढ्दै गएको छ ।दुई तिहाइको बहुमत प्राप्त सरकारका प्रधानमन्त्री केपी ओलीले सरकारमा छँदा गरेका राष्ट्रघात र जनघातका कैयौँ घटनापश्चात् यही संसदलाई दुई दुई पटक विघटन गरी फाँसीवादी शासन लागू गर्ने प्रयास गरेपछि यो व्यवस्था कस्तो रहेछ भन्ने बुझ्न धेरै सहज भएको छ । विकल्पको आवश्यकतालाई पनि त्यसपछि बढी चासोका साथ लिन थालिएको छ ।आखिर केपी शर्मा ओलीको नेतृत्वमा भएका अनगन्ती जनघात र राष्ट्रघातका विषयहरू बाहिर आए । त्यसको विरोध सर्वत्रबाट भयो । संसदीय पार्टीहरूले तमाम प्रकारका जनघात र राष्ट्रघातको कारक र निर्णायक तत्त्व केपी ओलीलाई मात्र बनाए, व्यवस्थालाई बनाएनन् । केपी ओली मुख्य रूपमा जिम्मेवार त थिए नै । उनको विकल्प खोज्नु स्वाभाविक नै थियो ।तर वास्तवमा यसका निमित्त जिम्मेवार केवल ओली मात्र होइनन् । यो राज्य व्यवस्था हो, यसका संयन्त्र हुन् । त्यसकारण विकल्प केवल कुनै एउटा संसदीय पार्टीको नेतामा मात्र खोजेर पुग्दैन । कुनै एउटा संसदीय पार्टीमा मात्र खोजेर पुग्दैन । समग्र राज्य व्यवस्था, संविधान आदि सबैको विकल्प खोज्नु आवश्यक छ । विकल्पका रूपमा हामीले यही विषयलाई उठाउँदै आएका छौँ ।खुसीको कुरा के हो भने आज विभिन्न संस्थाहरू, सङ्गठनहरूभित्रबाट विकल्पका पक्षमा स्वरहरू सुनिन थालेका छन् । देशभक्त स्वाभिमानी, प्रगतिशील वामपन्थीहरूबाट सुनिन थालिएको छ । यो विचार अहिले छरिएको अवस्थामा रहेको देखिन्छ । यसलाई एकताबद्ध बनाउनु जरुरी छ । हुन त कतैकतै विकल्पका नाममा योभन्दा पश्चगामी विकल्पका कुरा उठ्ने गरेको पाइन्छ । त्यो त झन् इतिहासको पाङ्ग्रालाई पछाडितिर धकेल्ने पश्चगामी कदम हुन सक्छ । तर यहाँ हामी अग्रगामी विकल्पको कुरा गरिरहेका छौँ । यसबारे भ्रममा पर्नु हुँदैन ।केपी ओली प्रधानमन्त्रीमा असफल भए । देउवाले पनि त्यही बाटो पक्डिँदै गएका छन् । यो व्यवस्था नै असफल भइसक्यो भन्ने कुरा स्पष्ट देखिएको छ । यी सबै असफल चिजको भारी हामीले किन बोकिरहने ? दुनियाँमा राष्ट्र र जनताका पक्षमा काम गर्ने भनी सिद्ध भइसकेका अग्रगामी विकल्प हाम्रा अगाडि छन् । तिनलाई अङ्गीकार गर्न हामी किन तयार नहुने ?देश सबैको साझा हो । हरेक नेपालीले सोच्नुपर्ने अवस्था आइसकेको छ । हामी सबैले विभिन्न किसिमले छलफललाई अघि बढाऔँ । नयाँ विकल्प र अग्रगामी विकल्प अब नेपाल र नेपालीका लागि ऐतिहासिक आवश्यकता बनिसकेको छ ।#सीपी गजुरेल