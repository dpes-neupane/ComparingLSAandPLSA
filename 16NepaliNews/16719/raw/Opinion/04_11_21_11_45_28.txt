सङ्घीय संसद्मा सरकारको आर्थिक वर्ष २०७६/०७७ को वार्षिक नीति तथा कार्यक्रम प्रस्तुत गर्ने क्रममा राष्ट्रपति विद्यादेवी भण्डारीलाई ‘राजा’कै रूपमा प्रस्तुत गरेर केपी ओली नेतृत्वको सरकारले गम्भीर गल्ती गरेको छ । यसले गणतन्त्र भए पनि महसुस हुन सक्ने सङ्केत देखिएको छैन । नीति तथा कार्यक्रम सार्वजनिक गर्ने क्रममा राष्ट्रपतिले जसरी पटक पटक ‘मेरो सरकार’ शब्दावली प्रयोग गर्नुभयो, त्यसले राष्ट्रपति पद नै अर्को राजा हो कि भन्ने छनक दियो ।अन्तर्राष्ट्रिय परिवेशले बुझ्नेभन्दा पनि हामीले बुझ्ने परिवेशले राष्ट्रपतिले ‘मेरो सरकार’ भन्ने शब्दावली प्रयोग गरेपछि राजामा राज्यसत्ता आफू मातहत छ भन्ने जुन बुझाइ थियो आज पनि त्यही देखियो । यो सरकार कम्युनिस्ट पार्टीको हो । सरकारको नेतृत्व गरेको पार्टीले वाम गठबन्धन बनाएर चुनाव लडेको थियो । तत्कालीन एमाले र माओवादी केन्द्रले गठबन्धन बनाएर चुनावमा जाँदा जुन घोषणापत्र बनाएका थिए  त्यो एकदमै महत्त्वाकाङ्क्षी छ । त्यहाँ नयाँ कुराहरु राखिएको छ ।चुनाव सकिएपछि नेकपाका नेताहरुको अभिव्यक्ति पनि अत्यन्तै महत्त्वकाङ्क्षी छ । सरकार बनिसकेपछि प्रधानमन्त्री र मन्त्रीको अभिव्यक्तिमा पनि निकै महत्त्वकाङ्क्षा झल्किन्छ । सरकार दुई तिहाइको समर्थनमा बनेको छ । यो सबै पृष्ठभूमिमा अपेक्षा गर्ने कुरा स्वाभाविक पनि हो । केही नयाँ हुन्छ, राम्रो हुन्छ भनेर गरिएको अपेक्षा स्वाभाविक नै हो । त्यो अपेक्षा अनुसारको यो सरकारको दोस्रो नीति तथा कार्यक्रम प्रस्तुत भएको छ ? तर त्यो देखिएन । अघिल्लो वर्ष पनि यो सरकार परम्परागत रूपमै चल्यो । आउने वित्तिकै नयाँ काम गर्न सकेको छैन होला । चित्त बुझाउने हो भने पनि दोस्रो वर्षमा समेत पुरानै प्रवृत्तिलाई दोहोर्याउने काम गर्यो ।राष्ट्रपतिले नीति तथा कार्यक्रममा नियमित कुरा प्रस्तुत गर्नुभएको छ । राष्ट्रपति वा प्रधानमन्त्री कुनै देशको भ्रमण गर्ने र त्यहाँ एकदमै राम्रो भाषण गरेर फर्किने वा कसैलाई भेट्ने कुरा ठूलो उपलब्धिको विषय होइन । अनि नियमति रूपमा भएका कामहरुलाई नीति तथा कार्यक्रममा उपलब्धिका रूपमा प्रस्तुत गर्ने कुरा राष्ट्रपतिले सरकारको प्रचार गरेको जस्तो गरेको देखिन्छ । यो नीति तथा कार्यक्रममा प्रधानमन्त्रीले आफ्नो सरकारलाई डिफेन्स गर्नुहुन्छ । त्योभन्दा पनि बढी खुद्रा कुरा ल्याएर राष्ट्रपतिमार्फत डिफेन्स गराउन लगाएको देखिन्छ । नीति तथा कार्यक्रम आगामी दिनका लागि हो । तर सरकारले पहिले भएका अति सामान्य काम राष्ट्रपतिले जबजस्तीरूपमा देखाउन खोज्नुभयो । गएको वर्षमा पनि चित्तबुझ्दो नयाँ उपलब्धि केही आएन । अहिले आएको नीति तथा कार्यक्रमले पनि नयाँ उपलब्धि दिने कुनै सम्भावना छैन । भलै प्रतिपक्षीको विरोधका बाबजुत पनि संसद्ले बहुमतको बलमा पारित गरिसकेको छ । अर्को उदेकलाग्दो पक्ष के रह्यो भने प्रतिनिधिसभाका सदस्यहरुले प्रधानमन्त्रीलाई सोधेको प्रश्नको जवाफ दिने क्रममा प्रधानमन्त्रीले प्रतिनिधिसभा बैठकको रोस्ट्रमबाट संसदको गरिमा घटाउने, अमर्यादित र गैरसंसदीय भाषा बोल्नुभयो, त्यो आपत्तिजनक र निन्दनीय छ ।राष्ट्रपतिलाई शक्तिकेन्द्रका रूपमा प्रस्तुत गर्न खोजियोसरकारले राष्ट्रपतिलाई सहस्यमय तरिकाले शक्ति केन्द्रका रूपमा प्रस्तुत गर्न खोजेको देखिएको छ । सरकार राष्ट्रपतिको हुन्छ, देशै राष्ट्रपतिको हुन्छ, सर्वशक्तिमान राष्ट्रपति हुन्छ भन्न खोजिएको हो । यस्ता खालका प्रवृत्ति विस्तार गर्न खोजिए स्वभाविक रूपमा सामन्तवादको विकास हुन्छ ।  यो त एकखालको परम्परा बसाउने विषय हो ।सरकारले ल्यायको नीति तथा कार्यक्रम राष्ट्रपतिले  पढ्ने हो । तर सरकार जनताको भन्दा पनि राष्ट्रपतिको भनाउन खोजियो । किनभने नीति तथा कार्यक्रम सरकारले लेखेर राष्ट्रपतिलाई ‘मेरो सरकार’ भन्न लगाएको हो ।त्यो राष्ट्रपतिको आफ्नो दृष्टिकोण हो भनेर हामी भनिरहेका छैनौँ । अहिलेको हाम्रो व्यवस्थामा राष्ट्रपति संविधानबाहेक कही देखिनुहुँदैन । राष्ट्रपति पद भनेको आलङ्कारिक पद हो । त्यो कुरा हामीले राम्ररी बुझेका छौँ । तर राष्ट्रपतिले प्रस्तुत गरेका कारणले वा ‘मेरो सरकार’  राष्ट्रपतिकै माध्यमबाट भनिएको कारणले उहाँ जोडिनु भएको हो ।ठोस कार्यक्रम के आयो ?केपी ओली नेतृत्वको सरकार आइसकेपछि निकै अनियमितताका विषय सतहमा आए । त्यसलाई रोकथाम गर्ने, नियन्त्रण गर्ने वा निवारण गर्ने कुरामा सरकारले के कार्यक्रम ल्यायो त ? सतहमा देखिएका समस्याको समाधान गर्न यो नीति तथा कार्यक्रम कहाँनिर प्रस्तुत भएको देखिन्छ ? समृद्धिको आधार निर्माण गर्ने सवालमा यो सरकारले नयाँ कुरा के ल्याएको छ ? रेलको उचारण गर्ने कुरा वा भाषणमा जोड्ने कुरा त धेरै गरियो । त्यसका लागि ठोस कुरा के आयो ? पानीजहाजको पनि भाषण गर्ने कुरा धेरै गरियो । ठोस कार्यक्रम के आयो ?यत्रो मोटो डकुमेन्टभित्र एक दुईवटा कार्यक्रम आउनु उपलब्धि हुन् भन्ने लाग्दैन । सरकारले सार्वजनिक प्रशासनलाई जनमुखी बनाउन ठोसरूपमा नीतिगत विषय ल्याउन पथ्र्यो । भ्रष्टाचारको यो जालोको अन्य गर्न ठोस कार्यनीति वा कार्यक्रम अगाडि सार्नुपथ्र्यो । अख्तियारलाई सशक्त बनाउन ठोस कार्यक्रम र योजना हुनपथ्र्यो । नेपालको शान्ति सुरक्षालाई सुदृढ बनाउन विशेष कार्यक्रम अगाडि सार्नुपथ्र्याे । नेपालको जलस्रोतबाट ऊर्जा उत्पादन गर्ने विषयमा सरकारको विशेष कार्यक्रम हुनुपथ्र्यो । नेपालमा पर्यटकलाई आकर्षण गर्न कुनै ठोस नीति नै आएन । महँगी नियन्त्रणका लागि सरकारले कुनै कार्यक्रम नै अगाडि सारेको पाइएन । परनिर्भरतामुखी अर्थतन्त्रलाई विस्तारै आत्मनिर्भरताको निर्माणका लागि सरकारको विशेष कार्यक्रम हुनपथ्र्यो । ५ लाखलाई रोजगारी दिनेछ भनेर सबै नीति तथा कार्यक्रममा आइरहेको थियो । कसरी दिने भन्ने कुरामा विशेष कार्यक्रम हुनुपर्ने थियो । कुनै पनि आयोजना कार्यान्वयन हुन आधारको खाका तयार पारिएको देखिएन । भाषण भर्ने, खालि सैद्धान्तिक कुरा प्रस्तुत गर्ने काम भयो । यो पहिले पनि हुन्थ्यो, अहिले पनि त्यही भयो ।सरकारले यो नीति तथा कार्यक्रबाट केही पनि फेर्न सक्दैन । त्यसकारण यो सरकारप्रति भरोसा गर्नु बेकार छ ।गर्छ भन्नु र गर्छु भन्नुमा अन्तर छगर्छ भन्नु र यसरी गर्छु भन्नुमा अन्तर छ । गर्छु भनेर त हामीले पहिलेदेखि नै भन्दै आएका छौँ । अहिलेको नीति तथा कार्यक्रमले पनि केही गर्छु भनेको छ । तर कसरी गर्ने भनेर भनेको छैन । हामीले संशोधन प्रस्ताव पनि हाल्यौँ तर सुनुवाइ भएन । सरकारले यत्रो आलोचना भएको विषयलाई पनि सच्याउन चाहँदैन भने सरकार आफै अलोकप्रिय हुने कुरा हो ।सरकारलाई सच्याउन दबाब दिने हाम्रो दायित्व हो । प्रायः हाम्रो ढङ्गबाट गर्ने विषय हो तर उहाँहरुले दुई तिहाइको बलमा पास गर्नुभएको छ । अघिल्लो पटक नीति तथा कार्यक्रमलाई ताली बजाएर समर्थन गरेका थियौँ,  त्यतिबेला सरकार भर्खर आएको थियो । नयाँ भएकाले सबै कुरा बुझेको पनि थिएन । त्यसैले जिम्मेवार प्रतिपक्षको नाताले रचनात्मक सहयोग गरेका थियौँ । तर अहिले सरकारलाई त्यो छुट प्राप्त हुँदैन ।प्रधानमन्त्री ओली ०६२–६३ सालतिर माइतीघर मण्डलामा उभिएर बयलगाडा चढेर अमेरिका पुगिँदैन भन्ने मान्छे । उहाँ त्यति दम्भी र अहंकारी मान्छे । त्यत्रो गणतन्त्रको आन्दोलन चलिरहेका बेला जसरी बयलगाडा चढेर अमेरिका पुग्न असम्भव छ, त्यसरी नै नेपालमा गणतन्त्र आउन असम्भव छ भनेर भन्ने व्यक्ति अहिले प्रधानमन्त्री हुनुहुन्छ ।उहाँमा एकदमै ठूलो दम्भ छ, घमण्ड छ । हिजो शक्तिमा नहुँदा त त्यो अहङ्कार देखाउने व्यक्तिले अहिले शक्तिमा हुनुहुन्छ । शक्तिमा पनि नेपालको इतिहासमै सबैभन्दा प्रधानमन्त्रीका रूपमा हुनुहुन्छ । त्यसैले उहाँमा एकदमै अहंकार छ । हामीलाई थाहा छ, राष्ट्रपतिलाई यसरी भद्दा ढङ्गले प्रस्तुत गर्नुमा यो सरकार र स्वयम् प्रधानमन्त्री अग्रसर हुनुभएको छ ।ओली आफैँले आफैँलाई गफाडी बनाएराष्ट्रपतिलाई नयाँ राजा बन्ने इच्छा नहुन सक्छ । तर प्रधानमन्त्रीले जबरजस्ती राजा जन्माउन खोजिराख्नुभएको छ । यो संविधानलाई गतल ढङ्गले व्याख्या गरिराख्नुभएको छ । संविधानका आधारभूत कुरालाई मिच्ने काम गरिरहनुभएको छ । उहाँले कुनै तर्क गर्दा तथ्यमा नभएको विषयलाई परिणाम आए जसरी प्रस्तुत गर्ने गर्नुभएको छ । त्यसले उहाँलाई गफाडी बनायो । उहाँ भाषण गर्ने मान्छे हो तर डेलिभरी गर्ने मान्छे होइन भनेर विश्वास गुमाउने बाटोमा हुनुहुन्छ । नेपालको प्रधानमन्त्रीको यो खालको स्तर घट्नु वा प्रधानमन्त्री पदको यति धेरै मर्यादा गिर्नु भनेको हामी सबैका लागि राम्रो विषय होइन । उहाँले प्रधानमन्त्री पदको मर्यादा कायम पनि गर्नुसक्नु भएन । उहाँले जनताको सेवक भनेर प्रस्तुत हुनेभन्दा पनि मालिक भएर आदेश गर्ने ढङ्गबाट मुलुक सञ्चालन गरिराख्नुभएको छ । त्यसले समन्वय र समझदारी कामय गर्ने, अरूका कुरा सुन्ने, अरूका टिप्पणी स्वीकार गर्नेस्थित बन्छ भन्ने मलाई लाग्दैन ।संविधानको वैधानिक व्यवस्थाअनुसार गणितले काम गर्छ । त्यो गणितमा काँग्रेसविना दुई तिहाइ पुग्छ । त्यसलाई नै उहाँहरुले आफ्नो खास शक्ति मानिराख्नुभएको छ । त्यो गणितले काम गरेसम्म सच्चिने सम्भावना देखिँदैन । हामीले सच्याउने प्रयास गर्छौं । संसदमा उठाउँछौँ । बाहिर उठाउँछौँ । तर पनि उहाँ सच्चिने अवस्था देखिएको छैन । यही अवस्था रहने हो भने उहाँ जनताको नजरमा यति गिर्नु हुन्छ कि उहाँ र उहाँको पार्टी नाङ्गिन्छ ।(काँग्रेस युवा नेता तथा केन्द्रीय सदस्य पौडेलसँग राजकुमार सिग्देलले गरेको कुराकानीमा आधारित) 