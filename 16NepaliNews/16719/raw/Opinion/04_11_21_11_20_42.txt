‘हामीले साझा संकल्प गर्‍यौँ भने धूलो टकटक्याउँदै फेरि उठ्ने छ धरहरा ।’(११ जेठ २०७२, नयाँ पत्रिका )यो भनाइको अर्थ लाक्षणिक होला शायद । भग्न धरहरालाई यहाँ एउटा प्रतीकका रुपमा प्रस्तुत गर्न खोजिएको छ । त्यसैले धूलो टक्टक्याउँदै धरहरा उठ्ने प्रसङ्ग भग्नावशेषबाट जीवन उठ्ने कुराको पनि सङ्केत होला शायद ।नयाँ पत्रिकाको पहिलो पातोमा यो भनाइको छेवैमा धरहराको भव्य तस्बीर छ । यो हिजोको धरहरा हो । भूकम्पले धूलिसात् गर्नुअघिको धरहरा । अनि भोलिको धरहरा ? भोलिको धरहरा नयाँ पत्रिकाको ‘ग¥यौँ भने’ भन्ने अनिश्चियबोधी ‘कल्पना’को गर्भमा छ । यो अनिश्चयको गर्भबाट धरहराको पुनर्जन्म हुन पनि सक्छ, नहुन पनि सक्छ ।बलशाली भूकम्पले बृद्ध मठ, मन्दिर र स्मारकहरु भत्काएपछि मुखमुखै सुनिँदैछ दिवङ्गत धरहराको चर्चा । त्यो धरहराको चर्चा, जो बनेथ्यो इन्जिनियर, कालिगढ, श्रमिक र कुल्लीहरुको संयुक्त यत्नले । र, जसको छातीमा ठोकिएको थियो भीमसेन थापाका नामको नक्कली छाप ।यो चौतर्फी चर्चा सुन्दा धरहरा सबै भग्न प्राचीन एवं सांस्कृतिक सम्पदाहरुको प्रतिनिधि पात्रजस्तो लाग्छ । मानौँ ती सबैको नाभिस्थल, मानौँ ती सबैको हंस, मानौँ ती सबैको प्राणवायु । त्यसैले लाग्छ, धरहरा उठ्नु भनेको सबै भग्न सम्पदाहरु उठ्नु हो । र, धरहरा उठ्नु भनेको भूकम्पले धूलामा पछारेको मानव जीवन पनि सँगसँगै उठ्नु हो । मानौँ धरहरा उठ्छ, र त्यो उठाइबाट प्रेरणा लिँदै र त्यसको सिको गर्दै पछारिएका अरु यावत् वस्तुहरु भकाभक उठ्छन् ।धरहराबारे मेरा केही सम्झनाहरु छन् । धेरै पुराना र अविस्मरणीय सम्झना ।चौबीस सालमा चौबीसै रुपियाँको टिकट काटेर विराटनगरबाट फलामचरीमा हुइँय उड्दै म काठमाडौँ आएँ । नेपाल खाल्डोको आकाशबाट तल हेर्दा मेरा आँखामा परेको पहिलो चीज थियो — धरहरा  ! आम्मामामा, त्यो गगनमुखी लाँक्रो कति अग्लो !अलि दिनपछि धरतीबाट अनुहार उत्तानो पारेर धरहरा हेरेँ । आम्मामामा, त्यो गगनमुखी लाँक्रो कति अग्लो † अनि त्यसको अग्लाइसामु मेरो होचाइ कति बामपुड्के ! च्युँडो उचालेर हेर्छु, त्यो कता हो कता माथि छ — साँच्ची नै गगनचुम्बी ! म चाइने तल धूलैनेरको लिलिपुट मानव † त्यसपछि फेदबाट धरहरा हेर्न मलाई कसोकसो धक लाग्यो । हैन, त्यसको उचाइले मेरो होचाइलाई गिज्याएको पो हो कि !ऊबेला धरहरा आरोहण बन्द थियो । त्यसमा चढेर, त्यसको टुप्पैमा पुगेर तल म उभिने धूलो हेर्न मलाई औधी रहर लागेको थियो, तर मौका मिलेन ।पछि, धेरै पछि चढेर टुप्पोमा पुग्नलाई धरहराको ढोका खोलियो । बनोटको प्रकृति र आयुको हिसाबले धरहरा जर्जर भइसकेको थियो, अहिले ढलूँ कि भरे ढलूँजस्तो । त्यो बृद्ध र जराजीर्ण लाँक्रोमा चढ्न मलाई कसोकसो डर लाग्यो । वास्तवमा आरोहणका लागि धरहरा खोल्नु सर्वथा अनुचित र अनैतिक कर्म थियो । र, थियो त्यो असंवेदनशील र अमानवीय कर्म पनि ।तर, के लाग्छ, यस धरतीका लोभी शासकहरुका लागि मानिसहरुका जीउज्यानभन्दा पैसा कतिकति प्यारो † तिनका लागि लोकहितभन्दा आप्mनो तुच्छ स्वार्थ कतिकति प्यारो † तिनले आप्mनो लोभको तिर्खा मेट्न धरहरा आरोहणमा टिकटको व्यापार शुरु गरे । र, अहिले भूकम्पले ढाल्दा पहिल्यै धराप भइसकेको धरहरामा शासकहरुको प्रलोभनको वेदीमा थुप्रो मानिसको ज्यान गयो ।लुब्ध मनुवाहरुले जीर्ण धरहरामा आरोहणको व्यापार शुरु गर्न लाग्दा संवेदनशील र करुणामयी नागरिकहरु कानमा तेल हालेर मौन बसेका अवश्य होइनन् । यस कुराकोे प्रत्यक्ष सबुत गौतम डंगोलको संघर्षको कथा हो ।कथा भन्छ— कुरा २०५५ सालको हो । नगरपालिकाका हाकिम भइखाएका राष्ट्रिय गफाडी केशव स्थापितले धरहराको आरोहण गराउने जिम्मा साइड वाकर्सलाई दिए । धरहराको दक्षिण–पश्चिमको भाग नाङ्गा आँखाले छर्लङ्गै देखिने गरी चर्किसकेको थियो । डङ्गोल महोदयले आरोहण रोक्न पुरातत्व विभागलाई गुहारे, अदालतलछेउ बिन्ती बिसाए । तर, तिनको पुकारको कतै सुनुवाइ भएन । त्रूmद्ध डङ्गोल सडकमा निस्के र तिनले थला पर्नेगरी प्रहरीको कुटाइ खाए । नरपीडकहरुको मासिक २ लाख ५० हजारको लोभको जीत भयो, न्यायको संघर्ष हा¥यो । नतिजा जे भयो, त्यसको विद्रूप कथा धरहराको भग्नावशेषले जगत्लाई सुनाइरहेको छ ।यता धरहरा ढलेर एक सय ५५ जना मानिसको एकबारको जुनी सकियो । उता तिनलाई मार्ने प्रपञ्च रच्नेहरु छाती तन्काएर सडकमा हिँडिरहेका छन् । आखिर जङ्गलको राजमा न्याय सदैव पराजित न हुन्छ !आयो कुरा अब धूलीसात् भएको धरहराको पुनर्जीवनको । रातोदिन धरहराको महिमा गान गर्ने एकथरी मानिस धरहरा आजै, भोलि नै बनाउन आतुर छन् । मानौँ यो राष्ट्रको प्राणवायु नै धरहराको भग्नावशेषमा अड्किएको छ, जसको उद्धार जति छिटो ग¥यो राष्ट्रको आत्मिक स्वास्थ्यलाई उति नै राम्रो हुन्छ । पुनःनिर्माणको सूचीमा तिनको पहिलो र अनिवार्य प्राथमिकता धरहरा हो र धरहरामात्र हो । काँचका पर्दाहरुमा घरिघरि काठमाडौँ उपत्यकाका मनै भरङ्ग पार्ने प्राचीन महत्वका भग्न वस्तुहरुका दारुण दृश्य देखाइँदा सबैभन्दा पहिले ढलेर बाँकी रहेको धरहराको विरुप ठुटो आउँछ । दृश्यमा धरहराको ठुटोसँग सेल्फी खिचिरहेका आत्ममुग्ध जनहरु देखिन्छन् । धरहराको भग्नावशेषमाथि हाय, हाय धरहरा, ओए, ओए धरहराजस्ता खिन्न स्वरहरु तरङ्गित भइरहन्छन् ।तर, आश्चर्य, ढल्नलाई उमेर पुगेको धरहराको भग्नावशेषमा पुरिएर अकालमै जीवन गुमाउने १५५ जना मानिसको चर्चा कसैले छिसिक्कसम्म पनि गर्दैन । मानौँ ती सबै भग्नावशेषमा पुरिएर मर्न अभिशप्त धूलीकण हुन् । मानौँ ती सब अर्थहीन र मूल्यहीन जीवहरु हुन् ।धरहरामा हृदयविदारक कोलाहल र चीत्कारमाझ जसले जीवन बिसाए, तिनका पनि कोही हुँदा हुन् । ती कसैका भविष्यका आशा हुँदा हुन्, कसैका वर्तमानका भरोसा । ती कसैका अभिभावक हुँदा हुन्,  कसैका प्रेमी वा प्रेमिका । अहिले ती सब कहाँ रोइरहेका छन् ? तिनलाई सम्झने कोही छैन, तिनको लेखो राख्ने कोही छैन । जो बोल्दैछन्, ती सबैको चासोमा केवल धरहरा छ । ती सबैको चिन्तामा फगत धरहरा छ । र, ती सबैका जिब्रा–जिब्रामा हाय, हाय धरहरा, ओए, ओए धरहरा, ऐय्या–ऐय्या धरहरा, मरेँ–मरेँ धरहराको अटुट राग रटना छ ।धरहरामा मर्नेहरुको लाममा अखबारको पहिलो पातोमा फोटो छापिने सामाजिक हैसियत भएको कोही परेन । परेको भए शायद उसको गरिमामय फोटोपछि अरुहरुको नाम पनि आउँदो हो । जो मरे, ती अनाम थिए । जो मरे, ती पहिचानविहीन थिए । जो मरे, ती अकिञ्चन थिए । त्यसैले सत्तापति, धनपति, धाकधक्कुपति र वर्चश्वपतिहरुका दृष्टिमा ती मूल्यहीन धूलीकण ठहरिए, र हिजोको आजै ती बिर्सिइए ।ल भैगो, धरहरा हाम्रा पुर्खाले छाडिगएको पौरख र गौरवको निशानी हो, मैले मानेँ । धरहरा हाम्रा पुर्खाका कल्पनाशील र सिर्जनशील पदचापको गहिरो छाप हो, मैले मानेँ । धरहरा आँखाको आकर्षण र मनको आनन्द खोजिहिँड्ने पर्यटकहरुलाई आपूmतिर खिच्ने र शासकहरुले तिनबाट द्रव्य दुहुने साधन हो, मैले मानेँ । तर, सामाजिक सम्पदाको महत्ताक्रममा पहिले आउने चीज के हो, मान्यवर ? मानिस कि धरहरा ? पुनःनिर्माणको सूचीमा नम्बर एकमा पर्नुपर्ने मानिस हो कि धरहरा ? मानिसले धरहरा बनाउँछ, धरहराले मानिस बनाउँदैन । मानिस धरहराका लागि होइन, धरहरा मानिसका लागि हो ।भग्न धरहरा छेवैको टुँडिखेलमा घरविहीन सुत्केरी प्mयालप्mयाले पालमुनि चाउचाउ खाएर प्राण धानिरहेकी होलिन् । तिनको सुकसुकाउँदो शिशु आमाको दूध नपुगेर रोइरहेको होला । पहिले कसको जीवनलाई उठाउने हो, मान्यवर ? ती जीवित सुत्केरी नारी र त्यो अवोध शिशुको कि निर्जीव धरहराको ? दुर्गम पहाडका विकट वस्तीहरुमा मुन्टो लुकाउने घर, पेट भर्ने अन्न र आङ ढाक्ने लुगा गुमाएका नरनारीहरु मरेका प्रियजनहरुलाई सम्झेर रुँदै राहत र सहाराको बाटो हेरिबसेका होलान् । पहिले कसलाई राहत र सहारा दिने हो, मान्यवर ? ती जीवित नारीहरुलाई कि निर्जीव धरहरालाई ?हामीसँग साधन सीमित छ, श्रम सीमित छ । त्यसैले म त भन्छु— भग्न धरहराको जगबाट अहिले हत्तपत्त धरहराको पुरानैजति अग्लो लाँक्रो नउठाए पनि हुन्छ । अतीतको सम्झना र सम्मानका लागि धरहराको सानो प्रतिरुप बनाए पुग्छ । त्यो प्रतिरुपको वरिपरि एउटा पुष्पवाटिका होस्, र त्यसको छेवैमा एउटा ठूलो पाटीमा धरहरा ढल्दा जीवन गुमाउने १५५ जना मानिसका तस्बिर र नामहरु कुँदिऊन् । भावी पुस्ताले अनुकूल र आर्थिक समृिद्धको समयमा मन लागे उत्रै धरहरा बनाऊलान्, मन नलागे धरहराको त्यही प्रारुपमा चित्त बुझाउलान् । धरहरा कविता, गीत र गजलमा त यसै पनि अमर रहने छ नै ।–१२ जेठ २०७२  ( संग्रौलाको निबन्ध संग्रह उत्तरआधुनिक अन्तरेपथबाट साभार)