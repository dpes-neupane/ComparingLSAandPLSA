राजनीतिक परिवर्तनसँगै नेपाल यतिबेला आर्थिक रूपान्तरणको छटपटाहटमा छ । राणातन्त्र, राजतन्त्र या पञ्चायती शासनविरुद्ध प्रजातन्त्रको लडाइँ, संविधानसभाबाट नयाँ संविधान जस्ता राजनीतिक मुद्दाहरूबाट गुज्रँदै मुलुकले समावेसी सङ्घीय लोकतान्त्रिक गणतन्त्रसम्मको यात्रा छिचोलिसकेको छ ।राजनीतिक रूपले देशको यो कायापलट समयोचित रह्यो–रहेन भन्ने सवालको बहससमेत यतिबेला असान्दर्भिक या निरर्थकतुल्य देखिन पुगेको छ । किनकि, राजनीतिक मुद्दा किनारा लागेको अवधारणाका साथ देशले अब आर्थिक प्रगति मात्र खोजिरहेको छ । विकास र समृद्धिले नै नेपाली समाजका बाँकी अभाव तथा रिक्तताहरू स्वतः परिपूर्ति गर्नेछ र विश्व परिवेशअनुकुलको कदम चाल्नका लागि नेपाल विस्तारै जागृत हुँदैछ भन्ने धारणा दिनानुदिन प्रबल बनिरहेको अवस्था छ ।  वर्तमान राजनीतिक व्यवस्थाका राम्रा–नराम्रा पक्षहरूबारे राजनीतिक गतिविधिमा सक्रिय तप्का र तिनलाई नियालिरहेको विद्वत्–विश्लेषक तहले मन्थन गर्दै गर्लान्, गरिरहेकै पनि छन्, तर आमनगारिकको दृष्टि, कदम र चाहना भने आर्थिक समृद्धिकै मार्गतर्फ छ । सायद यही जनभावना महसुस गरेर होला, सरकारले ‘समृद्ध नेपाल, सुखी नेपाली’ भन्ने अवधारणालाई अघिसारेको छ । अत्यन्त राम्रो नारा छ– समृद्ध नेपाल, सुखी नेपाली । सदियौँअघिका सन्दर्भ नकोट्याऔँ, बितेको करिब सात दशक अवधि प्रजातन्त्रप्राप्ति, पुनप्र्राप्ति, फेरि लोकतन्त्रको लडाइँ र यसलाई संस्थागत गर्ने प्रक्रियामा देशले जो खर्च गरेको छ, यो सबै नेपाल समृद्ध र नेपाली सुखी हुनुपर्छ भन्ने अभीष्टबाटै भएको थियो ।राजनीतिक आन्दोलनले कहिले सही दिशा लियो होला कहिले गलत बाटो पक्रियो होला, कहिले आन्दोलनको नेतृत्व ठीक दिशामा सोझियो होला कहिले भ्रमित भयो होला । कहिले समाजवादी त कहिले साम्यवादी जस्ता नारा मुखरित भए होलान् । आखिर जे–जसो भए पनि सारमा देश र जनताको चाहना भनेको त देशको समृद्धि र पारिवार वा व्यक्तिको सुखसँग नै गाँसिएको थियो । जुन–जुन वाद वा तन्त्रको कुरा गरे पनि अहिले पनि सारमा मुलुकले चाहेको समृद्धि र सुख नै हो । अब सबैले खोजेको कुरा समृद्धि र सुख नै हो भने यो कसरी हासिल हुन्छ त भन्ने प्रश्न स्वभावतः उठ्न पुग्छ । कुनै पनि देश समृद्ध बन्नका लागि त्यहाँ के–कस्ता सम्भाव्यताहरू छन् र तिनको उपयोग कसरी गर्न सकिन्छ भन्नेतर्फ ध्यान पुग्नुपर्छ ।यसरी सम्भावनाहरूको खोजी गर्दा विभिन्न स्रोत देखिन सक्छन् । नेपालकै सन्दर्भमा चाहिँ जलस्रोत, पर्यटन जस्ता कुरामा उचित माहोल निर्माण गर्न सके मुलुकको आर्थिक प्रगतिका लागि महत्वपूर्ण योगदान पुग्न सक्छ भन्ने कोणबाट पछिल्ला दशकमा निकै चर्चा र बहस चल्दै आएका छन् ।तर कुनै पनि स्रोतलाई सही परिचालन या सदुपयोग नगरेसम्म चर्चा र बहसले मात्र त केही हुँदैन भन्ने हाम्रो आजसम्मको अनुभवले बताइरहेकै छ । पर्यटनका विविध आयाम र जलस्रोतको भण्डार भएर पनि देशले अर्थको आपूर्तिचाहिँ वैदेशिक रोजगारीबाट प्राप्त हुने रेमिटेन्स (विप्रेषण)बाट गरिरहेको छ । लगभग तीन दशकदेखि नै मुलुक रेमिटेन्सबाट चलिरहेको छ र पनि पर्यटन, ऊर्जा, जडीबुटीलगायतका अन्य स्रोतहरू खेर गइरहेका छन् भन्नुपर्दा कुन नेपालीको मन नदुख्ला ? हो, वैदेशिक रोजगारको एउटा राम्रो पक्ष भनेको ‘रेमिटेन्स’ हो । परदेशिएका नेपाली युवा जनशक्तिले दुःखजिलो गरी कमाएर पठाएको पैसाले तिनका बाबुआमा, श्रीमती, छोराछोरीको मुखमा माड अनि शिक्षा र स्वास्थ्यको जोहो भएको छ ।राजनीतिक द्वन्द्व, अस्थिरता र सङ्क्रमण अवस्थाले हिजो सबैथोक खायो । कृषि, उद्योगधन्दा, पर्यटन, निर्यात व्यवसाय सबै अधोगतिमा लागे । प्राकृतिक सम्पदामा धनी मानिए पनि प्राकृतिक साधन–स्रोत परिचालन गर्ने बाटो नै बन्द भयो । मुलुकको अर्थव्यवस्था फैलिने माहोल नै नदेखिएको अनि बेरोजगारी र व्यापारघाटा अचाक्ली बढेको परिवेशमा अर्थव्यवस्था सञ्चालन तथा बेरोजगारी समस्या समाधानको एक मात्र आधार नै वैदेशिक रोजगार बन्यो ।फलतः विश्वका नामै नसुनेका मुलुकमा समेत आज नेपाली कामदार पुगेका छन् र थेगिदिएका छन् रेमिट्यान्समार्फत् मुलुकलाई । यसरी वैदेशिक रोजगारी नेपाली अर्थतन्त्रमा सिर्जना भएको समस्याको एक मात्र गतिलो समाधान सिद्ध हुन पुगेको छ ।गरिबीको रेखामुन्तिर रहेका बहुसङ्ख्यक नेपालीको रोजीरोटीको प्रमुख आधार बनेर केही भए पनि उज्यालो मुख यसैले पारिदिएको छ । नेपालको सिङ्गो अर्थतन्त्र उकास्नमा वैदेशिक रोजगारीले पु¥याएको मद्दत इतिहासले पनि भुलाउन सक्दैन । आज आर्थिक विकासका दृष्टिले नेपालका ग्रामीण समाजमा पहिलेको तुलनामा निकै सकारात्मक परिवर्तन आएको छ । यो कल्पनातीत परिवर्तनको मुख्य संवाहक नै वैदेशिक रोजगार हो । यसरी, विदेशिएका नेपालीबाट नेपालीको जीवनस्तरलाई उकास्ने गरी रेमिटेन्स त भित्रिएकै छ । तर के अब नेपाली युवा जनशक्तिले सधैंभरि विदेशमै रगत पसिना बगाइरहने त ? वैदेशिक रोजगारीप्रतिको निर्भरता यसैगरी बढाउँदै लैजाने ? वैदेशिक रोजगारीको प्रवद्र्धन नै गरिरहने ? देश विकासमा प्रयोग गर्नुपर्ने युवा जोश–जाँगर र शक्तिलाई विदेशी भूमिलाई सिँगार्न लगाइरहने ? तिनको पसिना, रगत र प्राणकै भरमा देश थेगिइरहन खोज्ने ? यस्ता प्रश्नमाथि गम्भीरतापूर्वक विचार–विमर्श गरी उचित जवाफ खोजेर अघि बढ्न ढिलो भइसकेको छ । देशोन्नतिको प्रमुख आधार तथा स्रोत भनेकै जनशक्ति हो । ऊर्वर जनशक्ति भनेको १५ देखि ६० वर्षको उमेर समूहभित्र पर्ने जनसङ्ख्या हो । त्यही जनसङ्ख्या धमाधम बाहिरिँदै जानु, गाउँबस्तीहरू युवाविहीन हुन पुग्नु, पहाडमा खेत बाँझै रहनु, वृद्ध, महिला र बालबालिकाहरूले जसोतसो खेतीपाती गरेको देखिनु, महिलाहरू हलो जोत्न बाध्य बन्नु के इतिहासमा पौरखी छवि बनाएका नेपालीलाई सुहाउँदो र सैह्य विषय हुन सक्दैन ।प्राकृतिक स्रोतसाधन र आधाभन्दा बढी जनसङ्ख्या युवा भएको हाम्रो देशको विकासमा युवाको उपयोगभन्दा उत्तम अर्को विकल्प छैन । यस परिप्रेक्षमा वैदेशिक रोजगारबाट प्राप्त सीपयुक्त जनशक्तिको विकास यहाँनेर महत्वपूर्ण र मननीय हुन आउँछ ।धेरै दुःखकष्ट सहेर भए पनि विदेशका विभिन्न आधुनिक प्रविधियुक्त उद्योग प्रतिष्ठानमा काम गरेका नेपाली युवा श्रमिकले उत्पादन प्रविधिसम्बन्धी धेरै सीप सिकेका छन् । नेपालमा त्यस किसिमका आधुनिक उद्योगधन्दाको विकास हुन सकेमा उनीहरूले सिकेका सीपको सदुपयोग हुन सक्छ ।ती श्रमिकले पनि स्वदेशभित्रै आफ्नो सीपअनुरूप राम्ररी कमाउन सक्छन् र नेपालले अन्य देशले जस्तो औद्योगिक जनशक्तिका लागि अर्को मुलुकको मुख ताक्नु पर्दैन । वास्तवमा यो कुरा निकै महत्वपूर्ण छ र सुखी नेपाली समृद्ध नेपालको नारा बोकेर हिँडेको सरकारले खास ध्यान दिनु आवश्यक छ । विदेशमा रोजगार गर्ने क्रममा सिकेका सीप र ज्ञानलाई निजी वा पारिवारिक जीवनका अन्य विभिन्न क्षेत्रमा पनि सदुपयोग गर्न सकिन्छ भन्ने तथ्यलाई इन्कार गर्न सकिन्न । वैदेशिक रोजगारीबाट फर्किएका व्यक्तिहरू मिलेर साना–ठूला समूह बनाई, नेपालमै रहेका आफन्त र अन्य व्यक्ति संलग्न गराएर उद्योग–व्यवसाय गर्न सक्छन् ।उनीहरूले सामूहिक लगानीमा व्यवसायिक कृषि, पशुपालन, फलपूmल खेतीदेखि पर्यटन उद्योग, जलविद्युत्, सञ्चार, स्वास्थ्य, यातायात आदिमा लगानी गर्न सक्छन् । कुटीर उद्योग अथवा ठूला व्यवसाय सञ्चालन गरी आर्थिक आत्मनिर्भरताको आधार तयार गर्न पनि सक्छन् । कैयन पीडा, विकृति–विसङ्गतिका बाबजुद वैदेशिक रोगारको माध्यमबाट विभिन्न देशसँग राज्यको सम्बन्ध सुधार हुनुका साथै वैदेशिक सीप तथा प्रविधि देशमा भित्रिएको यथार्थलाई उपेक्षा गर्न सकिँदैन ।नेपाली समाजका मान्छेले विश्व जगतसँग परिचित हुने अवसर हासिल गर्नुका साथै सोच्ने र व्यवहार गर्ने शैलीमा पनि परिवर्तन आएको छ । आज विकट क्षेत्रमा जन्मे–हुर्केर पनि लाखौँ युवा फराकिलो दिमागले सोच्ने अवस्थामा पुगेका छन् । यो वैदेशिक रोजगारीका क्रममा हासिल भएको अतिरिक्त लाभकै उपज हो । तसर्थ, मुलुकमा राजनीतिक स्थिरता कायम हुन सक्यो र वर्तमान संविधानअनुरूपका तीनै तहका सरकारले निर्दिष्ट गति समात्न सके बेरोजगारीको समस्या इतिहास बन्नेछ । नेपालीले विदेशी श्रम बजारमा रोजगारीका लागि भौँतारिरहनु पर्नेछैन । विदेशीले नेपाली श्रमको शोषण गर्न नपाउने मात्र नभई पारिवारिक वातावरण र प्रेम अनि सामाजिक मर्यादा विखण्डन हुन पाउने छैन ।विदेशबाट प्राविधिक ज्ञान सिकेर आएको जनशक्तिलाई देशमै व्यवस्थापन गरेर सिर्जनात्मक काममा लगाउन सकेमा पक्कै मुलुक आत्मनिर्भर बन्नेछ । देशमा राजनीतिक, सामाजिक, आर्थिक, सांस्कृतिक आदि विकासका सबै अवयवहरू गतिशील बन्ने छन् ।राष्ट्रियताको नाममा अरूलाई गाली गर्दै फेरि उनीहरूसितै हात थाप्दै हिँड्नुपर्ने अवस्थाको पनि अन्त्य हुनेछ । फगत यसका लागि आवश्यक छ– सरकारी प्रतिबद्धता । नेपाली युवा श्रमिकले विदेशमा आर्जन गरेको उत्पादन प्रविधिसम्बन्धी अनेक सीपको सदुपयोग मुलुकभित्रै गर्न–गराउन सम्बन्धित विज्ञजनसमेतको परामर्श–सल्लाह र साथ–सहयोग लिएर अघि बढ्न सरकारले अब ढिलाइ गर्नु हुँदैन ।   