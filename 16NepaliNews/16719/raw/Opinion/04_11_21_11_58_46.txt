केपी ओली मुलुकको ४१औँ प्रधानमन्त्रीमा नियुक्त भएसँगै दोस्रो पटक सिंहदरबार प्रवेश गरेका छन् । झन्डैझन्डै दुई तिहाइ बहुमतको जनादेशबाट मुलुकको बागडोर सम्हालेका ओली पहिलो पटक प्रधानमन्त्री हुँदाको पृष्ठभूमि भन्दा फरक देखिए पनि उनको परिबन्ध भने पुरानो नै छ । किनभने यस पटक पनि उनी उही पुरानै सहयोगी पुष्पकमल दाहाल प्रचण्डको सहयोगमा प्रधानमन्त्री बनेका छन् । निश्चय नै एउटै गठबन्धन, एउटै घोषणापत्र अन्तर्गत दुई पार्टी एकता गर्ने सहमतिका बीच  निर्वाचनमा  होमिएका यी दुई ठूला पार्टीलाई  यस पटक जनमतको अवज्ञा गर्न त्यति सजिलो छैन । पहिलो कार्यकालमा उनले भारतीय नाकाबन्दीको जसरी ट्याकल गरे,  समृद्धि र सुशासनको प्रयास गरे ती कुरा आम जनसमुदायले अनुमोदन गरेका हुन् । अर्को शब्दमा गठबन्धनले निर्वाचनमा आशातित सफलता हासिल गर्नुमा नाकाबन्दीका बेला निर्मित ओलीको राष्ट्रवादी छवि नै हो ।काँग्रेस नेतृत्वमा गठित सरकारले मुलुकमा सुशासन कायम गर्न नसक्नु, भ्रष्टाचारप्रति आँखा चिम्लिनु, जम्बो क्याबिनेटमार्फत राज्यको ढुकुटी दोहन गर्नु आदि  र वाम गठबन्धनको स्थिर सरकारसहित विकास र समृद्धिको नारा  नै  केपी ओली ‘डक्ट्रिन’को  नेपालमा प्रयोगका लागि  अनुमति हो । चुनौतीको पहाडकाबीच सुरु भएको उनको यात्रा वास्तवमा नै तरबारको धारमा हिँडेजत्तिकै कठिन त छ नै, सँगसँगै  दोस्रो पटक प्रधानमन्त्रीका रूपमा सिंहदरबार प्रवेश गरिरहँदा आम जनतामा चुनावताका जनतालाई बाँडेका विकास, समृद्धि र सुशासनको  गह्रुँगा चाङ पूरा गर्ने दाइत्व  पनि छ  ।ओली सरकार प्रजातन्त्र स्थापनापछिका सरकारहरूमध्ये सम्भवतः सबैभन्दा बढी आशा र विश्वास गरिएको सरकार पनि हो । संविधानसभाबाट निर्मित संविधानअन्तर्गत गठित यो सरकारका लागि सुविधाजनक बहुमत छ । तुलनात्मक रूपमा देशमा यति बेला शान्ति सुरक्षाको अवस्था सुदृढ छ, बाह्य र आन्तरिक दुवैतर्फबाट सरकारप्रति अत्यधिक समर्थन प्राप्त छ । भनिन्छ, नेतृत्वको असली परीक्षा कठिन समयमा नै हुन्छ । जसरी लि क्वान लाई सिंगापुरले दियो, महाथिर मोहमदलाई मलेसियाले दियो, ठीक त्यस्तै अवसर ओलीलाई नेपालले  पनि दिएको  छ । यदि यी चुनौतीलाई सही सदुपयोग गर्न सके ओली सफल भएको इतिहासले मूल्याङ्कन गर्ने छ । तर, सम्भावनासँगै  ओली सरकारले थुप्रै चुनौतीहरूको पनि सामना गर्नुपर्ने देखिन्छ  ।नेपालीहरूले मुलतः प्रमुख ३ चुनैतीको तत्काल निराकरण खोजेका छन् ।छिमेकीसँग समान र सन्तुलित सम्बन्धविकास, प्रजातन्त्र र कूटनीतिको आडमा कमजोर राष्ट्रमा बलिया राष्ट्रहरूले खेलिरहेका हुन्छन्  । पृथ्वीनारायण शाहले भनेझैँ नेपाल अझै पनि दुई ढुङ्गाबीचको तरुलको अवस्थामा छ ।  सन् १९५० को नेपाल–भारत शान्ति तथा मैत्री सम्बन्ध पछि नेपाल अत्यधिक रूपमा भारत निर्भर राष्ट्र बन्न पुग्यो । यसको मार नेपालीले बारम्बार खेपिरहनुपरेको छ । भारतीय स्वार्थ तलमाथि पर्नासाथ भारतले नेपालमाथि नाकाबन्दी लगाउने गरेको तितो यथार्थता हामीले भोग्दै आएका छौँ । पछिल्लो समयमा नेपालले संविधान सभामार्फत आफ्नो संविधान आफै बनाएबापत भारतले पाँच महिना लामो नाकाबन्दी लगायो ।यस्तो उदाहरणमा सिक्किम मतदानबाट समाप्त भयो । सुडान २ टुक्रा बन्यो । सन् १९३६ मा मेक्सिकोबाट  अलग्गिएर टेक्सास अमेरिकामा विलय भयो । यसर्थ मुलुकको सार्वभौमिकता र राष्ट्रियता बचाउन सरकाले सन्तुलित र समानता रहेर कूटनीति बढाउन आवश्यक छ । कसैप्रति पनि ढल्किने अवस्थाले नेपालको हित हुन सक्दैन । तटस्थ र नेपाल अनुकूल डिप्लोमेसी नेपालको हितमा हुने निश्चित प्रायः नै छ ।अहिलेको सन्दर्भमा दिगो विकास, स्वाभिमान र राष्ट्रहितका लागि ओलीले भारतसँगको निर्भरतामा ‘ब्रेक’ लगाउनै पर्छ । उनको पहिलो प्रधानमन्त्रित्व कालमा चीनसँग भएका पारवहन लगायतका सम्झौता कार्यान्वयन गरिनुपर्छ । जसरी उनले चीनबाट रेल पनि आउँछ, तेल पनि आउँछ भन्दै आएका थिए, अब त्यसको कार्यान्वयन गर्ने जिम्मा पनि उनकै काँधमा छ । छिमेकी राष्ट्रहरूसँगै अन्तर्राष्ट्रिय जगतसँग पनि सन्तुलित सम्बन्ध कायम राख्नुपर्ने ओलीलाई चुनौती छ ।नेपालमा भारतीय हस्तक्षेपको  चरम सीमा नाघेको छ । सन् १९५० मा राणाकालीन अन्तिम प्रधानमन्त्री मोहनशमशेरको श्री ३ को पद टिकाइदिने शर्तमा नेपाल र भारतका तत्कालीन शासकबीच गुपचुप रूपमा सन्धि सम्पन्न भयो । ती सन्धिबाट नेपालको अन्तरिक मामिलामा भारतले हस्तक्षेप सुरु गरेको थियो  । राजनीतिक हस्तक्षेप मार्फत दिल्ली दरबारले काठमाडौँलाई आफ्नो  ‘शासकीय भान्साको’ रूपमा प्रयोग गर्दै  आएको छ  ।  साथै, भान्सामा पर्योग हुने नुनतेल  ‘मरमसला’ दिल्ली आफैले अड्कलेर काठमाडौँलाई प्रयोग गर्दै आएको यथार्थ हाम्रोसामु छ ।  भ्रष्टाचार र कालोबजारीको अन्त्य‘दी इकोनोमिस्ट’ पेपरले  हरेक वर्ष विश्वका मुलुकहरूको विद्यमान  लोकतान्त्रिक सूचकाङ्क प्रकाशित गर्ने गरेको छ । लोकतान्त्रिक सूचकाङ्क भन्नाले मूलत चुनावी प्रक्रिया र बहुलवाद, नागरिक स्वतन्त्रता, सरकारको कामकाज गर्ने तरिका, राजनीतिक सहभागिता आदिको मूल्याङ्कनको आधारमा  नतिजा प्रकाशित गर्ने गरेको छ । सन् २०१७ नेपालको सूचकाङ्क ५.१८ छ । यो बङ्गलादेशको भन्दा पनि कम हो । लोकतन्त्रको सुरुवाती हुन लागेको दशक पुग्न लाग्दा पनि  तानासाही  राजतन्त्रको अभ्यास गरेको छिमेकी राष्ट्र भुटान, अफ्रिकी राष्ट्र केन्या र मादागास्करको हाराहारीमा छ ।नेपालमा लोकतन्त्रको अभ्यास केवल कागजमा मात्र आएको देखिन्छ ।  व्यवहारमा भ्रस्टाचार, कालो बजारी र लुटतन्त्र जस्ताको तस्तै छ । नीतिगत भ्रस्टाचार, मुलुकको गौरवमय आयोजनामा भएको उदाङ्गो भ्रष्टाचार र कमिसनखोरले नेपाललाई खोक्रो पारेका छन् । यो करिब ४२ लाख युवा विदेशिन बाध्य पर्ने आधुनिक ‘लुट’ नै हो । कानुन प्रभावमा पारेर सरकारी स्रोतसाधनमाथि केही व्यक्तिले कब्जा गरेर दुरूपयोग गर्नु अर्को कहालीलाग्दो विडम्बना पनि  हो । विधिको शासनलाई कमजोर पार्नु, न्यायालय र छापामा प्रभाव  पार्ने कार्यले मुलुक थङ्गथिलो बनेको छ । यी कुरा रोक्नु ओली सरकारको प्रमुख चुनौती हो ।सरकारी क्षेत्र एक प्रकारको ब्रह्मलुट बनेको छ । करोड रूपियाँ बराबरका गाडी र अन्य सुविधा सरकारले हचुवाको भरमा निर्णय गरेर दिन्छ । योभन्दा भद्दा सत्ताको दुरूपयोग के हुन सक्छ ?  नेपाल जस्तो मुलुकले यस प्रकारका कठोर खर्चको व्यायभर थेग्न नै सक्दैन । बूढीगण्डकी गेजुवालाई दिने उनले सडकबाटै घोषण गरेका थिए । यस्ता निर्णय गर्दा जिमेवार हुन नसक्नु ओलीका दुर्बल पक्ष हुन् । अर्को सबैभन्दा ठूलो चुनौती– आफ्ना नेता र कार्यकर्ताको व्यवस्थापन र सरकारी ढिकुटीको चरम दुरुपयोग रोक्ने काम ।अहिले नेपालको मननियहरूको तलब र सेवा सुविधा १ लाखभन्दा बढी छ । उक्त तलब र सेवा सुविधा प्राप्त गर्ने आधार के छ ? उनीहरूले १ लाखभन्दा बढी मुलुकलाई के प्रतिफल दिए ? ।  सबैलाई पालो पुग्ने गरी मन्त्रालय बाँड्ने भनेको के हो ?२०४६ सालको आन्दोलनमा सामान्य नागरिकका प्रतिनिधिजस्ता देखिने राजनीति सिवाय कतै हात नहालेका नेताहरूको आर्थिक हैसियत माथि उठ्नुको रहस्य के हो ? यसको प्रमुख कारण– भ्रष्ट  राजनीतिक पार्टी र कार्यकर्ता हुन् । यी कुरा रोक्नु ओली सरकारका प्रमुख चुनौती हुनक् ।संविधान कार्यान्वयन र समृद्धिको चाहनाओली सरकारका लागि सङ्घीयता कार्यान्वयन आगामी दिनमा निकै कठिन हुने देखिन्छ । पछिल्ला केही आर्थिक वर्षहरूको तथ्याङ्क हेर्ने हो भने पनि प्रशासनिक खर्चको तुलनामा विकास खर्चको अवस्था निराशाजनक छ । अब सङ्घीयतामा मुलुक प्रवेश गरेसँगै प्रशासनिक खर्च कैयौँ गुनाले वृद्धि हुने स्पष्ट नै  छ ।सातवटा प्रादेशिक संरचनाले प्रशासनिक खर्च ह्वात्तै बढाइदिएको छ । कर्मचारीलाई तलब खुवाउनसमेत राष्ट्रको ढुकुटीबाट अपुग हुने समाचार आइरहेका बेला सातवटा संसद् र सातवटा सरकारको भार राष्ट्रले थप ब्यहोर्नुपर्नेछ । कैयौँ वर्षसम्म प्रदेश सरकारका संरचनाहरू तयार पार्न नै राष्ट्रको ढुकुटीको मुख्य अंश खर्च हुनेछ । त्यसले जनताको विकास र समृद्धिको सपना पूरा गर्न नपाउँदै ओलीको कार्यकाल सकिने अवस्था उत्पन्न हुनसक्छ ।बूडीगण्डकी जलविद्युत आयोजना, पोखरा–काठमाडौँ रेलमार्ग, उपत्यकामा मेट्रो रेलको विकास र विस्तार अहिले पहिलो आवश्यकता हो ।  उनका भाषणमा यस्ता कुरा कैयौँ पटक आएका छन् । त्यसलाई पूरा गर्नु त्यति सहज छैन  । जनतालाई देखाइएका यस्ता सपना नेताहरूका लागि आर्थिक लाभ र कमिसनका स्रोत बन्ने गरेका छन् । त्यसकारण अहिले उनले प्राथमिकताका आधारमा विज्ञ टिमको साथमा कम गर्न सुरु गरे समृद्धि टाढा छैन ।  यसका लागि सबैले आआफ्नो स्थानबाट सकरात्मक दबाब दिन जरुरी छ । ओली सरकारलाई कार्य सफलताको शुभकामना !