 बौद्धिक सम्पत्ति कानुनी अवधारणा हो । यो मस्तिष्कको सिर्जनशील कार्यद्वारा आर्जित सम्पत्ति हो । कुनै पनि व्यक्ति वा व्यापारिक संस्थाले आफ्नो बौद्धिक क्षमता, श्रम, सीप र लगानीबाट गरेको नयाँ कुराको अविष्कारलाई बौद्धिक सम्पत्ति भनिन्छ ।मानवीय सिर्जनशीलताको उपजका रूपमा रहेको बौद्धिक सम्पत्ति आजको विश्व अर्थतन्त्रको मेरुदण्डका रूपमा विकास भएको छ । यसको माध्यमबाट नै ज्ञान र विज्ञानका साथै नयाँ–नयाँ अविष्कारहरू सम्भव भएका छन् । त्यसैले आज बौद्धिक सम्पत्ति अधिकारको संरक्षणका लागि राष्ट्रिय अन्तर्राष्ट्रिय प्रयासहरू केन्द्रित रहेका छन् ।बौद्धिक सम्पत्तिअन्तर्गत साहित्यिक सिर्जनादेखि लिएर चित्र, मूर्ति, गीत, सङ्गीत, कलाकारिता, कम्प्युटर प्रोग्राम, इन्टिग्रेटेड सर्किट, व्यापारिक गोपनीयता, औद्योगिक नमुना, भौगोलिक सूचक, उपयोगिताका मोडेलहरू, ट्रेडमार्क, डिजाइनका साथै पेटेन्टहरू पर्छन् ।सम्पत्तिको परिभाषा अब भौतिक सवालमा मात्र पनि रहेन । शब्द, सञ्चार अनि अन्य विभिन्न बौद्धिक तत्त्वहरू झनै प्रखर सम्पत्तिका रूपमा  तुलना हुन र जोखिन थालेका छन् ।अहिले विश्व व्यापार सङ्गठनको दायराभित्र वस्तु र व्यापार मात्र नभई बौद्धिक सम्पत्ति पनि पर्छन् । बौद्धिक सम्पत्ति अन्य भौतिक सम्पत्तिभन्दा मूल्यवान् हुन्छ । हरेक व्यक्ति वा संस्थाले आफ्नो बौद्धिक सम्पत्तिको उपयोगको नियन्त्रण गर्न सक्छन् । बिक्री वितरण गरी पैसा कमाउन सक्छन् ।  जसका कारण मानिसहरू नयाँ खोज र अविष्कार गर्न उत्साहित भई लागिपर्छन् । बौद्धिक सम्पत्तिलाई औद्योगिक सम्पत्ति अधिकार र प्रतिलिपि तथा प्रतिलिपिसम्बन्धी अधिकार (कपी राइट)  भनेर विभाजन गरी अध्ययन र व्यवस्थापन गरिन्छ । साहित्यिक र कलात्मक क्रियाकलापहरूलाई बौद्धिक सम्पत्तिअन्तर्गतको प्रतिलिपि अधिकारको रूपमा लिइएको हुन्छ । यो बौद्धिक सम्पत्तिको एक रूप हो, जुन मूल रचनाको रचयितालाई सोको प्रकाशन, वितरण वा आफू अनुकूल प्रयोगका लागि निश्चित अवधिसम्म विशेष अधिकारका रूपमा प्राप्त हुन्छ । यो निश्चित समयावधिका लागि प्रतिलिपि उतार र सोको भिन्न रूपमा प्रयोगमाथि नियन्त्रण गर्ने एकलौटी अधिकार हो ।त्यसैगरी कुनै पनि उद्योगले उत्पादन गरेको निश्चित वस्तु तथा सेवा आम जनताहरूले सहज, सरल, निर्भय र विश्वासकासाथ उपयोग गर्न सकून् भनेर अन्य वस्तु वा सेवाभन्दा फरक देखाउन र आफूले उत्पादन गरेका वस्तुमा अग्राधिकार प्राप्त गर्न औद्योगिक सम्पत्तिको रूपमा गरिएका आविष्कार, औद्योगिक डिजाइन, पेटेन्ट, व्यापारिक चिन्ह, सेवा चिन्ह र व्यावसायिक नाम तथा चिन्हहरू बौद्धिक सम्पत्तिअन्तर्गको औद्योगिक सम्पत्तिअन्तर्गत पर्छन् । अस्वस्थ प्रतिस्पर्धाविरुद्धको संरक्षणलाई यससँग सम्बन्धित अधिकारका रूपमा लिइन्छ ।औद्योगिक उत्पादनअन्तर्गत वस्तु वा सेवाहरूबीच गुणस्तरीय वा एकअर्काबीच फरक छुट्याउन बनेको आधार उसको बौद्धिक सम्पत्ति हो । उत्पादनको ब्रान्ड, ख्याति वा उपभोक्ताबीच कायम रहेको विश्वसनीयताले वस्तु वा सेवाको लोकप्रियता जनाउँछ ।औद्योगिक विकासका लागि वस्तु तथा सेवा उत्पादन गरिसकेपछि उपभोक्ता समक्ष पुग्नुपर्छ । औद्योगिक उत्पादनहरूबीच स्वस्थ प्रतिस्पर्धा हुनुपर्छ । औद्योगिक सम्पत्तिका रूपमा रहेका पेटेन्ट, ट्रेडमार्क एवं डिजाइनको अनधिकृत प्रयोग गरी नक्कली वस्तु वा सामान उत्पादन गर्ने वा कमसल सेवा प्रदान गर्ने कार्यले वास्तविक उद्योगहरू मर्कामा पर्न जान्छन् । त्यसबाट उनीहरूले ठूलो आर्थिक क्षतिका साथै उपभोक्ताहरूबीच रहेको विश्वास र ख्याति गुमाउन पुग्छन्, जुन दीर्घकालीन रूपमा उद्योगलाई पुग्ने नोक्सान हो ।तसर्थ औद्योगिक उत्पादनमा गुणस्तर कायम गर्न, गुणस्तरीय वस्तु तथा सेवा सर्वसुलभ रूपमा प्रदान गर्न बौद्धिक सम्पत्ति कानुनको जरुरी पर्छ । यसले औद्योगिक सम्पत्तिअन्तर्गत पर्ने पेटेन्ट, ट्रेर्डमार्क, लोगो, ब्रान्ड, ख्याति वस्तुको बनावट र बाहिरी स्वरूपको संरक्षण गर्छ । औद्योगिक विकास हुनका लागि बौद्धिक सम्पत्तिलाई अधिकतम रूपमा उपयोग गर्नुपर्छ ।लगानी सुरक्षित गरी आर्थिक प्रतिफल प्राप्त गर्न बौद्धिक सम्पत्तिको संरक्षण हुनुपर्छ । आज जेजति विकसित र विकासशील राष्ट्रले प्रगति गर्नुको मुख्य कारण त्यहाँ भएको बौद्धिक सम्पत्तिको संरक्षण हो ।उपभोक्ताको विश्वसनीयतामा नै औद्योगिक उत्पादन वस्तु वा सेवा कायम रहने भएकाले त्यसलाई अझ सशक्त बनाउने गरी बौद्धिक सम्पत्ति कानुन निर्माण वा परिमार्जन गर्नुपर्छ । बौद्धिक सम्पत्ति कानुनलाई बदलिँदो समयअनुसार चुस्त गर्नुपर्छ । यसका साथै कार्यविधि सरल बनाउनुपर्छ । साथै कानुनी उपचार छिटो, छरितो प्राप्त गर्नुका साथै क्षतिपूर्ति प्राप्त गर्नेगरी कानुन निर्माण गर्नुपर्छ । यसो हुन सकेमा औद्योगिक विकासका लागि प्रयाप्त स्वदशी तथा विदशी लगानी आकर्षित गर्न सकिन्छ ।नेपालको संविधानको धारा २५ मा सम्पत्तिको हकअन्तर्गत बौद्धिक सम्पत्तिलाई मौलिक हकको रूपमा व्यवस्था गरिएको छ । संविधानको अनुसूची ५ अन्तर्गत रहेको सङ्घको अधिकारको सूचीको क्रम सङ्ख्या २४ मा बौद्धिक सम्पत्ति (पेटेन्ट, डिजाइन, ट्रेडमार्क र प्रतिलिपि अधिकारसमेत) सम्बन्धी विषय सङ्घीय सरकारले हेर्ने व्यवस्था रहेको छ । औद्योगिक नीति २०६७ र वाणिज्य नीति २०७२ मा पनि बौद्धिक सम्पत्ति संरक्षणको व्यवस्था सम्बन्धमा केही रणनीति तथा कार्यनीतिहरूको व्यवस्था गरिएको छ ।नेपाल सरकारबाट पहिलो पटक बौद्धिक सम्पत्तिका सबै विधा समेटेर बनाइएको राष्ट्रिय बौद्धिक सम्पत्ति नीति २०७३ स्वीकृत भएको छ । जसमा भौगोलिक सङ्केत, परम्परागत ज्ञान र सांस्कृतिक, उपयोगी नमुना, इन्टिग्रेटेड सर्किट, लेआउट डिजाइन, बिरुवाका नयाँ प्रजातिको संरक्षण, व्यापारिक गोप्यता, बौद्धिक सम्पत्ति जनित अनुवांशिक स्रोत, जैविक विविधता जस्ता विषयहरू समेटिएका छन् ।औद्योगिक सम्पत्तिसम्बन्धी नेपालको प्रचलित कानुनी व्यवस्था मुख्य रूपमा पेटेन्ट, डिजाइन र ट्रेडमार्क ऐन २०२२ र प्रतिलिपि अधिकार ऐन २०५९ तथा प्रतिलिपि अधिकार नियमावली २०६१ रहेका छन् ।व्यापारमा भएको विश्वव्यापीकरणका कारण विभिन्न मुलुकहरूले स्थानीय भौगोलिक सूचकको दर्ताका सम्बन्धमा अपनाउने विभिन्न विधि र प्रक्रियाहरूका बीच सामञ्जस्यता स्थापित गर्नुपर्ने महसुस गरी अन्तर्राष्ट्रिय प्रयासहरू भएको पाइन्छ । यसका लागि प्रथम प्रयास औद्योगिक सम्पत्तिको संरक्षणसम्बन्धी पेरिस महासन्धिमार्फत् सन् १८८३ मा सुरु भयो । सन् १९५८ को Protection of Appellations of Origin and their Registration​ विषयक लिस्बन सम्झौताका माध्यमबाट यसका प्रावधानलाई थप विस्तारित गरिएको थियो ।नेपाल सन् १९९७ मा विश्व बौद्धिक सम्पत्ति सङ्गठन (WIPO) ​ को सदस्य भइसकेको छ भने औद्योगिक सम्पत्तिका लागि पेरिस सम्झौता, व्यापार सम्बद्ध बौद्धिक सम्पत्तिको अधिकार र अन्य सम्बन्धित अधिकारसम्बन्धी वर्न सम्झौतामा समेत आबद्ध भएको छ । बौद्धिक सम्पत्तिको संरक्षण सम्बन्धमा अन्तर्राष्ट्रिय सन्धि, सम्झौतामा नेपालको आबद्धता र त्यस अनुरूप राष्ट्रिय कानुनमा भएको व्यवस्था र प्रचलनको विषयमा विवेचना गरी नेपालले बौद्धिक सम्पत्ति संरक्षणलाई महत्त्वका साथ अघि बढाउन समयानुकूल प्रयास र आफू पक्ष भएको सन्धि सम्झौताका प्रावधानहरू पालना गर्दै अति कम विकसित मुलुकका लागि व्यवस्था गरेको लचकताको अत्यधिक उपयोग र विकसित मुलुकबाट प्राप्त हुने प्राविधिक तथा आर्थिक सहयोगको परिचालन गर्न सकिने अवसरसमेत रहेको हुँदा नीतिगत र कानुनी व्यवस्थामा समयानुकूल परिमार्जन गर्नुपर्ने र अन्तर्राष्ट्रिय सन्धि र सम्झौतामा नेपाल आबद्ध हुँदा हुन सक्ने लाभहरूको विश्लेषण गरी तुलनात्मक रूपमा लाभदायक हुने देखिएमा आबद्धता जनाउनुपर्ने आवश्यकता देखिन्छ ।बौद्धिक सम्पत्तिको विचलन र दुरुपयोग आदिको प्रभावकारी नियन्त्रण गरी दोषीलाई उचित सजाय दिनु बौद्धिक सम्पत्ति व्यवस्थापनको एउटा महत्त्वपूर्ण पक्ष हो र यसका लागि जनचेतनाको पनि उत्तिकै महत्त्व हुन्छ ।बौद्धिक सम्पत्ति दर्ता गराउनुपर्ने, यसबाट कानुनी हक एवं संरक्षण प्राप्त हुने कुराप्रति कतिपय रचनाकार, उत्पादक एवं व्यवसायीहरू पनि अनभिज्ञ रहेको पाइन्छ । बौद्धिक सम्पत्तिसम्बन्धी जनसाधारण एवं उपभोक्ता वर्गमा पनि उति नै सरोकार र जागरुकता हुनुपर्नेमा नेपालमा यसको नितान्त अभाव देखिन्छ ।तसर्थ बौद्धिक सम्पत्तिसम्बन्धी शिक्षा र तालिमलाई विस्तार गर्दै विभिन्न विषय र तहका पाठ्यक्रमहरूमा यसलाई समावेश गर्नुपर्ने देखिन्छ जसबाट सिर्जनशीलता तथा अनुसन्धान र विकासलाई प्रोेत्साहन भई देशको आर्थिक विकास एवं सर्जकको व्यक्तित्व विकासमा लाभ प्राप्त हुन्छ ।