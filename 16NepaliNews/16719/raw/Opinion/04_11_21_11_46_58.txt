विश्वकै ठूलो लोकतन्त्र भारतमा आसन्न १७औँ लोकसभा चुनावको मिति नजिकिँदै गर्दा राजनीति सरगर्मी बढ्दै गएको छ । सत्ताधारी दल भारतीय जनता पार्टी नेतृत्वको गठबन्धन र प्रतिपक्षी दल भारतीय राष्ट्रिय कङ्ग्रेस पार्टी नेतृत्वको गठबन्धन चुनावी मैदानमा उत्रिसकेको छ । यी दुवै गठबन्धनका नेताहरू अहिले चुनावी अभियानमा व्यस्त छन् । भारतमा आगामी अप्रिल र मे महिनाका लागि तय भएको संसदीय चुनावको मिति नजिकिँदै गर्दा चुनावी प्रचारप्रसार बढेको छ भने मिडिया प्रचारबाजी अनि हथकण्डाहरू पनि बढिरहेका छन् । बहालवाला प्रधानमन्त्री नरेन्द्र मोदीलाई दोस्रो कार्यकालको पिरलो छ भने चार वर्षअघि जनमत गुमाएको भारतीय कङ्ग्रेस पार्टीलाई जनमत फर्काउने हुटहुटी ।त्यसो त भारतको चुनाव नेपाली राजनीतिको लागि पनि महत्त्वकै विषय बन्ने गरेको छ । अनि बेला मौकामा नयाँ नयाँ प्रयोग पनि हुँदै आएको छ । अरविन्द केजरीवालको वैकल्पिक शक्तिको उदय, नरेन्द्र मोदीको चामत्कारिक आगमन भारतीय चुनावकै नयाँ प्रयोगहरू हुन् । के भारतीय जनताले यस पटक पनि यस्तै केही नयाँ प्रयोग गर्नेछन् वा पुरानै नतिजाको पुनरावृत्ति हुनेछ ? त्यो भने चुनावी नतिजापछि नै थाहा लाग्नेछ । यद्यपि अहिले भने चुनावी सरगर्मी बढेसँगै अनेक दाउपेच देखिन थालेको छ । प्रतिपक्षी दलका नेता राहुल गान्धीले प्रधानमन्त्री मोदीलाई केही साताअघि भारत प्रशासित कास्मिरको पलुवामा भएको आतङ्कवादी हमलामाथि राजनीति गरेको आरोपलगाएका छन् । त्यस आतङ्कवादी हमलायता मोदी सरकारले कृत्रिम राष्ट्रवादी मनोविज्ञान निर्माण गरी पाकिस्तानसँगको विवादलाई चुनावी मसला बनाएको आरोप प्रतिपक्षी तथा भारतीय बुद्धिजीवी तथा सामाजिक अभियन्ताहरूले लगाएका छन् ।भारतीय लेखक तथा सामाजिक अभियन्ता अरुन्धती रोयले भारतीय प्रधानमन्त्री नरेन्द्र मोदीको चुनावी हथकण्डाबारे कडा टिप्पणी गरेकी छिन् । उनले मोदीको पछिल्ला कदमहरूको विरोध गर्दै मोदी सरकारले ‘राष्ट्रिय गौरवको मनोविज्ञान उत्पादन गरेको’ आरोप लगाएकी छिन् । उनले सरकारका अभिव्यक्तिहरूले भारतलाई ‘युद्ध जस्तो परिस्थितिमा धेकेलेको’ टिप्पणी गरेकी छिन् । त्यस्तै भारतीय कर्पोरेट मिडियाहरू नरेन्द्र मोदीको पक्षमा खुलेआम उत्रिएको आरोप पनि लगाइन्  । त्यस्तै छद्म हिन्दू लेखन अभियानमा संलग्न कथित बुद्धिजीवीहरूले त्यस्तै छद्म लेखनमार्फत राजनीतिलाई प्रभाव पारिरहेका छन् । कर्पोरेट मिडियाहरू पनि नरेन्द्र मोदीकै एजेन्डा बोकेर हिँडिरहेका छन् भने कतिपय तटस्थ भनिएका व्यक्तिहरू पनि शक्ति र सत्ताका आडमा चुप बसेका छन् । यसरी हेर्दा राष्ट्रिय रूपमै भारतीय संस्थापन पक्षले सबैलाई सत्ता र शक्तिको प्रयोग गरी प्रभावित पारिरहेको देखिन्छ ।सञ्चार माध्यमहरूमा आएका पछिल्ला समाचार, टिप्पणी अनि अन्तर्राष्ट्रिय परिदृश्यबाट नरेन्द्र मोदी सरकारको युद्धमाथिको राजनीति उदाङ्गो हुँदै गएको छ । अर्कोतिर चामत्कारिक रुपमा उदाएका मोदीले आफ्नो कार्यकालमा खासै उपलब्धिमूलक काम गर्न नसकेको आरोप लाग्ने गरेको छ । यसै अवधिमा भारतमै पनि आर्थिक असमानताको खाडल बढ्दै गएको छ । केही सीमित व्यवसायीहरूले सत्ताको आडमा असीमित सम्पत्ति कमाएका छन् भने, कम आय भएका गरिब जनताका दैनिकी थप कष्टकर बनिरहेको छ । वार्षिक दुई करोड रोजगारी सिर्जना गर्ने उद्घोष गरेको मोदी सरकारले रोजगारी सिर्जना गर्ने कुरा त परै जाओस् तथ्याङ्कहरूले बेरोजगार थप बढिरहेको देखाएको छ । यसरी मोदी सरकारको लोकप्रियता घट्दै जाँदा अब भयको राजनीतिले नै आफ्नो करिअर सुरक्षित गर्ने रणनीतिमा मोदी सरकार अघिबढेको देखिन्छ ।उता भारत र पाकिस्तानबीच तनाव बढ्दै गर्दा पाकिस्तानका प्रधानमन्त्री इमरान खानको शान्तिका लागि सहकार्य गर्ने प्रस्तावलाई समेत नरेन्द्र मोदीको प्रशासनले दुत्कारेको छ । मोदी सरकार भारत र पाकिस्तानबीच विवाद बढाउँदै लगेर त्यहाँबाट राष्ट्रवादी विम्ब उत्पादनको उत्पादन गरी त्यसैको बलमा चुनाव जित्ने रणनीतिमा अघि बढेको देखिन्छ । त्यसैले भारत सरकार जम्बु कास्मिरको विवादलाई समाधान गर्न होइन, त्यसैको बलमा युद्ध गर्न तम्सिरहेको छ । अनि भारतीय मिडिया च्यानलहरूले पनि त्यही अनुरूप युद्धका नयाँ नयाँ कथा कहानीहरू उत्पादन गरी प्रसारण गरिरहेका छन् । यसरी हेर्दा भारतीय संस्थापन र टिभी च्यानलहरू शान्ति होइन युद्ध चाहन्छन् भन्ने देखिन्छ । आखिर यो मोदीको भयकै राजनीति हो । भयको राजनीति गर्नेले सधैँ केही न केहीको भय देखाएर आफ्नो राजनीतिक स्वार्थ पूरा गर्ने गर्छ । अब हेर्नुछ मोदीले अघिसारेको भयको राजनीति सफल हुन्छ या हुँदैन ?अहिले अमेरिकी राष्ट्रपति डोनल्ड ट्रम्पले पनि त्यस्तै भयको राजनीतिक गरिरहेका छन् । मेक्सिकोबाट मानव तस्करी, लागूऔषधजन्य तस्करी तथा अन्य असङ्गतिहरू भित्रिएको हवाला दिँदै मेक्सिकोसँगको अमेरिकी सीमा क्षेत्रमा पर्खाल लगाउने घोषणा विवादमा परेको छ । यो निर्णय गरेसँगै उनको पनि भयको राजनीति उदाङ्गो भएको छ । उनले सो अभियानलाई सफल पार्न सङ्कटकालीन प्रावधानको प्रयोग गरेका छन् । उनको यस्तो प्रयोगलाई कतिपय अमेरिकीहरूले शक्तिको दुरुपयोग ठानेका छन् । न्युयोर्क र क्यालिफोर्निया राज्यले त उनको घोषणाविरुद्ध अदालतमा जानेसम्म बताएका छन् । ट्रम्पको त्यस्तो निर्णय स्वेच्छाचारी भएको भन्दै उनलाई राज्यकोषको अर्बौं डलर खर्च गर्ने अधिकार दिन नहुने तर्क गरिएको छ ।अहिले ट्रम्पको सो निर्णयउपर विरोध गर्दै सडकबाट ट्रम्पलाई नै सङ्कटकालको उपमा दिइएको छ । यसबाट के देखिन्छ भने अमेरिकालाई बाह्य खतरा छ भन्ने डर देखाएरै ट्रम्पले आगामी कार्यकालमा आफू दोस्रो पटक निर्वाचित हुने दाउ गरेका छन् ।गणतन्त्र नआउँदासम्म राजतन्त्रको भय राजनीतिको केन्द्रीय विषय बन्यो । जसै गणतन्त्र घोषणा भयो, गणतन्त्रको हत्या हुनसक्छ भन्ने भय राजनीतिमा हाबी भयो । त्यसपछि शान्ति प्रक्रिया टुङ्गोमा नपुग्ने भय राजनीतिको केन्द्रीय विषय बन्यो । शान्ति प्रक्रिया टुङ्गियो । तर, संविधान नबन्ने भय राजनीतिमा हावी भयो । यस्तै यस्तै भयमिश्रित राजनीति चल्दै गर्दा विगतको दसकमा भय र भ्रमकै राजनीति हाबी भयो । यो भय र भ्रमको राजनीतिले कहिल्यै निकास दिनेछैन ।अमेरिका फस्र्ट (पहिले अमेरिका) भन्दै उनले राष्ट्रवादको सङ्कीर्णता प्रस्तुत गरेको भन्दै आलोचना गर्नेहरू पनि प्रशस्त छन् । त्यसैले उनले राष्ट्रवादको मुखुण्डो प्रयोग गरेर आफ्नो राजनीतिक अभीष्ट पूरा गर्ने दाउ गरेको देखिन्छ । यो पनि उनको भयकै राजनीति हो ।अब अलिकति नेपाली राजनीतिकै कुरा गरौँ । मुलुकमा नेपाल कम्युनिस्ट पार्टी नेतृत्वको दुईतिहाई बहुमतको सरकार छ । सरकारसँग दुईतिहाई बहुमत त छ तर नागरिकलाई दुई तिहाई सन्तुष्टि र खुसी दिने आधार भने देखिँदैन । त्यसैले सत्ताको आसनमा बसेकाहरू अहिले भयको राजनीति गर्न थालेका छन् । प्रधानमन्त्रीलाई आफू कुर्सीबाट हटे देशको विकास ठप्पै रोकिन्छ कि भन्ने भय छ । उता सत्ताधारी दलका अर्का अध्यक्ष पुष्पकमल दाहाल प्रचण्डलाई आफ्नो नेतृत्व स्थापित हुन सक्छ कि सक्दैन भन्ने भय छ । अरू नेताहरूले पनि त्यस्तै प्रकारको भय पालेर बसेका छन् ।प्रचण्डले फेरि एक पटक शान्ति प्रक्रिया, संविधान र गणतन्त्रलाई नै खतरा छ भन्दै अर्को भय थपिदिएका छन् । उनले केही साताअघि पार्टीको एक आन्तरिक कार्यक्रमलाई सम्बोधन गर्ने क्रममा शान्ति प्रक्रिया, संविधान, उपेक्षित समुदायको हकहितलाई लिएर धेरै प्रश्नहरू गरे । हामीलाई थाहा छ– सरकारले जसरी काम गर्नुपर्दथ्यो, त्यसो हुन सकेको छैन । अनि त्यसको हिस्सेदार सत्तासीन दलको नेतृत्वलाई हुन्छ कि हुँदैन ? के प्रचण्ड अहिले पनि प्रश्न गर्ने ठाउँमै छन् त ? आफू सङ्कटमा पर्दा मुलुकमा नयाँ सङ्कट आएको खतरा औँल्याउने राजनीति नयाँ हैन । मुलुक सङ्कटोन्मुख अवस्थामा पुगेको पहिल्याउने प्रचण्डले यो किन बिर्से कि उनी अहिले प्रश्न गर्नै हैन, उत्तर दिने हैसियतमा छन् ।प्रचण्डले अहिले जे प्रश्न गरेका छन्, हामी भुइँमान्छेहरू वर्षाैंदेखि यही चिच्याइरहेका छौँ । सरकारको कान खुलोस् भनेर कराइरहेका छौँ । सरकारको दृष्टि परोस् भनेर समस्या देखाइरहेका छौँ । सरकारले काम गरोस् भनेर उपाय सुझाइरहेका छौँ । त्यसैले सरकारी दलका शीर्ष नेतृत्वलाई यो पङ्क्तिकारको पनि अनुरोध छ–कमरेड तपाईं प्रश्न नगर्नुस् बस् हामीले विगतदेखि गर्दै आएको प्रश्नको उत्तर दिनुस् । यदि उत्तर दिन सक्नुहुन्न भने प्रश्न गर्ने ठाउँमा आउनुस् । सत्ताको आसनमा बसेर गरिने प्रश्न निम्सरो सुनियो । यो त्रास र भयको राजनीतिलाई नै नयाँ आवरणमा निरन्तरता नदिनुस् !यो त भयो सत्ताधारी दलको कुरा । अब पूर्वराजा ज्ञानेन्द्र शाह र कमल थापाको राष्ट्रिय प्रजातन्त्र पार्टी, नेपालको कुरा गरौँ । यिनले पनि अझै राजसंस्था र हिन्दू राज्यको वकालत गर्दै भयकै राजनीति गरिरहेका छन् । गणतन्त्रले विदेशी हस्तक्षेप निम्त्याएको र अहिलेको परिवर्तनले देशलाई विखण्डनतिर लैजाने भन्दै उनीहरूले अर्को भयको राजनीति गरिरहेका छन् । ठीक छ, राजनीतिका लागि केही न केही मुद्दा हुनुपर्छ । कतिपयलाई लाग्न सक्छ राजतन्त्र अनि हिन्दू राष्ट्र पनि त राजनीतिक मुद्दा हो र हुनसक्छ, जसरी हिजो गणतन्त्र र सङ्घीयता भएको थियो । यस हिसाबले राजतन्त्रलाई राजनीतिक मुद्दा मान्न त सकिएला नै । तर के अब फेरि उही राजतन्त्रात्मक युगले अहिलेको बदलिएको राजनीतिक चेतनालाई सम्बोधन गर्न सक्ला ? २१औं शताब्दीको मानव चेतना र स्वतन्त्रताको युगलाई वंशकै निरन्तरताले चल्ने राजतन्त्रले विकल्प दिन सक्ला ? अभिव्यक्ति स्वतन्त्रताको उच्चतम् विकल्प खोज्दै गर्दा सामन्ती संस्कारमा टेकोमा हुर्किने राजतन्त्रलाई विकल्प देख्नु दृष्टिदोष नभए के हो ?आखिर नागरिकलाई नै विश्वास नगरे कसलाई गर्ने ? अहिलेसम्म यो मुलुकको रक्षार्थ को खडा भयो ? सीमामा भइरहेका दमन र उत्पीडन कसले सह्यो ? बढ्दो महँगीको मारमा को पर्यो ? हिंसा र प्रतिहिंसाको दुष्चक्रमा को पर्यो ? अभाव र पीडाले को मर्माहत भयो ? नागरिक कि शासकहरू ? त्यसैले नागरिक सर्वोच्चताको विकल्पमा कुनै पनि शासन हुँदैन र छैन । यदि भयकै राजनीतिलाई आधार मानेर कसैले त्यस्तो परिकल्पना गर्छ भने त्यो केवल एक सुन्दर दिवा सपना मात्र हुनेछ । किनकि खरानीलाई पुनः प्रशोधन गरेर दाउरा बनाउन सकिँदैन ।यो पपुलिस्ट राजनीतिकै निरन्तरता हो । भिजनलाई भन्दा भीडलाई महत्त्व दिने नेतृत्वको कमजोरी नै भयको राजनीति हो । पछिल्लो परिवर्तित राजनीतिक शृङ्खला हेर्दा नेतृत्वले भिजनभन्दा भयकै राजनीति अङ्गीकार गरेको देखिन्छ । कहिले शान्ति प्रक्रिया टुट्ने भय । कहिले संविधान नबन्ने भय । कहिले राष्ट्रवादको भय त कहिले बाह्य हस्तक्षेपको भय । यस्तै भयकै आधारमा नेपालको राजनीति धानिएको छ । अनि त्यही भय र भ्रम नै राजनीति गर्ने आधार बनिरहेको छ ।गणतन्त्र नआउँदासम्म राजतन्त्रको भय राजनीतिको केन्द्रीय विषय बन्यो । जसै गणतन्त्र घोषणा भयो, गणतन्त्रको हत्या हुनसक्छ भन्ने भय राजनीतिमा हाबी भयो । त्यसपछि शान्ति प्रक्रिया टुङ्गोमा नपुग्ने भय राजनीतिको केन्द्रीय विषय बन्यो । शान्ति प्रक्रिया टुङ्गियो । तर, संविधान नबन्ने भय राजनीतिमा हावी भयो । यस्तै यस्तै भयमिश्रित राजनीति चल्दै गर्दा विगतको दसकमा भय र भ्रमकै राजनीति हाबी भयो । यो भय र भ्रमको राजनीतिले कहिल्यै निकास दिनेछैन । त्यसैले राजनीतिक नेतृत्वले भय र भ्रमको राजनीति होइन, यथार्थपरक विश्वास र विकल्पको राजनीतिमा ध्यान देओस् ।