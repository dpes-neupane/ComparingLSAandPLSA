नेपाल कम्युनिष्ट पार्टी (नेकपा) का अध्यक्ष केपी शर्मा ओली नेतृत्वको सरकार गठन भएको एक वर्ष पुरा भएको छ । तर, त्यसको मूल्यांकन गर्ने परिपक्व अवस्था अझै पुगेको छैन । यद्यपि, समग्रमा हेर्दा सरकारले सुशासन, स्थिरता, अनुसशासन कायम गर्न सकेको छैन । सरकारको दाबी छ, यो एक वर्ष कानुन निर्माणको वर्ष रह्यो । तर निर्माण भएका कानुनबाट कोही सन्तुष्ट छैनन् । प्रदेशहरुले संघीय सरकारको आलोचना गरिरहेका छन् । यता, केन्द्रमा प्रतिपक्ष दलका नेता मात्र होइन, सत्तापक्षका नेताहरु पनि सन्तुष्ट देखिएको छैन । संसदमा नेकपाका सांसदहरुले समेत सरकारप्रति औँला उठाएका छन् । त्यसैले यो एक वर्षको कार्यकाललाई सफल मान्न सकिँदैन ।परीक्षामा फेलयो सरकारलाई हामीले समर्थन दिएका छौँ । हामीले सरकारमा सहभागी हुन वा मन्त्री बन्नका लागि समर्थन गरेका होइनौँ । संविधान संशोधन गर्नका लागि सरकारलाई हाम्रो समर्थन हो । संविधानमा त्रुटी छ भन्ने यथार्थलाई वर्तमान सरकारले समेत स्वीकार गरेको छ । प्रधानमन्त्री केपी शर्मा ओलीले समेत विभिन्न कार्यक्रममा ‘संविधानमा देखिएको त्रुटीलाई सच्याइनेछ’ भनेर अभिव्यक्ति दिनुभएको छ । यसको अर्थ संविधानमा त्रुटी छ । यदि त्रुटी छ भने त्यसलाई सच्याउनुपर्छ । त्रुटीपूर्ण संविधानले देशको व्यवस्थालाई असर गर्छ । त्यसैले सबैभन्दा पहिले त्रुटीलाई सच्याऊ भनेर हामीले भनेका छौँ । संविधान संशोधनदेखि लिएर रेशम चौधरीको रिहाई, मधेश आन्दोलनको क्रममा पक्राउ परेकालाई रिहाई, त्यसक्रममा लागेका मुद्दाहरु फिर्ता गर्नुपर्ने लगायतका विषयमा सम्झौता गरेर सरकारलाई हामीले समर्थन गरेका हौँ । तर, एक वर्ष भयो, सम्झौता अनुसार न संविधान संशोधन भयो, न मुद्दा फिर्ता भयो, न घाइतेको उपचार भयो, न बन्दी रिहाई भयो । त्यसैले सय अंकमा शुन्य अंक ल्याएर यो सरकार फेल भएको छ ।हामीसँग भएको सम्झौता अनुसार केही कदम चालेको भए, वा कुनै एउटा कार्यदल बनाएको भए, संशोधनको ड्राफ्ट तयार गरेको भए, सयमा एक–दुई अंक दिन सकिन्थ्यो । तर सरकारले केही पनि गरेको छैन । सरकार मधेशमा फेल भएपछि सबै क्षेत्रमा फेल हुन्छ । मधेशकै कारण यो देशमा संघीयता आएको हो । देशको परिवर्तनमा मधेशको ठूलो योगदान छ । त्यहीँको जनतालाई सन्तुष्ट बनाउन सकिएन भने सरकार सफल हुनसक्दैन ।पानी जहाज चल्ने नचल्ने त्यसको कुनै ठेगान छैन तर सरकारले कार्यालय यसरी धुमधामका साथ उद्घाटन गर्यो मानौ भोलिदेखि नै नेपाली जनता पानी जहाज चढेर यात्रा गर्दैछ । त्यसैले यो सरकार काम भन्दा बढी प्रचारमा ध्यान दिन थालेको छ ।प्रचार बढीमनमोहन अधिकारीको नेतृत्वमा गठन भएको सरकारले नौ महिनामा जसरी आफ्नो काम गरेर देखायो, त्यसको दुई प्रतिशत पनि यो वर्तमान सरकारले गर्न सकिरहेको छैन । जब कि यो दुई तिहाईको शक्तिशाली सरकार हो । अहिलेको सरकारलाई साधन स्रोतको पनि अभाव छैन । तर जनताको मन जित्न सकिरहेको छैन । देशको आर्थिक अवस्था दिनदिनै खस्किदै गइरहेको छ । आयातमा वृद्धि भएको छ, उद्योगमा विदेशी लगानी भित्रिएको छैन । उद्योगहरुबाट विगतमा हुने उत्पादनमा कमी आएको देखिन्छ । वैदेशिक रोजगारीबाट आउने विप्रेषण पनि घटेको छ । यदि यस्तै अवस्था रहने हो भने देश नै कोल्याप्सको अवस्थामा जान सक्छ । विकासका ठूला–ठूला सपना देखाएर मात्र हुँदैन, ठूला–ठूला योजना र कार्यक्रमको प्रचार गरेर मात्र हुँदैन, त्यो कार्यान्वयनमा आए मात्र सफल हुन्छ । पानी जहाज चल्ने नचल्ने त्यसको कुनै ठेगान छैन तर सरकारले कार्यालय यसरी धुमधामका साथ उद्घाटन गर्यो मानौ भोलिदेखि नै नेपाली जनता पानी जहाज चढेर यात्रा गर्दैछ । त्यसैले यो सरकार काम भन्दा बढी प्रचारमा ध्यान दिन थालेको छ ।धैर्यको सीमा टुट्दैसंविधान संशोधन लगायतका मागका लागि ध्यानाकर्षण गराउन हामीले प्रधानमन्त्री केपी शर्मा ओलीलाई पटक पटक भेटेका छौं । तीन–चारपटक हामीले लिखित स्मरणपत्र पनि बुझाई सकेका छौँ । भेटघाटमा प्रधानमन्त्रीले संविधान संशोधन गर्ने, अरु मागहरु पनि पूरा गर्ने सकारात्मक प्रतिकृया दिनुहुन्छ तर कार्यान्वयन भने शुन्य छ । प्रधानमन्त्रीले त भोलि नै गरौं भनि दिनुहुन्छ, सात दिनमा सबै कुरा पूरा हुन्छ भनिदिनुहुन्छ, तर त्यो भोली र सात दिन कहिल्यै आएन । अहिलेसम्म संविधान संशोधनका लागि एउटा मस्यौदा समिति पनि बनाउन सक्नुभएको छैन । संविधान संशोधनको अन्तरवस्तुमा छलफल पनि शुरु भएको छैन । त्यसैले हामीले धेरै प्रतिक्षा गरिरह्यौँ कि जस्तो लाग्न थालेको छ । धैर्यताको सीमा टुट्न लागेको छ । जुन दिन मधेशी जनताको धैर्यताको सीमा टुट्छ, त्यो दिन सरकारलाई मधेशलाई सम्हाल्न मुस्किल हुनेछ । त्यसैले अहिले केही बिग्रेको छैन, अब पनि केही गरेर देखाउने समय छ ।मधेशी जनताको प्रश्न छ, जुन सरकारलाई हामीले समर्थन गरेका छौँ, त्यो सरकारले हाम्रो कुरा सुन्दैन भने त्यहाँ समर्थन गरेर किन बस्ने ?सरकारले संविधान संशोधन गरेर मधेशको मागलाई सम्बोधन गर्नुपर्छ, यदि गरिएन भने त्यसको हिसाब किताब मधेशका जनताले लिन्छन् नै । रेशम चौधरीको सपथग्रहणपछि प्रधानमन्त्री ओलीले एक हप्तापछि हामीले बसेर सबै कुरा टुङ्ग्याउनुपर्छ भनेर भन्नुभएको थियो । तर अहिले उहाँले भेट्नका लागि समय पनि दिइरहनुभएको छैन । हाम्रो धेर्यताको बाँध टुट्न थालेको छ । यथास्थिति लामो समयसम्म चल्न सक्दैन ।हामीले सरकारलाई दिएको समर्थनको औचित्यको बारेमा मधेशी जनताले प्रश्न गर्न थालिसकेका छन् । मधेशी जनताको प्रश्न छ, जुन सरकारलाई हामीले समर्थन गरेका छौँ, त्यो सरकारले हाम्रो कुरा सुन्दैन भने त्यहाँ समर्थन गरेर किन बस्ने ? नेपाली जनताको चाहना, मधेशी जनताको चाहना पूरा गर्न, देशलाई समृद्ध बनाउन, अखण्डता कायम राख्न, अधिकारको सुनिश्चितता गर्न हामीले समर्थन दिएका थियौं तर ती सबै विस्तारै चकनाचुर हुँदैछ ।आफ्नै मूल्यांकनमधेशी जनताले आन्दोलन नगरेका भए सायद यो देशमा संघीयता र गणतन्त्र आउने थिएन । जनआन्दोलनले राजतन्त्र त ढाल्यो तर संघीयतामा जाने कि नजाने अन्योलता थियो । मधेश आन्दोलनले संघीयताको सुनिश्चितता गर्यो । हामीले आन्दोलन नगरेको भए, अहिलेको जस्तो अग्रगामी संविधान बन्ने थिएन । संविधानमा त्रुटी छ तर संविधानले संघीयता, गणतन्त्र, धर्मनिरपेक्षतालाई संस्थागत गरेको छ । यसलाई नजर अन्दाज गर्न मिल्दैन ।यद्यपि हाम्रो अधिकार कटौती भएको छ । हामीलाई राज्यमा समानुपातिक रुपमा समावेश गरिएको छ छैन । हामीले यो देशमा बराबरीको अधिकार खोजिहेका छौँ तर राज्यले अस्वीकार गरिरहेको छ । जनतालाई अधिकारबाट बन्चित र कुण्ठित गरेर यो देश अगाडि बढ्न सक्दैन ।हामी जनताको म्याण्डेट लिएर चुनावमा गएका थियौं । जनताले म्याण्डेट नदिँदासम्म हामीले चुनावमा भाग लिएका थिएनौँ । त्यही भएर दुई नम्बर प्रदेश बाहेक अरु प्रदेशमा हामीले चुनाव बहिष्कार गरेका थियौं । प्रदेश २ मा हामीले चुनावमा भाग लिएपछि जनताले हामीलाई साथ दियो । हामीलाई स्थानीय तह प्रदेशमा राम्रो स्थान दिलायो । मधेशी जनताको म्याण्डेट अनुसार प्रदेशमा सरकार पनि बनायौँ । मधेशको पुरा गर्न बाँकी माग पुरा गराउँछौं, संविधान संशोधन गराएर मधेशको अधिकार सुनिश्चित गराउँछौ भनेर हामीले मत मागेका थियौं । सोही मतको आधारमा हामी केन्द्रमा आयौँ ।मधेशी जनताले हामीलाई दिएको म्याण्डेट अनुसार काम गराउनका लागि नै हामीले सरकारलाई समर्थन दिएका थियौं । तर, मधेशी जनतासँग गरेको प्रतिवद्धता अनुसार हामीले काम गर्न सकिरहेका छैनौँ । एक वर्ष बित्यो तर हामी सफल हुन सकेनौं । यो कुरा हामीले स्वीकार गर्छौं । हामी असफल भयौँ भने यो सरकार पनि सफल हुन सक्दैन । हामी फेल भएपछि सरकार पनि स्वतः नै फेल हो ।दीर्घकालिन आन्दोलनसंसदमा सरकारले प्रस्तुत गरेका विधेयकप्रति हाम्रा असन्तुष्टिहरु छन् । हामीले कतिपय अवस्थामा त्यहाँ असन्तुष्टि जनाएका छौँ र संशोधन पनि हालेका छौं । मधेशी, आदिवासी जनजाति, दलित, मुस्लिम, पिछडा वर्गको हितमा यदि विधेयक आउँदैन भने त्यसलाई हामी कदापी स्वीकार गर्न सक्दैनौ । यदि सरकारले त्यसलाई सुधार गर्न सकेन भने हाम्रो लागि त्यो पनि एउटा मुद्दा बन्नेछ । जस्तै, नागरिकताको विधेयक आएको छ, त्यसमा हामीले संशोधन हालेका छाँ । यदि सरकारले हाम्रो संशोधनलाई सुनुवाई गरेन भने हामी यो विषयलाई पटक–पटक दबाब दिनेछौँ । हामी सरकारलाई भन्न चाहन्छौं आन्दोलन गर्ने अर्को बहाना नदिनुस् ।शान्ति सुरक्षा, प्रहरी ऐन, भूमी सम्बन्धी ऐन, नागरिकता ऐन जस्तामा हाम्रो फरकमत रहेको छ । हामीले संशोधन हालेका छौं । यो दुई तिहाईको सरकार हो, यसले सबै समस्या समाधान गर्नुपर्छ । सबै राजनीतिक समस्या समाधान गरिएन भने सरकारले लिएको समृद्ध नेपाल, सुखी नेपालीको नारा सार्थक हुनसक्दैन । त्यसैले राजनीतिक समस्या समाधान गरेर अगाडि बढ्नु नै आजको आवश्यकता हो ।(राजपा अध्यक्षमण्डलका संयोजक महेन्द्रराय यादवसँग राटोपाटीका लागि एसके यादवले गरेको कुराकानीमा आधारित)          