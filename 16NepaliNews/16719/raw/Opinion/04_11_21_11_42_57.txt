केही वर्षअगाडिको कुरा हो । हाम्रो उत्तरी छिमेकी मुलुक चीनमा जनताका दुःखमा सम्वेदनशील हुन नसके बापत एक जना प्रभावशाली मन्त्रीको जागीर खुस्केको समाचार प्रकाशमा आएको थियो । मैले समाचारमा प्रकाशित तिथिमिति र सम्बन्धित मन्त्रीको नाम नोटबुकमा टिपेको पनि थिएँ । अहिले मेरो आफ्नो  सम्झनामा रहेसम्म चीनका तत्कालीन ती मन्त्री कसैको मुत्युमा समवेदना व्यक्त गर्ने क्रममा थिए । मृतकका शोकाकुल परिजनहरुप्रति समानुभूति देखिनुपर्ने मन्त्रीका मुहारमा अचानक मुस्कान देखिएको थियो । यसो हुनु अपराध मानियो । उनी दण्डित भए ।मैले अपराध र दण्डको यस घटनालाई अविस्मरणीय ठानेँ र सोचेँ, यहाँ हामीकहाँ त यस्ता अपराध बाटोमा सुकाइने बिस्कुन बराबर जताततै देख्न पाइन्छन् । दुःखी जनप्रति सम्वेदनशीलता र जनताप्रति दायित्वबोधको चलन हाम्रा सत्तासीनहरुमा भएको अद्यावधि देख्न पाइएको छैन ।रोम शहरमा आगो लागेर जनतामा हाहाकार मच्चिँदा बादशाह नीरो आफ्ना दरबारको बारदलीमा बसेर मजाले बाँसुरी बजाइ रहेको थियो । बजाइ नै रह्यो । यो हामी नेपालीले पनि सुनेको कथा हो । हामीकहाँ आज पनि सम्वेदनहीनताको बिम्ब रोमन बादशाह नीरो नै छ । यद्यपि हाम्रा सन्दर्भमा यो दृष्टान्त पटक पटक फिका बनिसकेको  पनि छ ।हामीले विगत भयानक भूकम्पपछिका उद्धारकार्य र राहत वितरण सन्दर्भमा पनि धेरै नीरोहरु देख्यौं । कति विदेशीले नेपाली जनताका आपत्विपत्लाई आफ्ना धर्मप्रचारको सुनौलो मौका बनाए । यो पनि कम्ताको नीरो प्रवृत्ति थिएन ।कति धनवान् र ठानमानवानहरुले राहतवितरणका वहानामा आफू शानदार दाता बनेको पोज दिएर पीडित जनलाई दानजीवीका तहमा होच्याउने दृश्यविधानका फोटोहरु खिचाएर फेसबुकमा राखे । कतिले पीडितका नाममा विभिन्न दाताले दिएका खाद्यसामग्री र निर्माणसामग्रीका ट्रकहरु आफ्नै महलका पर्खाल भित्र पुर्‍याए । यसो गर्नेमा तत्कालीन प्रभावकारी मन्त्री र मन्त्रीका सहयोगीहरु पनि थिए । प्रकारान्तरले यो पनि नीरो संस्कृति नै थिएन र ?नेपालका सत्तासीनहरु बादशाह होइनन् र पनि नीरोका शाही शानका सौखीन छन् । हाम्रो मुलुकको सत्तामा आज पनि अधिकांश नीरोहरुकै जमघट छ । अपढ गाउँलेहरु त कमलो मनका हुन्छन् । अर्काको दुःख देखेपछि आँखाभरी आँसु छचल्किन्छन् । ती नीरो हुन सक्दैसक्दैनन् । तर सत्तासीनहरुमा यो नियम लागु हुने गरेको पाइँदैन । सत्तासीनहरु पढेका हुन् वा नपढेकै किन नहुन् ती नीरो हुन सक्छन् । राष्ट्रपति, उपराष्ट्रपतिहरु, मन्त्रीप्रधानमन्त्रीहरु, पढेलेखेका बुद्धिजीवीहरु, कवि लेखकहरु र राष्ट्रकवि नै पनि नीरो संस्कृतिका अनुयायी बन्न सक्छन् । सम्माननीय राष्ट्रपतिको बादशाही मानसिकता त यस क्षेत्रमा चर्चित नै छ ।*******जनजीवन बिल्लीबाठमा परेको यस घडीमा मुलुकका राष्ट्रपतिले गायन र नृत्यका कलाकारहरु जुटाएर महलको पटाङ्गिनीमा नाचगानको आयोजना गर्न सक्नु भएको समाचार सुनिनु, भोजभतेरको आयोजना गर्न सक्नु भएको र श्रव्यदृश्यका आनन्द उपभोग गर्न सक्नु भएको समाचार सुनिनुले श्रोताका मनमा कस्तो दृष्टान्त उभिने ?*******अहिले मुलुकभरी बाढीपहिरोको आतङ्क छाएको छ । दर्जनौँ नागरिक मरेका छन् । कति हराएका छन् । लाखौंंको उठिबास छ । यसरी जनजीवन बिल्लीबाठमा परेको यस घडीमा मुलुकका राष्ट्रपतिलाई सहभागी गराएर गायन र नृत्यका कलाकारहरु जुटाएर महलको पटाङ्गिनीमा नाचगानको आयोजना गरिएको समाचार सुनिनु, भोजभतेरको आयोजना गरिएको र श्रव्यदृश्यका आनन्द उपभोग गरिएको समाचार सुनिनुले श्रोताका मनमा कस्तो दृष्टान्त उभिने ? राष्ट्रिय अवार्ड वितरण वा जुनसुकै नाममा किन नहोस, पीडाका क्षणमा पीडितहरुका लागि नाचगीतका मनोरम भनिने श्रव्यदृश्य पनि हृदयविदारक नै लाग्छ । जनजीवनको बिचल्लीमा सत्तासीनहरुको खुसियाली र रङ्गरउस कुन संस्कार संस्कृतिको उत्पादन होला ? रोमन बादशाह नीरोले त बाजा मात्र बजायो । नाचमण्डली झिकाएर महलमा छमछमी त नचाएन ।के राष्ट्र विपतमा डुबेको बेला यस्ता नाँचगान मनोरञ्जनले भरिएका कार्यक्रमलाई पन्छाउन वा पछि सार्दामा आकाश नै खसिहाल्थ्यो, पहाड नै झरिहाल्थ्यो ? त्यसमा राष्ट्रपतिका इच्छा अनिच्छाको त थाहा भएन, तर के राष्ट्रको मानो खाएर उनलाई सल्लाह दिन बसेका सल्लाहकारहरुले पनि त्यस्तो सल्लाह दिन मिल्दैन थियो ?मुलुकमा जनताको बिचल्ली हुँदा रथारोहणको सम्मानमा लट्ठिने हाम्रा राष्ट्रकवि पनि कस्ता राष्ट्रकवि ? हामीले राष्ट्रकविका रुपमा पनि सम्वेदनाको प्रतिमूर्ति नै भेट्टाएछौं !  हाम्रा साहित्य र कला फाँटका धुन्धर प्रतिभाशाली सहृदय जनहरु कतिले जनबिचल्लीका यसै अवसरमा विभिन्न समारोहमा सरिक भएर सम्मान थापेका र रमाएका सचित्र समाचारहरु पनि पढ्न पाइए ।मुलुकमा बाढीपहिरोले जनताको बिचल्ली भएको बेला सक्नेले विपत्ग्रस्तहरुको स्थलगत उद्धारमा लाग्ने, राहत पुर्‍याउनमा लाग्ने, नसक्नेले चिन्ता गर्ने, सक्नेलाई क्रियाशील हुन अनुरोध गर्ने मानवीय कर्तव्य नै ठानिआइएको होइन र ? यी सबै बिर्सेर हामीले समारोह आयोजत गराएर सम्मानको आदानप्रदनको भव्यतामा लाग्न सुहाउँछ ? हृदय र सम्वेदनाका दृष्टिले प्रश्न मर्मवेधी नै छ । हामी साहित्य कलालाई सम्वेदनाको क्षेत्र भन्छौैं । साहित्यकार र कलाकारलाई जनताका मार्गदर्शक ठान्छौं । मोडेल ठान्छौं । राजनीतिलाई जनसेवाको क्षेत्र ठानेका थियौं । जनताको प्रतिनिधित्व गरेर सत्तामा उक्लेका राजनेताहरुलाई हामी जनताले जनताप्रति दायित्ववोध बोकेका जिम्मेवार व्यक्तित्व ठानेका हौं । जनताको दुःखमा सहानुभूतिशील नभएका कवि के कवि ? के कलाकार ,? जनताको दुःखमा दुःखी भएर तदारुकताकासाथ सहयोगमा जुट्न नसकेका जनप्रतिनिधि के जनप्रतिनिधि ? यो प्रश्न आज जनतामा गुन्जायमान छ । अन्तमा  भानुजयन्तीको सन्दर्भ ।नेपालमा भानुजयन्ती मनाउनु नेपाली साहित्यमा भानुभक्तले पुर्याएको योगदानप्रतिको कृतज्ञता व्यक्त गर्नु हो । कृतज्ञता लोकतन्त्रको सुन्दरतम संस्कृति नै पनि हो । सन्जोगले यस पटक बाढीपहिरो उर्लेको बेलामा भानुजयन्ती परिदियो । उपस्थित हुन सकेका भए भानुभक्त पनि रुन्थे होलान् । बेथिति देखेर एक दुइटा कविता पनि सुनाउँथे होलान् । कविता सुनाउँदा  एउटा श्लोक यस्तो पनि सुनाउँदा हुन् कि ?एक्थोक् भन्छु नमान दुःख तिमीले हे मित्र सत्तापति,तिम्रा मन्त्री र भारदारहरु यी भ्रष्टै रह्याछन् अति ।देशै खान नहच्कन्या, मिलिदिया, चौतर्फ गन्र्या खतीक्या गर्छौ अव खै सुकर्म जगमा राखेर यी दुर्मति ?Title photo: https://en.wikipedia.org, https://www.factinate.com