
अन्तर्राष्ट्रिय मुद्रा कोष र विश्व बैंकका सर्भेहरुले समग्र विश्व अर्थतन्त्रमा संकुचनका संकेतहरु देखा पर्न थालेको देखाएका छन् । विश्वको आर्थिक बृद्धिदर ओरालो लाग्न थालेको छ । अर्थविज्ञहरुले विश्वमा छ/आठ महिनाभित्र मन्दीको प्रवेश हुने अनुमान गरेका छन् ।
विश्व परिवेशमा नेपालको अर्थतन्त्रको एउटा पाटोलाई मूल्यांकनगर्दा हाम्रा मुख्य आर्थिक सूचकहरु अहिलेसम्म मजवुत देखिन्छन् । आर्थिक बृद्धिदर लगभग सात दशमलव एक प्रतिशतको हाराहारीमा भएको छ । क्षेत्रगतरुपमा कृषि उद्योग व्यापार र सेवा क्षेत्र तथा भौगोलिकरुपमा सवै प्रदेशको आर्थिक बृद्धिदर सन्तुलित छ ।
वित्तीय क्षेत्र स्थायित्वका सूचकहरु समग्रमा सवल रहेका छन् । बैंकहरु नाफामा छन् । सरकारको खर्च गर्ने क्षमता बढेको छ । विदेशी सहायताको प्रतिबद्धता बढेको छ । मुद्रास्फिति नियन्त्रणभित्र छ । बैंक तथा वित्तीय संस्थाहरुको देशव्यापी विस्तारले जनताको वित्तीय पहुँच र अर्थतन्त्रको मौद्रीककरण दुबै बढेको छ । वित्तीय वजार र आर्थिक गतिविधि स्थानीयतहसम्म पुगेका छन् । ग्रामीण वस्तु साटासाट र शहरको मौद्रिक अर्थतन्त्रबीचको अन्तर घट्दै दुई किसिमको अर्थतन्त्रको आकार पनि साँघुरिएको छ । देश समृद्धिको आधार वर्षबाट विकास वर्षको चरणमा प्रवेश गरेको छ ।
बैंकहरुको निक्षेप बढेको छ र निक्षेपको व्याजदर पनि स्थिर छ । बचतको तुलनामा लगानी उच्च रहेको छ । कर्जाको व्याजदर घट्दो क्रममा रहेको र लगानीका अवसरहरु पनि देखिएकाले निजी लगानीको लागि बैंक ऋणको माग बढिरहेको छ ।
लक्ष्मीविलाश कोइराला
फलस्वरुप कर्जा प्रवाह बढेको भए पनि मुद्रा प्रदाय उपयुक्तस्तरमा रहेको छ । रोजगारीको अभावमा युवा जनसंख्याको ठुलो हिस्सा विदेशमा रोजगारीका लागि जाने क्रम जारी छ । बैदेशिक रोजगारीमा जानेहरुले पठाएको विप्रेषणको कुल ग्रार्हस्थ्य उत्पादनमा झण्डै २५ प्रतिशत योगदान छ । करिब आठ महिनाको आयात धान्न सक्ने विदेशी विनिमय सञ्चिति छ । पर्यटकको आवागमन पनि सन्तोषप्रद रुपमा बढेको छ ।
अर्थव्यवस्थामा देखिएको वर्तमान स्थितिलाई हेर्दा अहिले नै मन्दीको सम्भावना नभए पनि विश्वव्यापी अर्थतन्त्रमा देखिएको मन्दीउन्मुख लक्षणहरुलाई वेवास्ता गरेर बस्न भने मिल्दैन ।
अर्थतन्त्रको दोस्रो पाटो हेर्दा भने विकास कार्यका लागि पूँजीगत खर्च गर्ने क्षमतामा सुधार आएको छैन । विनियोजित बजेटको ठूलो हिस्सा बर्षेनी फ्रिज हुँदै आएकोछ । कर्मचारीतन्त्रलाई समायोजनको पिरलोले छोडेको छैन । वैदेशिक लगानी अपेक्षित रुपमा आउन सकेको छैन । लगानी वातावरण भनेजस्तो बन्न सकेको छैन । डुईङ विजनेसमा हाम्रो र्‍यांक ११० औं स्थानमा छ ।
शेयर बजारमा अत्यधिक अस्थिरता देखिएको छ । मौद्रिक नीतिले बचत र लगानीबीचको व्याजदर फरकलाई निश्चित दिशा दिन सकेको छैन । बैंकको तरलता पनि स्थिर छैन । बैदेशिक सहायतामा ऋणको भार थपिँदै गएको छ । बैदेशिक व्यापार घाटा उच्च छ । नेपालमा भएको सार्वजनिक निजी लगानीले बर्षेनी श्रम बजारमा आउने जनसंख्यालाई रोजगार दिन नसकेका कारण बेरोजगारीको दर ११.४ प्रतिशत रहेको छ । लगानी बढेअनुरुप रोजगारी सिर्जना भएको छैन वा सिर्जना भएको रोजगारीमा अरु नै कोही कार्यरत छन्, अन्योल छ ।
बेरोजगारी समस्याले मन्दीलाई निम्त्याउँछ । वैदेशिक रोजगारको अवसर साँघुरिँदै गएको छ । रेमिटान्सको आकार बर्षेनी साँघुरिँदै गएको छ । समग्रमा नेपालको अर्थतन्त्र पनि अन्तराष्ट्रिय अर्थतन्त्रसँग गाँसिएको कारण मन्दीको जोखिम उच्च नै रहेको छ ।
विश्वव्यापीकरण र उदारवादको ठाउँमा संरक्षणवाद पुनरुत्थानको छनकपछि उदार अर्थतन्त्रमा नकारात्मक बादल मडारिन थालेको हो । अमेरिका र चीनबीचको व्यापार युद्ध र सो व्यापार युद्ध हङकङमा मच्चिएको जनआन्दोलनसँग टाँसिन पुगेपछि विवाद छिट्टै टुङ्गिनेवाला देखिँदैन । चीन र अमेरिकाको व्यापार किचलोको प्रभाव ती दुई देशमा मात्र सीमित हुँदैन ।
जर्मनको अर्थतन्त्र चीनको बजारमा बीएमडब्लु, भक्सवागन, डयामलर जर्मनी कारको बिक्री घट्नासाथ जर्मन अर्थतन्त्र संकुचनतर्फ ओर्लिसकेकोे छ । जर्मन अर्थतन्त्रको संकुचन र ब्रेजिक्टको अनिश्चितताले मन्दीको लक्षण विस्तारै युरेपियन देशहरुमा पनि फैलँदै गएको छ ।
अमेरिकाले चिनियाँ उपभोग्य वस्तुहरुमा भन्सार कर बढाएपछि अमेरिकन बजारमा उपभोग्य वस्तुहरु महङ्गा भएका छन् । अमेरिकन उपभोक्ताहरु वस्तुको मूल्यवृद्धि भएका कारण उपभोग घटाउन बाध्य छन् । चीनमा अमेरिकन पूँजीगत वस्तु (जहाज) को माग घटेको कारण अमेरिकामा ती वस्तुको उत्पादन घटन शुरु भएको छ । अमेरिकाको चीनमा हुने निर्यातसँगै चीनको अमेरिकामा हुने निर्यात पनि घटेको छ ।
एशियन दुई अर्थतन्त्र जापान र कोरियाबीचको व्यापार झगडा पनि सङ्लिन सकेको छैन । जापानले दक्षिण कोरियामा निर्यात हुने विद्युतीय उपकरणको उत्पादनमा प्रयोग हुने सेमि कन्डक्टरमा लाग्ने फलुरिनेटेड पोलिमेड्स र हाईड्रो ल्कोराईडमा रोक लगाएपछि दुईदेशबीच व्यापार विवाद बढेको मात्रै होइन, जापानी उपभोग्य वस्तुको दक्षिण कोरियाली नागरिकले बहिस्कारसमेत गरेका छन् ।
वस्तुको आयात निर्यात निवार्ध हुनुपर्नेमा बाधाहरु आएपछि वस्तु उत्पादनमा ह्रास आउनु स्वाभाविक हो । यसैगरी, भारत र पाकिस्तानबीच कास्मिरको विषयमा देखापरेको विवादले पनि संकुचनउन्मुख अर्थतन्त्रमा घ्यू थप्ने काम गरेको छ । भारत आफ्ना आर्थिक सूचकहरु गम्भीर भएर हेरिरहेको छ ।
अर्थतन्त्रमा उतार चढाव आउनु स्वाभाविक घटना हो । अर्थतन्त्रमा मन्दी र स्फितिको अवस्था आइरहन्छ । आर्थिक गतिविधमा आउने सिथिलताको पूर्वानुमान गर्दै सिथिलता संरचनात्मक हो या चक्रीय हो जानकारी लिनुपर्छ । संरचनात्मक हो भने आर्थिक सुधार कार्यक्रमहरु ल्याउनुपर्छ र चक्रीय सिथिलता भएमा समस्त माग व्यवस्थापन गर्नु पर्छ ।
प्रसिद्ध अर्थशास्त्री किन्सअनुसार अर्थतन्त्रलाई स्थिर राख्न र समस्त माँग व्यवस्थापन गर्न मौद्रिक नीति र वित्तीय नीतिको सन्तुलित एवं एकअर्कालाई सहयोग पुग्ने गरी कार्यान्वयनमा ल्याउनुपर्छ । मन्दीको समयमा अर्थतन्त्रको सन्तुलन बिग्रने र समस्त माग घट्ने हुन्छ । यस समयमा मौद्रिक र वित्तीय नीति समस्त माग व्यवस्थापनमा केन्द्रित हुनुपर्छ ।
मन्दीमा उत्पादनका साधनहरुको न्यून उपयोग हुन्छ भने स्फितिको समयमा बढी । परंपरावादी अर्थशास्त्रीहरु स्फिति र मन्दी स्वचालित संयन्त्रले सच्याउने विश्वास गर्थे । अर्थतन्त्रका उतारचढावलाई स्वचालित संयन्त्रहरुले सच्याउन नसकेपछि सरकारको हस्तक्षेप आवश्यक मानियो ।
अर्थतन्त्रलाई विश्वसनीय राख्न सरकारको संलग्नता स्वीकार्य हुन पुगेपछि सरकारले वित्तीय नीति र मौद्रिक मार्फत अर्थतन्त्रलाई स्थीर, सन्तुलित बनाउने गर्दछ । वित्तीय नीतिले खर्च र कर नीतिमा परिवर्तन गरेर तथा मौद्रिक नीतिले बैंक तथा वित्तीय संस्थाहरुमा आवश्यक तरलता व्यवस्था गरेर देशको अर्थतन्त्रको समस्त माँग (एग्रिगेट डिमाण्ड) लाई प्रभावित गर्दछ ।
यसकारण वित्तीय नीति र मौद्रिक नीतिलाई समस्त माँग व्यवस्थापन नीति पनि भनिन्छ । सार्वजनिक खर्च बद्धि र कर कटौति वित्तीय नीतिका उपकरण हुन् भने खुला बजार कारोवार, बैंकदर तथा अनिवार्य बचत अनुपात मौद्रिक नीतिका उपकरणहरु हुन् ।
वित्तीय नीति र मौद्रिक नीतिका उपकरणहरुको कार्यान्वयनबाट अर्थतन्त्रमा समस्त माँग बृद्धि गरी स्थायित्व कायम गर्ने कोशिस गरिएको हुन्छ । मन्दीको समयमा सरकार जानी जानी सरकारी खर्च बढाउने र कर दरमा परिवर्तन गरी खर्च उपभोक्ताको उपभोग्य आय बढाउने कार्य गर्दछ । मन्दी व्यवस्थापन र वेरोजगारीको समस्या समाधान गर्न ल्याएको विस्तारकारी खर्च नीति घाटा बजेट हो ।
सरकारी खर्चको विस्तारले अर्थतन्त्रमा प्रत्यक्ष र अप्रत्यक्ष प्रभाव पार्ने गर्दछ । खर्च बृद्धिले प्रत्यक्षरुपमा सार्वजनिक कार्यहरु बृद्धि हुन्छन् । रोजगारीका अवसरहरु बढछन् । मान्छेहरुले काम पाउँछन् । आय बढ्छ । कर कटौति गरेको कारण उपभोग्य आय बढ्छ ।
आयको कारण बजारमा वस्तुसेवाको माग बढछ । सीमान्त उपभोग प्रवृति उच्च हुन्छ । बस्तुसेवाको माँग बढन थालेपछि नीजि क्षेत्र लगानी गर्न उत्सुक हुन्छ र बैंकहरु पनि ऋण प्रवाह गर्न अग्रसर हुन्छन् । लगानीलाई बढाउन केन्द्रीय बैंकले मौद्रिक नीतिको मार्फत लगानी बढाउन बैंकमा तरलता कम हुन दिँदैन ।
बजारमा देखिएको चहल–पहलले उत्पादन र रोजगारीलाई बढाउँछ, आय बढ्छ, लगानी बढ्छ र अर्थतन्त्रमा गुणोत्तर प्रभाव आएको कारण अर्थतन्त्र विस्तारै स्फितितर्फ उन्मुख हुन्छ ।
भारतमा अटो विक्रिमा र चीनमा उपभोग्य बस्तु बिक्रीमा आएको हसले अर्थतन्त्र मन्दीउन्मुख भएको लख काटदै चिनीया अर्थमन्त्री लिग कुन र भारतीय अर्थमन्त्री सीतारमणले मन्दी व्यवस्थापनमा निकै चासो राखिरहेको देखिन्छ । भारत र चीनमा आर्थिक मन्दीको छनक आईसकेको छ । हाम्रो अर्थतन्त्रमा मन्दीको तत्काल संभावना नभए पनि विश्व तथा छिमेकी देशमा आएको मन्दीको प्रभाव ढीलोचाँडो कुनै न कुनै रुपमा पर्ने नै हुन्छ । त्यसका लागि आर्थिक सावधानी आवश्यक छ ।
जब विश्व अर्थतन्त्र मन्दीमा जान्छ, तब विश्वमा उत्पादन र रोजगारीमा व्यापक कटौति हुन्छ । त्यसले एकातर्फ विदा मनाउन नेपाल आउने पर्यटकको आवागमन ठाडै घट्न जान्छ भने अर्कोतर्फ विदेशमा काम गर्न जाने नेपाली कामदारको रोजगारी कटौति भई रेमिटान्सको प्राप्ति पनि घट्न थाल्छ । निर्यात घट्छ । वैदेशिक लगानी घटछ । बैदेशिक सहयोग घटछ । लगानी गर्न सरकारसँग पर्याप्त आम्दानी हुँदैन ।
परिणामस्वरुप, समग्र अर्थतन्त्र गम्भिर मोडमा पुग्छ । समृद्ध नेपाल र सुखी नेपालीको उद्देश्य हासिल गर्न अर्थतन्त्रमा स्थायित्व आवश्यक हुन्छ । अर्थतन्त्रमा विश्वमन्दीको प्रभाव आउनु पूर्व मन्दी व्यवस्थापनका लागि केही अपनाउन सकिने केही सम्भाव्य उपायहरु तल प्रस्तुत गरिएको छ ।

सरकार, कर्पोरेशन कम्पनी तथा व्यक्तिको आर्थिक क्रियाकलापहरु अनुशासित र व्यवस्थित बनाउने,
अर्थतन्त्रमा समस्त माँगमा आएको परिवर्तनको सुक्ष्म अध्ययन गर्दै कमजोरीहरु सच्याउदै जाने,
सरकारी खर्च गर्ने क्षमता सरकारी र खर्च बढाउने,
करदरमा कटौति गरी उपभोग्य आय बढाउने,
जनतालाई सामाजिक दायित्व पुरा गर्न ट्रान्सफर अफ पेमेन्ट भुक्तानी ठीक समयमा गर्ने,
उच्च मूल्य भएका वस्तुहरुको निर्यात बढाउने,
लगानी वातावरण वनाई स्वदेशी नीजि र विदेशी लगानीलाई आर्कषित गर्ने,
पर्यटक आवागमनलाई आर्कषक, विश्वसनीय एवं सरल बनाउने,
रोजगारीका अवसरहरु बढाउने,
केन्द्रीय बैंक र बाणिज्य बैंकहरुबीच धितोपत्रका किनबेच हुने खुला बजार कारोवारलाई सञ्चालन गर्ने,
बाणिज्य बैंकहरुसँग केन्द्रीय बैंकले लिने बैंकदर व्यवस्थापन गर्ने,
जम्मा र ऋणप्रवाहबीचको अनिवार्य बचत अनुपात व्यवस्थापन गर्ने,
ऋण प्रवाह अनुकुल व्याजदर कायम गर्ने,
फजूल खर्च नियन्त्रण गर्ने,
बैंकहरुले स्थिर सम्पति घरजग्गामाथि गर्ने लगानी नियन्त्रण गर्ने,
बैंकहरुको खराव कर्जालाई म्यानेजेवल सीमाभित्र राख्ने,
बैंक तथा वित्तीय संस्थाहरुको बैकिङ क्षमता (बचत परिचालन र ऋणप्रवाह) बढाउन बैंक तथा वित्तीय संस्थाहरुलाई एकआपसमा गाभ्ने,
बैंक तथा वित्तीय संस्थााहरुको खराव कर्जा नियन्त्रण गर्ने,
योजनाबद्ध लगानीलाई प्रोत्साहित गर्ने,
मन्दीको व्यवस्थापनको लागि आकस्मिक कोषको व्यवस्था गर्ने, र
अर्थ मन्त्रालयमा एउटा विश्व आर्थिक गतिविधि अनुगमन टीम बनाउने ।

अन्तमा, अर्थतन्त्र उपभोक्ताद्धारा सञ्चालित हुन्छ । उपभोक्ताको खर्च मूलतः आय, सम्पति, व्याजदर तथा आय तथा सम्पतिमाथि भविष्यमा आउने जोखिमको अनुमानले निर्धारण गर्नुपर्छ ।
मन्दीको समयमा कामदार कर्मचारीको रोजगारी कटौति हुन्छ । रोजगारी कटौति तथा मन्दीको भयले उपभोक्ता आफनो खर्चलाई घटाउन थाल्दछन् । उपभोक्ताले खर्च कम गर्नु भनेको अर्थतन्त्रमा मन्दी आउनुको प्रमुख लक्षण हो । मन्दी व्यवस्थापन गर्न सरकारको प्रमुख भूमिका रहन्छ भने उपभोक्ताको खर्च बढाउनु अनिवार्य मानिन्छ ।
हाम्रो आफ्नै आर्थिक सूचक मजवूत हुँदाहुँदै पनि विश्व मन्दीका प्रभावहरु हामीसम्म आइपुग्छन् । मन्दीले अर्थतन्त्रको क्रियाशीलतालाई सिथिल बनाउने वा आर्थिक बृद्धिलाई रोकिदिने भएकाले विश्वव्यापी मन्दीको प्रभावले छोप्नु पूर्व मन्दी व्यवस्थापनका लागि सरकारले समयमा नै वित्तीय नीति र मौद्रिक नीतिलाई अनुकुल बनाउने तत्परता र सावधानी देखाउन आवश्यक हुन्छ ।
आर्थिक मन्दी : व्यापारको चक्र, अर्थतन्त्रको संकुचन
आर्थिक मन्दी भनेको व्यापार चक्रको एउटा चरण हो, अर्थतन्त्रको संकुचन हो । जहाँ वस्तुको उत्पादन र विक्री घट्छ । रोजगारी घट्छ । उपभोक्ताको आय घटछ । उपभोग घटछ । बचत घट्छ र लगानी पनि घट्छ । अर्थतन्त्रमा आउने यसप्रकारको चक्रीय अवस्थालाई मन्दी भनिन्छ ।
मन्दीमा कुल ग्रार्हस्थ्य उत्पादन, प्रतिव्यक्ति आय, उपभोग, मुद्रास्फिति, लगानी र नाफा सबै घट्छन् । बजारमा वस्तुसेवाको माग कम हुनासाथ उत्पादकहरुले उत्पादनमा र्‍यासनिङ गर्न थाल्दछन् । वस्तुको उत्पादन घटाउने निर्णय साथसाथै उद्यमीहरु कारखनाका अस्थायी कामदार कर्मचारीहरुलाई पनि कामबाट हटाउन थाल्छन् ।
श्रम बजारमा वेरोजगारहरुको भीड बढ्छ । उत्पादन कटौति रोजगारीमा कटौती, आम्दानी कटौतीले गर्दा उपभोक्ता खर्च घटाउन बाध्य हुन्छन् । अर्थतन्त्रप्रति विश्वास उपभोक्ताको विश्वास छ भने धेरै खर्च गर्छन् र विश्वास नभए खर्च नियन्त्रण गर्न थाल्छन् । अहिले उपभोक्ताको क्रयशक्तिमा ह्रास आएकाले विश्व बजारमा उपभोक्ता खर्च कम हुँदै जाने क्रम शुरु भएको छ ।
उपभोक्ताको आय कम हुनासाथ बजारमा वस्तुसेवाको मागमा कमी आउँछ र औद्योगिक उत्पादन र व्यापार व्यवसाय दुबै संकुचन हुन थाल्छ । उद्योग व्यापारको संकुचन हुनासाथ कर्पोरेशनहरुको आम्दानी घट्छ । खर्च जोगाउन कर्पोरेशनहरुलाई तत्काल शिरोभार लागत घटाउन सम्भव नहुने कारण सञ्चालन लागत कम गर्न थाल्छन् । उत्पादित वस्तु विक्री नभएपछि कर्पोरेशनहरु बंैकबाट लिएको ऋण भुक्तानी गर्न असमर्थ हुन्छन् ।
कर्पोरेशनहरुको बिग्रँदो आर्थिक अवस्थामा उनीहरुकोे शेयर मूल्य पनि कम हुन थाल्छ । बैंकहरु पनि कर्पोरेशनमा थप ऋण लगानी गर्न अग्रसर हुदैनन् । कर्पाेरेशनहरुसँग लगानी गर्ने क्षमता पनि हुँदैन । उत्पादन झन झन घटन थाल्छ र सँगसँगै रोजगारी कटौती पनि बढदै जान्छ । उद्योगको उत्पादन विक्री नभएर थुप्रिएर बस्छ । निजी लगानी घट्छ ।
निजी लगानी घट्नु भनेको निजी क्षेत्रमा लगानीबाट नाफा कम हुनु वा हुँदै नहुनु हो । लगानीको सीमान्त प्रभावकारिता घटदो हुन्छ र समस्त माग बक्र नै दाहिनेतर्फ झुक्छ । बजारमा वस्तुसेवाको क्रय–विक्रयमा सिथिलता आउनु र अर्थतन्त्रमा समस्त माग घटनु भनेको अर्थतन्त्र मन्दीतर्फ लाग्नु हो ।
अर्थतन्त्रले राम्रोसँग काम गरिरहेको समयमा लगानीकर्ताहरु ऋण माग गर्छन् र बैंकहरु पनि निर्धक्क लगानी गरिरहेका हुन्छन् । उपभोक्ताहरुले पनि रोजगारी पाइरहेका कारण निर्धक्क खर्च गर्छन् । लगानी विस्तारका लागि ऋणको माग झन–झन बढेको हुन्छ । बैंकहरु पनि लगानी बढाउन हौसिन्छन् । लगानीको प्रतिफल राम्रो भैरहेको अवस्थामा बैंकहरु घरजग्गा जस्तो लामो अवधिको लगानी र जोखिमपूर्ण क्षेत्रमा पनि लगानी गर्न पुग्छन् ।
तर, बस्तु र सेवाको अत्यधिक उत्पादन भैरहेको समयमा बैंकहरुसँग लगानी विस्तार गर्न पर्याप्त तरलता हुँदैन । लगानी विस्तारका लागि ऋण सुविधाको अभावमा कर्पोरेशनहरु लगानी घटाउन बाध्य हुन्छन् । कामदारले रोजगारी गुमाउँछन् । बजारमा वस्तुको माग र विक्री घट्न थाल्छ । आम्दानीमा कमी भएकाले कर्पोरेशनहरु बैंक तथा वित्तीय संस्थाको ऋण समयमा फिर्ता गर्न सक्दैनन् । उनीहरु कमजोर वस्तु धितो राखेर लिएको ऋण तिर्न चासो पनि दिँदैनन् जस्लेगर्दा बैंकमा नगद शुन्य बरावर हुन जान्छ ।
अर्थतन्त्रमा गडबडी देखिनासाथ विदेशी लगानीकर्ताहरु आफ्नो लगानी फिर्ता लैजान खोज्छन् । बैंक तथा वित्तीय संस्थाहरुमा तरलता (लिक्विडिटी) को अभाव हुन जान्छ । यसै समयमा बचतकर्ताहरु बैंकमा पैसा झिक्न जान्छन् । एकाएक धेरै बचतकर्ताहरु डिपोजिट झिक्न जाँदा तरलताको अभावमा बैंकहरु भुक्तानी दिन असमर्थ हुन्छन् ।
सञ्चयकर्तामा पाइने मनोवैज्ञानिक सिड्रोमका कारण सबै बैकप्रति उनीहरुको विश्वास घटछ र बैंक डुब्ने डरले जम्मा झिक्नेको होड चल्छ । बैंकहरु तत्काल भुक्तानी दिन सक्दैनन् । बैंक तथा वित्तीय संस्थाहरुले जम्माकर्ताहरुलाई जम्मा फिर्ता गर्न नसक्नु भनेको वित्तीय संकट (फाइनासियल क्राईसिस्) को संकेत हो । वित्तीय संकट मन्दीको परिचायक हो ।
