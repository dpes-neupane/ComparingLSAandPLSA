यो पृथ्वीमा पाठेघर र अण्डाशय लिएर जन्मिएका व्यक्तिहरु अपवादमा बाहेक सबै महिनावारी हुन्छन्, जुन अनिवार्य जैविक प्रक्रिया हो । चिम्पाञ्जीको उदयसँगै वा चार खर्ब बर्षदेखि महिनावारी विद्यमान भएको रेकर्डमा देखिन्छ ।विशेषतः मानव विकासका क्रममा कृषि युगको शुरुवात हुँदै गर्दा महिलाहरु महिनावारी भएको देखेपछि डर, आश्चर्य, शंका सँगसँगै महिलालाई फरक दृष्टिकोणले हेर्दै विभेद र ‘फोहोरी’ व्यवहार गर्न थालेको अनुमान गर्न सकिन्छ । यही परिवेशमा समाजलाई अनुगमन गर्न बनेका नियम वा धर्ममा त्यही फोहोरी व्यवहार पापमा स्थापित हुँदै अन्ततः महिलाहरु फोहोरी, अपवित्र भन्ने सोच स्थापित हुँदै गयो ।अझ केही महिलाहरुलाई महिनावारीका कारण देखिने केही गम्भीर अवस्थाका  कारण महिलाहरु खासमा कमजोर प्राणी हुन् भन्ने कुराले स्थान पाएको देखिन्छ । यसै कारणले महिनावारी भएका बेला के–के खान हुन्छ/हुँदैन, के–के छुन हुन्छ/हुँदैन, कहाँ कहाँ जान हुन्छ/हुँदैन भन्ने सीमा र बन्देजहरु निर्माण भए । अभ्यासमा आए । बानी परे वा परम्परा बने । संस्कार बने ।महिलालाई कमजोर, शक्तिविहीन, पापी वा फोहोरी मानिएका कारण उनीहरुलाई जीवनभर कमजोर र परनिर्भर बनाइयो । विभिन्न नियमहरुको निर्माण गरी महिलालाई नियमन गरियो । जसले गर्दैन, उसलाई बहिस्करण गर्ने, होच्याउने वा सजाय दिने आदि गरेरै भए पनि महिलाहरु पुरुषको मातहतमा राख्ने पद्दति बन्यो ।ऐतिहासिक र संस्कृतिकरुपमा महिलाहरु निम्छरो बनेपछि यसको प्रभाव समाजका अन्य अयवयमा पनि पर्दै गयो । अन्ततः शक्तिको बागडोर नै पुरुषमा पुग्यो ।एउटा परिवारमा शक्ति निर्माण र पितृसत्तात्मक सोचको निर्माण र सामाजिकीकरण कसरी भैरहेको हुन्छ भनेर हेर्नु पनि जरुरी हुन्छ । बच्चा जन्मेपछि करीब तीन बर्षको उमेरमा नै आमा वा बाको गतिविधिमा चासो हुन्छ । केही समयसम्म स्मरण पनि गर्न सक्ने क्षमता भएकाले मेरी आमा महिनावारीको अभ्यासमा छिन् भन्ने थाहा पाएको हुन्छ । तर, करीब ६–९ बर्षदेखि आफ्नो जीवनमा जोडेर हेर्न थाल्छ ।छोरीहरुले आफू महिनावारी हुनुपूर्व नै ‘म ठूली भएपछि महिनावारी हुन्छु, मैले पनि आमा बाले भनेझैँ, गरेझैँ सबै बन्देजहरु गर्नुपर्छ, म फोहोरी, म अरुभन्दा सानी, म पापी (ठाउँ अनुसार शब्द फरक हुनसक्छ, तर मान्यता एकै हो) आदि । यो अवस्था करिब ६ बर्ष ( ७ बर्षदेखि १३ बर्ष सम्म–यदि महिनावारीको १२ बर्षमा भएको मान्ने हो भने) यो बुझाई यतिसम्म सशक्त हुन्छ कि कुनै पनि व्यक्ति वा निकायले यो सोच बदल्न हम्मेहम्मे पर्छ ।हरेक दिन समुदायमा वा हरेक महिना परिवारमा कोही न कोही महिनावारी हुने हुँदा यो शक्ति निर्माण प्रक्रिया र पोजिसनिङ पनि स्मरण, पुनःस्मरण हुँदै जाँदा बलियो पनि हुन्छ ।  अन्ततः सबैतिरबाट छोरीहरु कमजोर र छोराहरु बलिया भन्ने अवधारणा निर्माण र लागू हुन्छ । यसरी महिनावारी विभेदले शक्ति र पितृसत्तात्मक सोच दुबैको सँगसँगै निर्माण र सामाजिकीकरण हुन्छ ।धेरैजसो अवस्थामा स्वतःस्फूर्तरुपमा किशोरीले आफैं यस्तो महसुस गर्न थाल्छिन् वा महिनावारीका बन्देज अभ्यास गर्छिन् । म महिला भएर जन्मनु मेरो भाग्य हो, मैले प्रश्न गर्न हुँदैन, सहनुपर्छ आदि आफूलाई निम्छरो देख्ने बिम्बहरू सिक्ने, आफूले अर्थ लगाउने, नयाँ अभ्यास वा नियम पनि निर्माण गर्ने भएर जान्छ । उनलाई आफू र आमाभन्दा भाइ, दाइ वा बाप्रति विश्वास र भरोसा लाग्न थाल्छ ।अर्कोतिर, छोराहरुमा त्यही उमेरमा म पवित्र, कहिल्यै महिनावारी हुनु नपर्ने र म खास मान्छे भन्ने भावनाको विकास हुन्छ । परिवार र समाजको सदस्य वा उनीहरुको व्यवहारले पनि यही कुरा पुष्टि गर्दै गएको हुन्छ ।हरेक दिन समुदायमा वा हरेक महिना परिवारमा कोही न कोही महिनावारी हुने हुँदा यो शक्ति निर्माण प्रक्रिया र पोजिसनिङ पनि स्मरण, पुनःस्मरण हुँदै जाँदा बलियो पनि हुन्छ ।  अन्ततः सबैतिरबाट छोरीहरु कमजोर र छोराहरु बलिया भन्ने अवधारणा निर्माण र लागू हुन्छ । यसरी महिनावारी विभेदले शक्ति र पितृसत्तात्मक सोच दुबैको सँगसँगै निर्माण र सामाजिकीकरण हुन्छ ।मार्क्सवाद वा अन्य सिद्धान्तले पितृसत्तात्मक सोचको निर्माणको ब्याख्या फरक तरिकाले गर्ने/गरेकाले पनि महिनावारीको विभेद बहसमा आउन नसकेको हो । शहर वा विकसित देशमा पनि महिनावारी विभेद फरक नाम, स्वरुप वा बहानामा अभ्यासमा छन् । कतिपय ठाउँमा सजिलै देखिन्छ भने कतिपय ठाउँमा देखिँदैन ।अन्य सामाजिक अवस्थाका कारण तरिकाहरु फरक होलान् । आयाम फरक हुनसक्छन् । धेरै थोरै होलान् । तर, केही न केही विभेद जहाँसुकै छ । इलाम/काठमाडौँ/पोखरामा महिनावारी भएका बेला छुटै कोठा/कुनामा सुत्छन्, देखिँदैन । तर, पश्चिम नेपालका केही भागमा देखिन्छ ।सन् २०२१ को जनवरीमा बेलायतमा गरिएको एक अध्ययनमा १० जना महिनावारी भएका महिलामध्ये ९ जनाले चिन्ताको महसुस गर्छन् भनिएको छ । अझै रजनोबृतिको, यौन तथा लैंगिक अल्पसंख्यक, अपांगता भएका, प्रकोप र महामारी भएका समयका कुरा गर्ने हो भने यो अझै डरलाग्दो छ ।कोरोनाको मूल मानिने युआन, चीनका महिला स्वास्थ्यकर्मीहरुले महिनावारी विभेदका कारण लुकेर गर्भ निरोधक औषधि सेवन गर्न बाध्य भएको घटनाले स्पष्ट पार्दछ कि महिनावारी विभेदको जटिल र बहुआयामिक प्रकृति नेपालबाहिर पनि छ ।हो, महिनावारी विभेद एकदम जटिल र बहुआयामिक छ । यो केवल पाँच दिन बग्ने पाँच पसर वा ८० मिलि रगतको कुरा होइन । महिनावारी विभेदले पेटमा बच्चा आएदेखि मृत्युपर्यन्त नकारात्मक असर गरेको हुन्छ । लिंग पहिचान गरेर भ्रुणहत्या गर्ने, जन्मेपछि बाकसमा राखेर झाडी वा खोल्सोमा फाल्ने, स्याहार सम्भार कम गर्ने, नपढाउने, पढाए पनि सामान्य स्कुलमा राख्ने, धेरै काम लगाउने आदि कसलाई गरिन्छ ? जबाफ आउँछ –छोरीहरुलाई ।महिनावारी बार्ने भए स्कुल जान नपाउने, गए पनि विभेदका कारण ४ बजे नै उठेर तयारी गर्नुपर्ने, गृहकार्य गर्नलाई अनुकुल वातावरण (बस्ने ठाउँ, उज्यालो, कपि किताब आदि) नहुने, स्कुलमा पनि महिनावारीलाई लाज वा निषेध गर्ने/हेर्ने भएकाले भित्तो, कुनोमा  बस्ने, बाक्ला लुगा वा डबल लुगा लगाउने, हेर्दै उज्यालो नदेखिने लुगा लगाउने, पढाइ भन्दा रगत देखिन्छ वा बेञ्चमा लाग्छ कि भनेर सोच्ने आदि समस्याहरु छन् ।हिनावारी विभेदले विवाह मात्र हैन, २४ सै घण्टा प्रत्यक्ष वा अप्रत्यक्षरुपमा अनवरत असर  पुर्याइरहेको हुन्छ । तर, दृष्टिकोण नै फरक भएकाले यो महिनावारीकै कारण हो भन्ने नै महसुस नभएको अवस्था छ ।स्कुलको संरचना महिनावारीप्रति मैत्रीपूर्ण नहुने आदि कारणले पढाइ बिग्रने/असफल हुने र अन्तत भागेर वा परिवारले बिबाह गरिदिने अभ्यास देखिन्छ । यहाँनेर महिनावारी विभेद एक्लै र सिधा देखिएको छैन । यो कारण र नतिजा दुबै हो ।माथि उल्लेख गरिएका आनीबानी र उल्लेख नगरिएका अदृश्य क्रियाकलापहरु जस्तो– सफा लुगा लगाउने, सधैं सुत्ने ओछ्यानमा नसुत्ने,  भोक तिर्खा लाग्दा आफंै सधैंझैँ झिकेर खान नपाउने आदि कुराहरु संयुक्त रास्ट्र संघको यौनिक र लैगिक हिंसाको परिभाषामा पर्दछन् । साथै नेपालको घरेलु हिंसा कसुर ऐन २०६६ ले परिभाषित गरेको हिंसामा पर्दछ । त्यस्तै, यसबाट नेपालको संविधानले ग्यारेन्टी गरेका मौलिक अधिकारहरु, जस्तो– सम्मानपूर्वक जिउन पाउने अधिकार, स्वतन्त्रताको अधिकार, खाना, बासको अधिकार, शिक्षा, स्वास्थ्यको अधिकार, छुवाछुतबिरुद्धको अधिकार, महिलाको हक आदिको हनन पनि भैरहेको हुन्छ ।यसो त महिनावारी विभेदले विवाह मात्र हैन, २४ सै घण्टा प्रत्यक्ष वा अप्रत्यक्षरुपमा अनवरत असर  पुर्याइरहेको हुन्छ । तर, दृष्टिकोण नै फरक भएकाले यो महिनावारीकै कारण हो भन्ने नै महसुस नभएको अवस्था छ ।अलिकति हाम्रो विगतलाई नियालेर हेर्ने हो भने सन् १९४८ बाट वा ७३ बर्ष देखि विश्वले मानव अधिकारमा काम गरिरहेको छ । तर, माथि उल्लेख गरिएका विभेदले हनन गरेको मानव अधिकारको आवाज बिरलै सुनियो भन्दा अतिशयोक्ति नहोला ।त्यसैगरी सन् १९७९ देखि वा ४२ बर्ष देखि महिला माथि हुने सबैखालका विभेद बिरुद्धको महासन्धिमा काम भैरहेको छ । तर, महिनावारी विभेदले पलपल निम्त्याएका विभेद र हिंसाहरुको मानव अधिकारमुखी सुनुवाई भएको देखिँदैन ।पछिल्लो समय संसारभर बढी चर्चामा भएको नीति भनेको लैंगिकता र समावेशी नीति हो, जसलाई जेसी नीति वा जेसी विज्ञ वा लैंगिक उत्तरदायी बजेटका नामले सरकार र गैरसरकारी निकायमा प्रशस्त सुनिन्छ । तर, ती नीति वा विज्ञले महिनावारी विभेदको उच्चारण पनि गरेको देखिँदैन ।समस्या नै पहिचान नभएको अवस्थामा सम्बोधन (मर्यादित महिनावारी) हुन्छ भनेर विश्वास गर्नु भ्रम मात्र हो । मर्यादित महिनावारी विभेद न्यूनीकरण गर्ने रणनीति वा रोडम्याप हो ।केही विज्ञहरुलाई लाग्न सक्छ कि मैले वा हामीले विगत २७ बर्षदेखि अर्थात् सन् १९९४ कायरो सम्मेलनदेखि नै प्रजनन अधिकारमा काम गरेका छौं । झट्ट हेर्दा हो जस्तो पनि लाग्छ । तर, मर्यादित महिनावारीमा काम गरेको भन्न गाह्रो छ । किनभने, नेपालमा प्रजनन स्वास्थ्यमा काम गर्न थालेपछि लाज, निषेध, विभेदका बीच नै महिनावारी शरीर विकासको एक चरण, सामान्य लक्षण हुँदै सुरक्षित मातृत्वमा केन्द्रित रह्यो, जुन केही हदसम्म सफल पनि छ । तर, महिनावारी र योसँग जोडिएको विभेद यसको व्यक्ति (किशोरी, महिला, क्विर, ट्रान्स म्यान) को जीवनचक्रसँगै सामाजिक, आर्थिक, राजनीतिक, पर्यायवरणीय आदि पक्षलाई विश्लेषण गरिएन अर्थात् महिनावारी विभेदले बहसका लागि प्राथमिकता पाएन ।अर्कोथरी विज्ञहरुको मत हुन्छ कि हामीले मर्यादित महिनावारीमा काम गरेका छौं, किनभने प्याड बाँडछौं, चर्पी बनाउँछौं वा पानीको व्यवस्था गर्छौं । झट्ट सुन्दा हो कि झैँ लाग्छ । तर, यो महिनावारी  सरसफाइमा काम गरेको हो । तपाईले बाँड्नुभएको प्याड, बनाउनुभएको चर्पी, वा सहयोग गर्नुभएको स्कुल मर्यादित महिनावारीमैत्री छन् कि छैनन् भन्ने कुरा महत्वपूर्ण हुन्छ ।आँप रोपेर ओखर नफलेझैँ मर्यादित महिनावारीका लागि विभेद छ कि छैन भन्ने कसी लगाउनुपर्छ । यो आफैंमा गाह्रो पनि छ । व्यक्ति धेरै पढेको वा विदेशमा पढेको हुन सक्छ । संस्था धनी हुन सक्छ । तर, मर्यादित महिनावारीमैत्री व्यक्ति/संस्था नहुन सक्छन् । मर्यादित महिनावारी व्यक्ति, परिवार, संस्था, स्कुल, सार्वजनिक/निजी कार्यालय, सबैतिर २४ सै घण्टा हुनुपर्छ ।जसको सामान्य आधार भनेको बहस खुल्ला गर्ने, विभेद नगर्ने, आचारसहिंता बनाएर लागुगर्ने, आदि कुराहरु पर्छन् । अर्थात् महिनावारी हुनुपूर्व, भैसकेको, हुँदै गरेको, सुक्दै गरेको वा सुकेको (रजनोवृति) सबै तप्कालाई मर्यादित वातावरण हुनुपर्छ ।महिनावारी विभेद दृश्य महिनावारीले निर्माण गर्ने अदृश्य शक्ति निर्माण गर्ने राजनीतिक सवाल हो । मर्यादित महिनावारीलाई राजनीतिक अधिकारका रुपमा सम्बोधन गरेमा मात्र महिनावारी विभेद र यसले सिर्जना गर्ने तमाम विभेदको न्यूनीकरण सम्भब छ ।  अर्थात्, महिनावारिकै कारण लज्जित हुनुपर्ने, जागिरमा खटपट हुने, सम्बन्धमा दरार आउने, अमर्यादित व्यवहार नहुने, हीनताबोध हुने आदि अवस्था निस्तेज हुनुपर्छ । त्यसैले मर्यादित महिनावारी नीतिगत तहमा आई मूलप्रवाहीकरण हुनु आजको आवश्यकता हो ।तर, अफसोच नै मान्नुपर्छ कि हामी अधिकांशले सबै तह र तप्कामा महिनावारी विभेदलाई बुझ्न नै खोजिरहेका छैनौं । कसैका लागि नारीवादीको ठेक्का, कसैका लागि विकासे एजेन्डा वा डलरवादी त कसैका लागि महिलाको मामला, कसैका लागि गरीब/अशिक्षितहरुको सबाल अनि कसैका लागि सेलिब्रिटी बन्ने माध्यम र कसैका लागि संस्कृति आदिका रुपमा हेरिएको छ ।हामी बदलिन बाध्य छौं । बदलिइरहेका छौं । सिक्दैछौं । सिक्दै रहनुपर्छ वा सच्चिन तयार हुनुपर्छ । आज सिकेका, ठीक भनेका मानकहरु अनुसन्धान र अनुभवले भोलि बेठिक बन्छन्, बन्न सक्छन् । आज पनि धेरैलाई आफूले महिनावारीका कारणले सधैं गर्ने क्रियाकलापबाट छुट्टिएको वा महिनावारी भएका बेला गरिरहेका आनीबानी फरक हुन् भन्ने स्वीकार गर्न गाह्रो लाग्न सक्छ । अग्लो सफा घरमा, धनी परिवारमा, इन्टरनेट र टेलिभिजनसहित फरक क्रियाकलाप महिनावारी बार्ने अभ्यास वा विभेदको स्वरूप हो भन्ने लागेको छैन ।त्यसैगरी भाषाले केवल सञ्चारको मात्र काम गरेको हुँदैन, यसले सोच निर्माण गर्न पनि उत्तिकै भूमिका खेलेको हुन्छ । समाजले हिजो अस्ति देखेका, बोलेका भाषाको मर्म खोजेको छ । मानवता छ कि छैन, विश्लेष्ण गरेको छ । अनि गरेको छ मर्यादा । किनभने, समाजले यसकै लागि वा लोकतन्त्रका खातिर लडेको छ ।व्यक्ति होचो–अग्लो, गहुँगोरो –गोरो, धनी–गरीब, गाउ– शहर आदि  सबै फरक–फरक हुन्छन् । तर, साझा कुरा मर्यादा हुनुपर्छ । मर्यादा सिथिल भएर वा थिचिएर समाज अग्रगमन हुन सक्तैन । यसका लागि फेरि पनि पलपल नै लोकतान्त्रिक अभ्यास हुन जरुरी छ । सुन्न जरुरी छ । भोग्नेको आबाज सुन्न जरुरी छ ।महिनावारी विभेद दृश्य महिनावारीले निर्माण गर्ने अदृश्य शक्ति निर्माण गर्ने राजनीतिक सवाल हो । मर्यादित महिनावारीलाई राजनीतिक अधिकारका रुपमा सम्बोधन गरेमा मात्र महिनावारी विभेद र यसले सिर्जना गर्ने तमाम विभेदको न्यूनीकरण सम्भब छ ।  (लेखक राधा पौडेल मर्यादित महिनावारी अभियन्ता हुन्)#महिनावारी