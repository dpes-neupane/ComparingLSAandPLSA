माओवादी केन्द्रका नेताहरू आहुती र गोपाल किराँतीलगायतका चिन्ता जायज नै छन् । उनीहरूका अन्य चासोलाई घालमेल नगरीभन्दा माओवादी आन्दोलन समाप्त नहोस् भन्ने चिन्ताप्रति नकरात्मक बन्नुपर्दैन । आआफ्ना ठाउँबाट चिन्ता चासो र पहल कदमीमा निष्कृय रहने जोकोही माओवादीबाट वैचारिक राजनीतिक नखोजौँ । माओवादी आन्दोलनको पराकाष्टाको भनौँ वा सङ्गीन समयमा क्रिया वा प्रतिक्रिया नगर्नेलाई माओवादी कसरी भनौँ ?  यतिबेला हामी सङ्कटमा छौँ कि सम्भावना उन्मुख छौँ, यसको फैसला भइसकेको छैन । यति भन्न सकिन्छ, माओवादी आन्दोलनको चरम उत्कर्ष मा छौँ । राजनीतिक सङ्घर्षको यो उत्कर्षमा सबै नेता कार्यकर्ता सेनानीहरूले सर्वोच्च नेता तथा कमान्डरको कासनलाई मानेर मात्र लक्षमा पुग्न विजय हासिल गर्ला ।विगत होस् कि वर्तमानमा युद्ध राजनीति होस् कि राजनीतिक प्रतिस्पर्धामा नेतृत्वको भूमिका निर्णायक हुने गर्छ । जब नेतृत्वलाई अर्को महान फड्को मार्ने समयको आभाष हुन्छ, तत्क्षण पार्टीमा व्यापक बहस र सामूहिक निर्णयको समय हुँदैन । त्यसकारण प्राधिकारपूर्ण नेतृत्वको पार्टी र आन्दोलनको लागि अपरिहार्य हुन्छ । प्राधिकार प्राप्त नेतृत्व प्राविधिक होइन, न कि पार्टीको निर्वाचन प्रक्रियाबाट पनि पूरा हुँदैन र नेतृत्वप्रतिको अविश्वास गरेर भड्किएका प्रायः जो कुनै बागीले पार लागेका छैनन् ।मालेमावादका अनुसार राजनीतिले सबै कुराको निर्धारण गर्छ । राजनीति कार्य वा राजनीतिक सत्ताको प्रश्न छाडेर अन्यत्रै भौँतारिनु कस्तुरीले बिना खोज्न भौँतारिनुजस्तै हुन्छ । आफ्नो पार्टी शक्ति सन्तुलनको निर्णायक स्थानमा भएको बेलामा अरू थप सम्भावनाका लागि प्रयत्न गर्नुपर्ने बेला छ । सिद्धान्त र विचारलाई बहस गर्दै जाउँ, समृद्धि र कार्यदिशाबारे माओवादीभित्रै र बृहत कम्युनिस्ट एकतामा महान बहस खोज अनुसन्धान गर्दै जाऔँ । तर राजनीतिक पहल कदमी कुनै पनि हालतमा गुम्न दिन हुन्न । जोकोही राजनीतिक नेताले आफ्नै पहलकदमीमा रहेको राजनीतिक सम्भावना छाडेर अलाप गर्दै भौँतारिँदैनन् ।बाँकी रह्यो पार्टी एकताको कुरा ! माओवादी नेतृत्व एमाले भएर पार्टी एकताको कुरा गरेको होइन, जस्तो कि केहीले लाञ्छना लगाए जस्तो होइन । पार्टी नामको ब्यानरलाई एकअर्कोमा विलयको लाञ्छना लगाउनु कुनै अर्थ छैन । मुख्य कुरा दुवै पार्टीका समाजवादीलाई एकताबद्ध नगरिकन अब अगाडि बढ्न अधिक चुनौतीपूर्ण छ भनेरै अध्यक्ष प्रचण्डको प्रस्तावमा पार्टी एकता प्रकृयासहितको वाम गठबन्धन भएको हो ।  निश्चय पनि कतिपयलाई के भ्रम छ भने पार्टीले माओवादी विचार र नेतृत्व नै त्याग गर्ने हो कि ? माओवादीको अस्तित्व डाइनोसरको कथा जस्तो हुने हो ? यस्ता चिन्ता र चासो मात्रा हो भने जायज छन् । आत्मा रक्षात्मक सोच र प्रवृत्तिले इतिहासमा उल्लेख गर्नलायक काम कहिल्यै गरेको पनि छैन । मुख्य कुरा आफैमा निर्भर हुन्छन् । वैज्ञानिक तथा क्रान्तिकारी विचार प्रतिबद्ध छन् भने अन्तिममा विद्रोह गर्ने अधिकारलाई प्रयोग गर्ने विकल्प जहिले पनि हुन्छ ।इतिहासमा बिरलै आउने यस्तो ऐतिहासिक अवसरलाई जो क्रान्तिकारी हो उसैले पहलकदमी लिनुपर्छ । माओवादी नै कम्युनिस्ट एकीकरणको पक्षमा रहनुपर्छ र प्रयत्नलाई अन्तिमसम्म गर्नुपर्छ । यदि हामी साँचो अर्थमा कम्युनिस्ट हौँ भने हाम्रा वरिपरिका वाम कम्युनिस्टलाई एकताबद्ध गर्नै पर्छ । त्यसो गर्न सके मात्र हाम्रा विचार सही हुन सक्छ, अन्यथा होइन । कम्युनिस्ट जनआधारबाट अलगाव परेको विचारलाई कसरी क्रान्तिकारीताको रूपमा स्वीकार्न सकिएला र ?  कतिपय कामरेडहरू प्रतिकृयात्मक रूपले कतिले कृयात्मक रूपले प्रस्तुत भएका छन् । परन्तु पद र प्रतिष्ठामा रहेका माओवादी नेताहरूको गुपचुप भने अर्थपूर्ण रहेकोलाई पनि नजर अन्दाज गर्न मिल्दैन ।कम्युनिस्ट एकताको पहलकदमी माओवादीबाट नै हुनुपथ्र्याे र भएको छ । राम्रो, अति उत्तम भयो । अझै पनि अन्तिमसम्म एकताका लागि पहलकदमी छोड्नु हुन्न र यो पनि बुझी राखौँ, माओवादी प्रयत्नले मात्रै कम्युनिस्ट पार्टी एकता सम्भव होला ? त्यसको सङ्केत देखिँदैछ । जो कम्युनिस्ट होइनन् तिनीहरूलाई कम्युनिस्ट एकतासँग सङ्गति छैन भने एकताको प्रयास जारी राख्नुको विकल्प माओवादीसँग पनि नरहन सक्छ ।   वाम सरकार र पार्टी एकताको अन्तरसम्बन्धित भएको अवस्थामा राजनीतिले जता पनि मोड लिन सक्छ । माओवादी केन्द्रले पार्टी एकतासहितको वाम सरकारको पक्षमा जोड दिइरहेछ । माओवादी स्वयम् एमालेको तुलनामा अल्पसङ्ख्यामा भएको अवस्थामा पार्टी एकतामा जोड दिनु तर एमालेकै मूल नेतृत्व पङ्क्ति कम्युनिस्ट एकतामा अनिच्छुक देखिनुले सार्वजनिक आशङ्का बढायो । एमाले नेता ईश्वर पोख्रेल र शङ्कर प्रोखेलले सार्वजनिक रूपले कम्युनिस्ट एकताको प्रतिकूल र समझदारीको विपरीत मन्तव्य गर्नुले पनि एकताको सम्भावना अत्यन्त जोखिमपूर्ण छ ।कम्युनिस्ट पार्टी केन्द्र बनाउने उद्देश्य र अवसर युगमा एक पटका आउने हो । अध्यक्ष प्रचण्डले समय र अवसरको सदुपयोग गर्न चाहेको हो । यसका लागि मूल्य चुक्ता गर्न पनि तयार भएकै हो । तर एमालेको उपल्लो वर्गीय आधार र अन्तर्राष्ट्रिय सम्बन्धका कारण कम्युनिस्ट एकता प्रकृया सम्पन्न होला नहोला भन्न सकिने अवस्था बनिसकेको छैन ।  घटनाक्रम र ऐतिहासिक आवश्यकताले कम्युनिस्ट एकता प्रक्रिया अपरिहार्य छ । तर एमालेकै नेतृत्व पङ्क्ति अझै तयार देखिँदैन भने यसको अर्थ माओवादी नेतृत्व र उसको विचारको सहीपनालाई पुष्टि गर्दैन र ? त्यसकारण राजनीतिको धागो चुँडाल्ने गरी बहस नगरौँ, बरु राजनीतिमा विश्वास गर्नेले भोलिका लागि थोरै नै सही स्पेस (ठाउँ) राखेर बहस गरौँ ।  