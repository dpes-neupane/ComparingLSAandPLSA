१) “सरकारलाई सोधौं भने सिंहदरबारभित्र बस्छ । त्यहाँ पस्न पाइँदैन । सरकार भर्खरै तीन दिन त कालीमाटीको सोल्टी होटलमा पनि बसेछ । त्यहाँ पनि हामीजस्ता सर्वसाधारणले पस्न सकिने कुरा भएन । नेपालको यो अहिलेको सरकार कसको सरकार ? कसका लागि बनेको सरकार ? मनमा बिछट्टको खुल्दुली जागेको छ । कसलाई सोधौं ? तपाईँलाई नै सोध्छु । तपाईँ मेरा नानीहरुलाई पढाउने गुरु । तपाईँलाई थाहा छ । भन्नुहोस् त यो सरकार कसको सरकार ?” झ्वास्स हेर्दा किसानजस्ता देखिने एक युवक एक जना शिक्षकसित सोधिरहेका सुनिए । यो बागबजारको एउटा चियापसलको कुरा हो । शिक्षक मेरा परिचित मित्र थिए । मतिर हेरेर मुसुक्क हाँसे  अनि  किसान युवकतिर फर्केर प्रतिप्रश्न गरे, “किन र ?”“मलाईभन्दा बढी तपाईँलाई थाहा छ नि सर” किसान युवकले भन्यो, “सरकार हामी किसानको दुःख देख्दैन, सुन्दैन । हामी जनताको आवश्यकता र चाहनाको वास्ता गर्दैन । अन्यायमा परेका नेपालीलाई न्याय दिन सक्दैन, दिँदैन । न्याय माग्न सडकमा निस्केका जनताको टाउको फोर्छ । खुट्टा भाँच्छ । ज्यानै पनि लिन्छ । लिएको छ । मुलुकमा काम नपाएर पचासौं लाख युवायुवती विदेशिनु पर्दा यो  सरकारलाई चिन्ता छैन । मुलुकमा उद्योग इलम खोलेर जनताका छोराछोरीलाई काम दिउँ, मुलुकको उन्नति पनि गरौं भन्दैन । जनताको करबाट जुटेको राज्यको ढुकुटी भ्रष्टाचार गरेर सक्छ । भोज, मोज र महँगा गाडीमा  सक्छ । संविधानमा धर्मनिरपेक्षता लेख्छ, व्यवहारमा विदेशी धर्मप्रचारकहरुलाई बोलाएर प्रचारसभा गर्छ । यो सबै देख्दा तपाईँको चित्त दुख्दैन र ? विदेशी धर्मप्रचारमा यो सरकारको कत्रो चासो ? भर्खरै मुन नामकी एउटी कोरियन महिला आएर सिंगो सरकार र तीनका भारदारलाई भेला गराएर तामझाम चाकरीका बीच धर्मप्रचार गरेर गइन् । प्रधानमन्त्री लगायत मन्त्री कर्मचारी र नेताहरु उनको खुसीका लागि चार दिनसम्म अहोरात्र खटे । सरकारी ढुकुटीबाट करोडौं खर्च गरे । कम्युनिष्टलाई शैतान भनिहिँड्ने मुन नामकी ती महिलाले ‘म ईश्वरकी छोरी हूँ’ भन्दै कम्युनिष्ट नेता माधवकुमार लगायतका कामरेडहरुलाई समेत रक्सीले अभिषेक गरिन् । रक्सी नै पिलाइन् । अझ त्यो रक्सीमा अरु के–के मिलाएको हुन्छ पनि भन्थे । त्यस्तो रक्सी पिलाइन् । लाइनमा राखेर आशीर्वाद दिइन् । धर्मप्रचारको निर्देशन पनि दिइन् । विदेशी धर्मप्रचारिका मुनबाट अभिषेक, आशीर्वाद एवम् छोराको सम्बोधन पाउँदा गजक्क परेर फुस्स फुलेका अनुहारहरु टीभीमा पनि देखिए । शायद तिनीहरुले त्यतिवेला आफूलाई महान् बनेको ठाने । गौरव माने । स्वदेशका जनतालाई सजिलै एकछिन समय दिन नसक्ने प्रधानमन्त्रीले मुनको धर्मप्रचार अभियानलाई झण्डै चार दिनसम्म अहोरात्रको समय अर्पण गरको सुनियोे । सरकारी मन्चनमा भएको यो डिजाइनदार नाटक देख्दा तापाईँलाई अचम्म लागेन ? यो सरकार कसको सरकार हो ? भनेर झस्कनु भएन ? हामी नेपाली जनताबाट निर्वाचित हाम्रै वामपन्थी सरकार हो भने यतिसम्म लाजमर्नु काम गर्न नपर्नेजस्तो लागेन ? तपाइँ नै भन्नुहास् त सर, के यो सरकार मुनको सरकार हो ? विदेशी धर्मप्रचारकहरुको सरकार हो ?” युवकको आवाजमा आक्रोश थियो ।शिक्षकले किसान युवालाई सुन्ने क्रममा चिया पिइसकेका थिए । उठ्दै भने, “मलाई अहिले हतार छ । उतै आउनुस् न । कुरा गरौंला ।”शिक्षक फटाफट काउन्टरतिर लागे । पैसा तिरे । बाहिर निस्के । निस्कँदा मतिर फर्केर ‘गएँ है !’ भन्न पनि भ्याएनन् । उनी किसान युवालाई छल्ने हतारमा थिए ।किसान युवाले चिया अर्डर गरे । विचारमग्न हुँदै चिया पिउन थाले । लाग्छ, नानीलाई पढाउने सरले हामी अभिभावकको गुनासो सुन्ने र आफूलाई लागेको कुरा भन्ने हिम्मत नगरेकोमा युवा गम्भीर थिए ।सरकारका क्रियाकलाप देखेर आज नेपालमा युवाहरु अप्रत्यााशित रुपमा गम्भीर छन् ।२) भर्खरैको भेटमा एक जना मित्रले शङ्का व्यक्त गर्दै भन्नुभयो, “यो सरकारी सहभागिता सहितको विदेशी धर्मप्रचार अभियान नेपालमा अहिले देखिएको कम्युनिष्ट लहरमाथि सुनियोजित डढेलो त होइन ? नत्र सरकारी कम्युनिष्टहरुले मुनका पछाडि लागेर भस्मासुर बनिनुको आवश्यकता नै के थियो र ? यसै त कोही पनि सचेत जन ‘आफूलाई आपैmँ डढाउने भस्मासुर’ बन्न चाहँदैन !”धर्मप्रचारमा सरकार सरिक हुनु हुँदैन भन्ने आवाज जनस्तरमा नउठेको पनि होइन । अझै त्यो आवाज जन–जनमा व्यापक नै छ । विकास निर्माण र शासन प्रशासनका मामिलामा निर्देशन दिएका भरमा कर्तव्य चुक्ता ठानिआएका हाम्रा प्रधानमन्त्रीले धर्मप्रचारिका डलरवती ‘आमा’ मुनको कार्यक्रममा खटेको सुन्दा आश्चर्य नमान्ने कोही भएनन् । सडकजामको तामझामका साथ सरकार पूरै खट्यो । सर्सर्ती हेर्दा यो आश्चर्यजनक घटना नै हो । (क) नेपालमा अहिले धर्मनिरपेक्ष संविधान छ । धर्मनिरपेक्षताको तात्पर्य सर्वधर्म समानता पनि होइन । निरपेक्ष भनेपछि राज्यले धर्म सम्प्रदायमा यसरी संलग्न हँुनै मिल्दैन । (ख) मुलुकमा कम्युनिष्ट नामधारी सरकार छ । नामको पनि इज्जत हुन्छ । जनताले यसै नामलाई मतदान गरेका हुन् । जनताका मतको अपमान गर्न पाइँदैन । नामको बदनाम गर्ने अधिकार कसैलाई छैन । कि त यो नाम फेरेर धर्म सम्प्रदाय अनुसारकै नाम राखिनुपर्छ । कि त नामअनुसारको आचरण गरिनुपर्छ । होइन र ? (ग) कम्युनिष्टविरोधी मुन ! कम्युनिष्टलाई शैतान भन्ने मुनको ‘कम्युनिष्ट’ सरकारकै आयोजनामा यत्रो सम्मान किन ? अब नेकपाको निर्देशक सिद्धान्त पनि मुनवाद नै हुने हो त ? त्यसै हो भने त्यो पनि समयमै जनताले थाहा पाउनु पर्छ । साथै यी मुनका धर्मछोरा तथा धर्मछोरी बनेकाहरुलाई कमरेड सम्वोधित भएर हिँड्दा रमाइलो पनि के होला र ? नैतिकताको सवाल पनि छ ।(घ) मुनसम्मान र सम्मतिको यो क्रियाकलाप नेपाली जनताको धार्मिक सहिष्णुतामाथि टड्कारो व्यङ्ग्य पनि हो । निर्वाचित सरकारले जनताको संस्कृतिमाथि व्यङ्ग्य गर्न मिल्छ ? यसको जवाफ कसले दिने ? (ङ)सरकारी खर्च गरेर यस्ता सम्मेलनको आयोजना गर्नु र विदेशी धर्मप्रचारिकाका हातबाट मुलुकका प्रधानमन्त्रीले पुरस्कार थाप्नु राष्ट्रिय लज्जाको विषय हो । यो किटेरै भन्न सकिने कुरा होइन र ?(च) कुनै व्यक्तिले ‘म ईश्वरकी छोरी हूँ’ भन्नुलाई सरकारीस्तरमै स्वागत सम्मानसहितको मान्यता दिएर उनको अभिषेक थाप्नु, मधुपानमा सरिक हुनु र आशीर्वाद लिनु भयङ्कर अन्धविश्वासलाई प्रश्रय दिनु होइन र ? आजको युगमा सरकारीस्तरमै अन्धविश्वासलाई प्रश्रय दिनु सरासर अर्गेल्याइँ हो  भन्दा अत्युक्ति हुन्छ र ?(छ) सत्तारुढ दललाई नै वदनाम गर्ने गरी यस्तो यो सम्मेलन कसले भिडायो ? यसको रणनीतिक उद्देश्य के हो ? जो सतहमा देखिए सूत्रधार पनि तिनै हुन् कि, उपियाँ फड्केर जुम्रा घानमा परेका हुन् ? घानमा परेका हुन् भने यसको अनुसन्धान कहिले हुने ? प्रतिवेदन कहिले आउने ? यो पनि आम जनताको लागि चासोको विषय होइन र ?(ज) एसिया प्यासिफिक सम्मिट नामक यस धर्मप्रचार अभियानमा सरकारले करोडौं धनसाशि खर्च गर्यो भनिन्छ । यस खर्चको हिसाव सरकारले कुन शीर्षक अन्तर्गत कसरी पेश गर्छ र त्यो कसरी वैध ठहरिन्छ त्यो थाहा पाउने अधिकार जनतालाई पनि त होला नि । नत्र यत्रो प्रचारको यो लोकतन्त्र के लोकतन्त्र ? प्रश्न यो पनिछ । छैन र ?यी जनताका आवाजहरु हुन् । यहाँ लेखकद्वारा बुँदाबद्ध गरिएका हुन् ।  आवाजहरु जायज सुनिएका छन् । ‘खराब काम गर्छ भने मित्रको पनि आलोचना गर्नुपर्छ, असल काम गर्छ भने शत्रुको पनि प्रशंसा गर्नुपर्छ’ भन्ने नेपाली लोकमान्यता पनि रहिआएको पाइन्छ । यद्यपि आजको यो सरकार नेपाली जनताको मित्र रहन सकेको छ कि छैन छुट्टै अनुसन्धानको विषय बनिसकेको छ । ‘यो सरकार कसको सरकार ?’ जनताले यसरी प्रश्न गरेको सुनिनु गम्भीर अवस्थाको बोधक हो । रमाइलो कुरा होइन । यसैले उतर्सिएर काम बन्दैन । सवैले गम्भीर बन्नु आवश्यक छ ।हाम्रा सत्तासीन कमरेडहरु हिँंग नभए पनि हिँग बाँधेका टाला त अवश्य पनि हुन् । आलोचना र आत्मआलोचना कम्युनिष्टहरुको राजनीतिक संस्कृति पनि हो । गल्ती हुनु मानवीय स्वभाव हो । सम्हालिनु विशिष्टता हो । आशा गरौँ हाम्रा सत्तासीन कामरेडहरुले जनसमक्ष आत्मआलोचना गर्नु हुनेछ र कुनै स्वार्थ वा मोहबस यस्ता क्रियाकलापमा लाग्नुभएको रहेछ भने सार्वजनिक रुपमा जनतासित माफी पनि माग्नु हुने छ । विनम्रताले होचो भइँदैन बरु उचाइ थपिन सक्छ । नीतिकारले पनि भनेका छन् — “क्षमा वलम् अशक्तानाम् शक्तानाम् भूषणम्र क्षमा क्षमा वशीकृति र्लोके क्षमया किम् न सिध्यति ?अर्थात् निर्वलहरुका लागि क्षमा बल हो । बलवानहरुका लागि क्षमा आभूषण हो, गहना हो । क्षमाले कसैलाई पनि पगाल्न सक्छ । क्षमाबाट सच्याउन नसकिने केही पनि छैन ।”   