हालै पूर्वप्रहरी प्रमुखहरूले प्रधानमन्त्री शेरबहादुर देउवालाई प्रहरी प्रशिक्षण प्रतिष्ठान सार्ने निर्णय पुनर्विचार गर्न आग्रह गरेका थिए । उनीहरूले प्रधानमन्त्रीलाई बुझाएको ज्ञापनपत्रमा १४ जनाको हस्ताक्षर थियो । यसबाट तीन वर्ष अघिको प्रसङ्ग पुनः तरङ्गित हुन पुगेको छ ।स्मरणीय छ, २०७५ साल भदौ २१ गते ओली सरकारले राष्ट्रपति कार्यालयको सुविधा विस्तार गर्न प्रहरी प्रतिष्ठान पनौती, काभ्रेमा सार्ने निर्णय गरेको थियो । यस निर्णयबाट राष्ट्रपति विद्यादेवी भण्डारी र तत्कालीन सत्तापक्षका केही मानिसहरुबाहेक सायदै अरू खुसी थिए । स्वयं प्रहरीका हाकिमहरूसमेत सन्तुष्ट थिएनन् । सायद चिन्तित पनि थिए त्यत्तिकै । छुट्टै कुरा हो कि तत्काल बोल्न सकेनन् । तर, जनस्तरबाट भने व्यापक विरोध तथा गुनासो भएको थियो ।जनगुनासोमा तालिमकेन्द्रका गतिविधिले महामहिम राष्ट्रपति श्रीमती विद्यादेवी भण्डारीको निद्रा भङ्ग गरेकाले तालिम केन्द्र सार्न खोजिएको कुरा पनि आएको थियो । उनको शुकलामा असुविधा भयो भन्दैमा प्रहरीको इतिहास मेट्न पाइन्न भन्ने कुरा पनि भएको थियो । कुरो साँच्चै राष्ट्रपतिको असुविधाकै हो भने राष्ट्रपति कार्यालय नै सारे हुन्छ, सेरेमोनियल राष्ट्रपतिको कामै के हुन्छ र सरकारले पेश गरेको टिप्पणी सदर गर्नेबाहेक, त्यति काम जहाँ बसेर गरे पनि हुन्छ भन्ने कुरा पनि सुनिएको थियो ।सरकारले भने राष्ट्रपति कार्यालयलाई विस्तार गरी हेलिप्याड सहितको अतिथिगृह बनाएर आवागमनलाई सहज पार्न तालिम केन्द्र सार्नु परेको स्पष्टीकरण दिने गरेको थियो ।  तालिम केन्द्र अर्थात् महाराजगञ्जको प्रहरी प्रशिक्षण प्रतिष्ठान प्रहरीहरूको पुर्खाको रगत र पसिनाबाट खडा भएको संस्था हो, जहाँ सकल दर्जाका प्रहरीहरूको भावनात्मक सम्बन्ध गाँसिएको छ । उनीहरूको भावनामा चोट पुर्याउनु भनेको मनोबल गिराउनु हो । यसै पनि एउटा संस्थाको सुविधा बढाउन अर्को संस्थाको इतिहास मेट्ने काम अनुचित मात्र होइन, अनैतिक पनि हो । हमेशा सुरक्षाको घेराभित्र बस्नुपर्ने व्यक्ति र कार्यालयको सुविधा बढाउन खातिर सुरक्षा दिने संस्थालाई हटाउनु व्यावहारिक दृष्टिले पनि उपयुक्त होइन ।ओली सरकारले यस्तो अव्यावहारिक निर्णय किन गर्याे, चित्त बुझ्दो उत्तर अहिलेसम्म पाउन सकिएको छैन । न सरकारले दिन सकेको छ न व्यवहारले नै पुष्टि गरेको छ । सरसर्ती हेर्दा के देखिन्छ भने अतिथिगृहको कुरा त बाहना मात्र हो । गरिब देशको विदेशी पाहुना न सुविधा खोज्न आउँछन् न राष्ट्रपतिको सुविधा र राष्ट्रपति कार्यालयको आकार हेर्न आउने हुन् । यसर्थ तालिम केन्द्र सार्ने निर्णयको अन्तर्य राष्ट्रपति भण्डारीको सुविधा बढाउनुबाहेक अर्को देखिन्न ।  जगजाहेर छ, राष्ट्रपति भण्डारी सुररुदेखि नै विवादमा तानिँदै आएकी छिन् । कहिले आफ्नै गतिविधिले विवादमा पर्छिन् कहिले सरकारको गतिविधिले विवादमा तानिन्छिन् । उनको चर्को आलोचना हुने विषयमा एउटा सवारी पनि हो । उनी सार्वजनिक कामले आवत जावत गर्नुपर्दा राजामहाराजाले जस्तो तामझामले सवारी चलाउँछिन्, चलाउन रुचाउँछिन्, जसले गर्दा सर्वसाधारणले अनावश्यक सडक जामको समस्या खेप्नुपरेको छ । उदाहरणका लागि आफैँले भोगेको एउटा घटना प्रस्तुत गर्न चाहन्छु ।सायद दुई वर्ष अघितिर हुनुपर्छ पङ्क्तिकार स्वस्थ्य समस्या लिएर वीर अस्पताल गएको थियो । फर्कने बेला सडक पूरा खाली गरिएको देखियो । चर्को घाममा प्रहरी भाइहरू फुटपाथमा फलफूल तथा तरकारी बेच्ने आमाहरूलाई भगाउँदै थिए । कारण सोध्दा एक प्रहरी भाइले भने सवारी छ हजुर, त्यसैले । कसको सवारी भन्ने प्रश्नको उत्तर भने दिन भ्याएनन् किनकि उनलाई अर्को फुटपाथ पसले बुढी आमालाई भगाउन हतार थियो । झण्डै पौने घन्टापछि रातो बत्ती बालेर साइरन बजाउँदै गाडी घुइँकिन थाले । यसो हेरेको बीचमा राष्ट्रपति विद्यादेवी भण्डारीको गाडी रहेछ, जो सैनिक मुख्यालयको नयाँ भवन उद्घाटन गरेर फर्कँदै रहिछन् । यो एउटा उदाहरण हो । यस्ता उदाहरण कति छन् कति, जुन हामी सबैले देख्दै र भोग्दै आएका छौँ ।मुलुकमा गणतन्त्र आयो तर राष्ट्रपति विद्यादेवी भण्डारी र उनको सोचमा अझै आउन बाँकी नै रहेको प्रतीत हुन्छ । यसमा न सुरक्षा निकायले सोचेको छ न उनले र उनका सल्लाहकारले सोच्न आवश्यक ठानेका छन् । यस्तो अवस्थामा जनगुनासो उठ्नु स्वभाविकै हो ।तर, आफूले कत्रो दुःखले राष्ट्रपति बनाएको मदन भण्डारीकी अर्धाङ्गिनीमाथि उठेको गुनासो तत्कालीन प्रधानमन्त्री खड्गप्रसाद ओलीलाई सह्य हुने कुरै भएन । राष्ट्रपतिको गतिविधिमा प्रश्न उठाउन पाइन्न पनि भनेकै हुन् । यस्तो काम गणतन्त्र विरोधी हो, गणतन्त्र विरोधीले मात्र त्यस्तो धृष्टता गर्छन् पनि भनेकै हुन् । यसबारे कति गुनासो गरे, कतिलाई हकारे, कतिलाई थर्काए । हुन सक्छm कतिलाई फकाए पनि होलान् । तर जे गर्दा पनि राष्ट्रपतिको व्यवहारप्रति गुनासो नरोकिएपछि उनकै निवासमा हेलिप्याड बनाउने निर्णयमा पुगे । जति नै मीठा कुरा गरे पनि यसबारे ओली मकसदको आशय यही हो ।  अकबर वीरबलको एउटा कथा छ । एकपटक बगैँचामा घुम्न गएको बेला बादशाह अकबरको खुट्टामा काँडा बिझेछ । यसबाट उनलाई यति बढी रिस उठेछ कि प्रधानमन्त्री वीरबललाई राज्यका सबै जमिन छालाले ढाकिदिनु भन्ने आदेश दिएछन्, जुन कतै सम्भव थिएन ।पहिलो कुरा समग्र साम्राज्यलाई ढाक्ने कसरी । दोस्रो जमिन छालाले ढाकेपछि खाने के, अन्न उमार्ने कसरी । वीरबल धर्मसङ्कटमा परे । राजाको अगाडि बाबाको दुहाई न सकिन्न भन्न सकिने अवस्था थियो न हुन्छ, हस भन्न सकिने अवस्था नै । त्यसैले उनले एउटा जुक्ति निकाले छन् र बादसाहको खुट्टालाई नै छालाको जुत्ताले ढाकिदिए छन् ।तत्कालीन प्रधानमन्त्री केपी ओलीले पनि यस्तै गरे । उनी न प्रियभक्त भण्डारीको आलोचना सुन्न सक्थे, न कुनै अध्यादेशले आलोचना बन्द गराउन गराउन सके । त्यसैले नयाँ जुक्ति निकाले र प्रहरी तालिम केन्द्र हटाएर निवासमै हेलिप्याड बनाउने निष्कर्षमा पुगे । न रहे बाँस न बजे बाँसुरी ।जनताले निरङ्कुश भनेर फालेका पूर्वराजा जनतासित हात मिलाउँदै निर्धक्क घुमिरहेका छन् भने जनताले चुनेका प्रतिनिधिलाई जनताको बीचमा हिँड्न केको डर होला कुन्नि । साँच्चै महारानी बन्ने नै चाहना हो भने वा महारानी नै हुँ भन्ने ठानेको भए छुट्टै कुरा होइन भने यसको न तुक छ न तर्क नै ।त्यसैले जनप्रिय हुने हो भने वा हुन खोज्ने हो भने उनले सर्वप्रथम आफ्ना गतिविधिलाई सुधार्नुपर्छ र छोटे राजा ठान्न छाड्नुपर्छ । उनी महारानी होइनन्, जनताका छोरी हुन् । जनसहयोगबाटै त्यहाँ पुगेकी हुन् । कम्तीमा यत्ति मात्र हेक्का राखिदिए पनि धेरै हुन्छ । यसबाट अरुलाई भन्दा बढी फाइदा उनैलाई गर्छ ।कोही पनि जनतासित टाढा रहेर ठूलो मानिस बन्दैन, बन्न सक्दैन । जति बढी नजिक हुन सकियो त्यति बढी आत्मीयता बढ्ने हो, आलोचना घट्ने हो । अरूले के गर्छन्, उनको वशमा नहोला । कम्तीमा भो, पर्दैन, त्यसो नगरौँ भन्न त सकिन्छ नि । थाहा छैन यतिसम्म भन्न पनि उनलाई केले रोक्यो छ कुन्नि । सुरक्षा निकायले पनि पुरानो मानसिकता बदल्नुपर्छ । कसैलाई सम्मान गर्ने नाममा जसको सम्मान गर्न खोजिएको छ उसैलाई बदनाम गराउने काम गर्नु हुँदैन ।होइन, साँच्चै राष्ट्रपति कार्यालयलाई ठाउँ नै साँगुरो भएर नै तालिमकेन्द्र सार्न खोजिएको हो भने माथि उल्लेख भएजस्तै राष्ट्रपति कार्यालयलाई नै फराकिलो स्थानमा सारिदिए हुन्छ । तैपनि भएको इतिहास मेट्ने काम गर्नुहुँदैन । आशा छ, वर्तमान सरकारले पूर्वनिर्णयमा पुनर्विचार गर्नेछ । 