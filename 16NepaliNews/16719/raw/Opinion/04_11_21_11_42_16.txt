विषय प्रवेशः हालै भारतीय संसदको माथिल्लो सदन राज्यसभाले कस्मिरी समस्याको सन्दर्भमा नयाँ विधेयक प्रस्तुत गर्दै कठोर कदम चालेको छ । यो विधेयकले कस्मिरको राजनीतिक, संवैधानिक एवं न्यायिक अधिकारहरूको कटौती गरिदिएको छ  ।प्रस्तुत विधेयकले भारतीय संविधानको धारा ३७० र उपधारा ३५ ए लाई खारेज गरेको छ । धारा ३७० अनुरूप कस्मिरलाई छुट्टै संविधान र झण्डा सहितको विशेष स्वशासनको अधिकार थियो । यता उपधारा ३५ ए अनुसार गैर–कस्मिरीहरूले जग्घाको स्वमित्व, स्थायी बसोबास र जागिर खाने नपाउने प्रावधान रहेको छ । संविधानको उपर्युक्त धारा र उपधाराहरूको खारेजीसँगै अब कस्मिर केन्द्र प्रशासित वा नियन्त्रित भौगोलिक इकाई हुनुको साथै गैर–कस्मिरीहरूलाई पनि समान अधिकार र अवसर खुल्ला गरिएको छ अर्थात् वस्तुतः यो कदमले कस्मिरीहरूले विगत सात दशकदेखि अभ्यास गर्दै आएको राजकीय स्वयत्त अधिकारहरू कुण्ठित गरेको छ । विवाद आरम्भः मूलतः बेलायतले भारत छोड्नै लाग्दा भारत र पाकिस्तान विभाजित भयो । विभाजनको प्रक्रिया आरम्भसँगै एकाएक कस्मिरी विवाद सुरु भयो । यसैक्रममा सन् १९४७ मा दुवै मुलुकबीच भीषण युद्ध भयो । भारतले कस्मिरमा हजारौँ सेना उतार्यो भने पाकिस्तानले आदिवासी मिलिसियाहरू परिचालन गरी केही क्षेत्र हडप्यो । १९४८ को डिसेम्बरमा युद्धबिराम भयो । यसपछि कस्मिर समस्या राष्ट्र सङ्घमा पनि बहसको विषय बन्यो । सुरक्षा परिषद्ले रेजुलेसन बिल पास गर्दै कस्मिरी जनताको राय सल्लाहअनुसार विवाद समाधन गर्नुपर्ने निष्कर्ष निकाल्यो । चौतर्फी जनमत सङ्ग्रहको माग भयो । भारतीय प्रधानमन्त्री नेहरू र राष्ट्रसङ्घीय आयोगले पनि स्वतन्त्र र निश्पक्ष जनमत सङ्ग्रह गरेर समस्या समाधन गर्नुपर्ने मत जाहेर गरे । तर कहिल्यै जनमत सङ्ग्रह भएन । परिणामस्वरूप दुवै मुलुक विचको तीक्तता झनझन बढ्दैगयो, जसले कस्मिरी सवाल झनै पेचिलो मुद्दा बन्नपुग्यो ।        मुस्लिम बाहुल्यता भए पनि कस्मिरमा हरिसिंह नाम गरेका हिन्दु राजा थिए । पाकिस्तानको संस्थापक राष्ट्रपति मोहमद अली जिन्नाले हरिसिंहलाई विभिन्न प्रलोभनहरू देखाए । तर हरिसिंह राजी भएन । त्यसपछि पाकिस्तानी सेना र मुस्लिम आदिवासी पठान मिलिसियाहरूले आक्रमण गर्यो । हरिसिंहले भारतसँग सहयोग मागेसँगै सम्झौता गरे ।यसले विशेष स्वयत्त कस्मिर राज्य स्थापना भयो । कस्मिरको पश्चिम क्षेत्र कब्जा गर्दै पाकिस्तानले आजाद कस्मिर राज्यको घोषणा गर्यो । यद्यपि कस्मिरको समस्या बीसको उन्नाइस भएन । यसैबीच भारत र पाकिस्तान बीच १९६५ मा दोस्रो  र १९७१ मा तेस्रो युद्ध भयो । यसलगत्तै १९७२ मा सिमला सम्झौता भयो । यसले विवादित क्षेत्र अन्तर्गत एउटा सीमारेखा निर्धारण गर्यो, जसलाई ‘लाइन अफ कन्ट्रोल’ नाम दिइयो । विशेष गरेर १९८९ देखि कस्मिरमा विभिन्न हतियारधारी समूहहरूले आतङ्क मच्चाइरहेको छ, जुन आजसम्म पनि जारी छ । यता १९९९ मा लाइन अफ कन्ट्रोलमै रहेको कारगिल जिल्लामा दुवै मुलुकबीच चौथो युद्ध भड्कियो । त्यसपछि पनि छिट्फुट भिडन्त कस्मिरी दिनचर्या जस्तो भइसकेको छ ।  पकड र प्रभावः      विवादित कस्मिर क्षेत्रमा भारत, पाकिस्तान र चीनले आआफ्नो किसिमले पकड र प्रभुत्व कायम गरिरहेको छ । यहाँ तिनवटै मुलुकको करिब २० लाख सेना तैनाथ छ । यहाँ भारतको ५५, पाकिस्तानको ३० र चीनको १५ प्रतिशत भूभागमाथि पकड रहेको छ ।भारत प्रशासित कस्मिर उपत्यकामा चालीस लाख जनसङ्ख्या मध्य ९५ मुस्लिम र ५ प्रतिशत हिन्दू रहेको छ । यता जम्मुमा तीस लाख जनसङ्ख्यामध्य ६६ हिन्दू र ३० प्रतिशत मुस्लिम रहेको छ । यसैगरी लद्दाखमा करिब ३ लाख जनसङ्ख्या मध्ये ५० बुद्धिस्ट, ४६ मुस्लिम र अन्य ३ प्रतिशत रहेको छ । यसैगरी यता पाकिस्तान प्रशासित कस्मिरमा गिल्गिट वाल्तिस्तानमा १० लाखमध्ये ९९ प्रतिशत मुस्लिम र आजत कस्मिरमा २६ लाखमध्ये शतप्रतिशत नै मुस्लिम बाहुल्यता रहेको छ । उता उत्तरपूर्वतर्फ अक्साई चीन, सक्साम उपत्यका र काराकोरम हिमाली शृङ्खलहरू चीनको नियन्त्रणमा रहेको छ ।  मत विभाजनः      कस्मिरी सवालमा स्वार्थगत कोणबाट समर्थन र विरोध भइरहेको छ । यो कदमको समर्थनमा हिन्दुबाहुल्य जम्मुमा ठूलो उत्सव मनाए । कस्मिरी जनता चार कित्तामा छन् । पहिलो हिन्दुवादीहरू यो कदमको पक्षमा छन् । दोस्रो विगतकै जस्तो विशेष स्वयत्तको पक्षधर, तेस्रो स्वतन्त्र राज्यको पक्षधर अनि चौथो कस्मिरलाई पाकिस्तानमा गाभ्नुपर्छ भन्ने उग्रवादी रहेका छन् ।८७ प्रतिशत कस्मिरी मुस्लिमले स्वतन्त्र श्रीनगर चाहन्छन् भने ९५ प्रतिशत जम्मुको हिन्दुहरू केन्द्र शासित भूभागको पक्षमा छन् । १९८० देखि भारत विरोधी गतिविधिहरू तीव्र हुँदै गयो । कस्मिरी मुस्लिम युवाहरू सोभियत अफ्गान जिहादी र इरानको इस्लामिक क्रान्तिबाट प्रभावित थिए । जम्मु र कस्मिर मुक्ति मोर्चा र पाकिस्तान इस्लामिक मोर्चाले व्यापक प्रदर्शन गर्दै भारत विरोधी भावना तीव्र वनाइदियो, जसले कतिपय हिन्दुहरू विस्थापित पनि भए । यसैगरी अफगान मुजाहिद्दीन समूह, अलकायदा, लस्करे तैवा र जैस ए–मोहमद लगायतका मुस्लिम उग्रवादी समूहहरू भारतविरुद्ध लडिरहेका छन् । उनीहरूले भारतीय सेनाले मानव अधिकार हनन्सँगै गैर–न्यायिक हत्या र दुव्र्यवहार गरेको दाबी छ । यता भारतले भने यस्ता अतिवादी समूहहरूले अस्थिरता र आतङ्क फैलाइरहेको आरोप छ । दिल्लीको दाबीः      संविधानको धारा ३७० र उपधारा ३५ ए को खारेजीसँगै अब जम्मुकस्मिर राज्य र लदाख इलाका दुई केन्द्र प्रशासित क्षेत्रमा दर्ज भएको छ । अब कस्मिरको हैसियत अन्य प्रान्तीय राज्य बराबर पनि हुनेछैन । दिल्लीले कस्मिरलाई विगतदैखि नै आफ्नो अभिन्न भाग मान्दै आएको छ ।यो कदमलाई प्रधानमन्त्री मोदीले नयाँ युगको आरम्भ भनेका छन् । कस्मिरी स्वशासनले मुस्लिम अतिवाद, आतङ्कवाद, पृथकतावाद, नातावाद र भ्रष्टाचारलाई मात्र प्रश्रय दिइरहेको उनको दाबी छ । यो कदमपछि त्यसलाई न्यूनीकरण गर्न सकिने सरकारी आकलन रहेको छ । वर्तमान व्यवस्थाले कस्मिरी मुस्लिम र हिन्दुबीच दरार सिर्जना गरेको थियो, जुन अब रहेन । अनुभव आदन–प्रदान, अन्तक्र्रिया र साझेदारीको कमीको कारण आर्थिक विकासको अवस्था पनि कमजोर थियो । हिंसाले प्रश्रय पाइरहेको थियो । यस्ता अतिवादी गतिविधिहरूमा पाकिस्तानी घुसपैठ रहेको भारतीय पक्षको आरोप छ ।      यसलाई मोदीले आतङ्कवाद र पृथकतावाद विरुद्धको कदम भनेका छन् । साथै जग्घामा सबैको स्वामित्व, स्थायी बसोबास र सबैले जागिरको अवसर पाउने नयाँ व्यवस्थाले जनसाङ्ख्यिक र सांस्कृतिक समायोजन गर्दै सर्वाङ्गीण आर्थिक विकास गर्न सकिने दिल्लीको निष्कर्ष रहेको छ । उसले जम्मुकस्मिरको सुरक्षा संवेदनशीलतालाई मध्यनजर राख्दै भविष्यमा हुनसक्ने उग्रवादी हमलाबाट बच्न यो कदम चालेको दाबी छ । त्यति मात्र होइन यो धारा जीवित रहेसम्म अरू प्रान्तहरूले पनि विशेष अधिकार खोज्ने र जनमत सङ्ग्रहको विषय बारम्बार उठिरहने हुँदा बेलैमा उपचार गर्नुपरेको दिल्लीको धारणा रहेको छ । प्रतिक्रियाः      भारतीय सरकारको पछिल्लो कदमको पाकिस्तानले तीव्र आलोचना गरेको छ । प्रधानमन्त्री इमरान खानले संसदको संयुक्त बैठकलाई सम्बोधन गर्दै यो कदमको विरोध गरेका छन् । भारतीय कूटनीतिज्ञहरूलाई देश छोड्न भनिएको छ । उनले युद्ध हुनसक्ने सङ्केतसमेत गरेका छन्, जुन निकै महँगो हुने दाबी गरिएको छ । खानले यसलाई मोदीको हिन्दु राष्ट्रवादी रुझानको साम्प्रादायिक परियोजना साथै मुस्लिम विरोधी हर्कतको सज्ञा दिएका छन् ।धारा ३७० को खारेजी भनेको  हिन्दु राष्ट्रवादको राजनीतिक अभिव्यक्ति हो । यो वस्तुतः आफ्नै संविधान, सर्वोच्च अदालत र राष्ट्रसङ्घीय सुरक्षा परिषद्को सङ्कल्प प्रस्ताव, महासभा र सिमला सम्झौताको विरुद्धमा रहेको छ । त्यति मात्र होइन यो कानुनको उलङ्घन, युद्धअपराध र जातीय नरसंहारतर्फ परिलक्षित रहेको छ ।  मूलतः कस्मिरमा पाकिस्तान मात्र होइन पूरै मुस्लिम विश्वको विरासत रहेको छ । यसकारण यसको संवेदनशीलतालाई नजरअन्दाज गरे ठूलो मूल्य चुकाउनुपर्ने प्रधानमन्त्री खानको दाबी रहेको छ ।       प्रधानमन्त्री खानले यसलाई युद्ध र फासीवादको बाटो भनेर टिप्पणी गरेका छन् । दोस्रो प्यालेस्टाइन बन्ने खतरा औँल्याएका छन् । उनले भने, “एक थोपा रगत रहेसम्म लडाइँ लड्नेछौँ, तब त्यसको परिणाम कस्तो होला ? वास्तवमा त्यो कसैले जित्न नसक्ने युद्ध हुनेछ ।” यो लडाइँको भारतीय उपमहाद्वीपमा मात्र होइन संसारैभरी प्रभाव पर्नेछ । यसैबीच पछिल्लो भारतीय कदमबारे पाकिस्तानी विदेश मन्त्री कोरेसीले चिनियाँ समकक्षीसँग बेइजिङमा भेटवार्ता गरेका छन् । यसमा चीन सकरात्मक रहेको उनको दाबी छ । कोरेसीले भारतीय कदमले क्षेत्रीय शान्ति विथोल्ने र रक्तपातपूर्ण हिंसा बढाउने आशङ्का गरेको छ । यता कस्मिरको पूर्वमुख्य मन्त्री मेहबुबा मुफ्तीले भारतीय प्रजातन्त्रको इतिहासमा यसलाई सबैभन्दा अँध्यारो दिन भनेर टिप्पणी गरेकी छिन् । त्यस्तै प्रमुख विपक्षी दल काँग्रेसले पनि विरोध गरिरहेको छ । तर काँग्रेसको विरोधलाई औपचारिक र विपक्षी दलले निर्वाह गर्ने औसत कर्मकाण्डको रूपमा मात्र लिएको देखिन्छ । उता कस्मिरमा निषेधाज्ञाकै बीच छिट्फुट विरोध प्रदर्शन भइरहेको छ ।हाल कस्मिरी राजधानी श्रीनगरमा निषेधाज्ञा जारी गरिएको छ । सञ्चार सम्पर्क पूरै विच्छेद गरिएको छ । हजारौँ भारतीय सेना परिचालन गरिएको छ । बीजेपी इतर राजनीतिक दलका नेताहरूलाई घरमै नजरबन्दमा राखिएको छ । सभा, सम्मेलन र भेला निषेध गरिएको छ, यद्यपि प्रदर्शनहरू भने भइ  नै रहेको छ । विद्यालय र कलेजहरू बन्द गरिएको छ । पर्यटक र तीर्थयात्रीलाई फिर्ता पठाइएको छ । पाँच सयभन्दा बढी प्रदर्शनकारीलाई गिरफ्तार गरिएको छ । सुरक्षा अधिकारीहरू माथि ढुङ्गा प्रहार भइरहेको छ । केही प्रदर्शनकारीहरू मारिएको आशंका गरिँदैछ । खाद्यन्न र औषधि अभाव विकराल बन्दैछ, जसले कस्मिरको पछिल्लो संवेदनशील अवस्थाको सङ्केत गर्छ ।साम्राज्यवादी स्वार्थः मूलतः सतही दृष्टिमा यो भारत र पाकिस्तानको लडाइँ जस्तो देखिन्छ । हिन्दु र मुस्लिम बीचको धार्मिक तथा साम्प्रादायिक द्वन्द्वको अतिवादी भड्काव जस्तो लाग्न सक्छ । तर सार वा गहिराइबाट हेर्दा वस्तुगत तस्बिर धेरै भिन्न रहेको छ । वस्तुतः २१औँ शदीको केन्द्र एसिया बन्दैछ, जुन आजको वस्तुगत यथार्थता हो । यसमा पश्चिमाहरूले गिद्देनजर लगाइरहेको स्पष्टै छ । उसले विगतदेखि नै अतिवाद र उग्रवादलाई आफ्नो साम्राज्यवादी स्वार्थ सिद्धीको क्याप्सुल बनाउँदै आएको छ । परिणामतः हिन्दु र मुस्लिम अतिवादलाई उपयोग गरिरहेको छ । उनीहरूकै युद्धोन्मादको कारण शान्तिपूर्ण संवैधानिक विधि, वार्ता र सहमतीबाट समाधन गर्नुपर्ने मुद्दाहरू एकाएक युद्धमा फसेको देखिन्छ । कस्मिरी घटनालाई यसैको उपज मान्न सकिन्छ ।       वस्तुतः पश्चिमाहरू एसियामा पकड जमाउन इन्डोप्यासिफिक रणनीतिक अवधारणा लिएर आइरहेको छ । उनीहरूले विगतदेखि नै युद्ध वा बल प्रयोगको सूत्रमार्फत आफ्नो अभीष्ट पूरा गर्दैआएको देखिन्छ । यता चीनले पनि ओबर मार्फत विश्वव्यापी साझेदारी र विकास रणनीति अघि सारेको छ । अझ ओबर अन्तर्गत पाकिस्तानको बालुचिस्तान हुँदै गोदार बन्दरगाहसम्म जाने पेटी सडक यही कस्मिर नजिकै भएर जान्छ । चीनलाई पश्चिमसँगको सम्पर्कबाट टाढा राख्ने पश्चिमाहरूको रणनीति रहेको छ । यता भारतले पनि ओबरको विरोध गर्दैआएको छ । यसकारण पछिल्लो कस्मिरी कदम ओबर परियोजनाविरुद्ध पनि परिलक्षित नहोला भन्न सकिन्न । त्यसैले सारमा साम्राज्यवादी स्वार्थमा यस्ता अतिवादी हर्कतहरू भइरहेको आशङ्का गर्ने ठाउँ देखिन्छ ।  निष्कर्षः      वस्तुतः कस्मिरको राजनीतिक भविष्य कस्मिरी जनताले नै फैसला गर्ने हो । यो नै सबैभन्दा प्रगतिशील, लोकतान्त्रिक र न्यायिक विधि हो । यसको लागि संवैधानिक तथा कानुनी विधि, संवाद र सहमतीको प्रक्रिया अपनाउनुको विकल्प छैन । तर दिल्लीले यो विधि अङ्गीकार गरेन । उसले भड्किलो र उत्तेजित नीति लियो, जुन प्रकारान्तरले साम्राज्यवादी रणनीतिक स्वार्थसँग मिल्दोजुल्दो कदम हुनेछ । यसले धार्मिक अतिवाद र क्षेत्रीय द्वन्द्वलाई बढवा दिनेछ । यता सात दशक लामो कस्मिरी स्वयत्त शासनको अन्त्य भएको छ । जम्मुकस्मिरको अस्तित्वमाथि नै प्रश्न उठेको छ । यसले अस्थिरता, आतङ्क र अतिवादी द्वन्द्वलाई झनै प्रश्रय दिने खतरा देखिन्छ । यद्यपि दिल्लीले भने ऐतिहासिक र अग्रगामी कदम भन्दै बचाउ गरिरहेको छ ।       मूलतः यो भारतको आन्तरिक मामला हो । सामन्य परिस्थितिको हकमा धेरै चिन्ता र चासो लिनु जरुरी हुँदैन । तर प्रत्यक्ष र परोक्षरूपमा साम्राज्यवादी ग्र्यान्डडिजाइनमा गरिने कुनै पनि कदम आन्तरिक नै भए पनि बाह्य मुलुकहरूको पनि चासोको विषय बन्ने गर्दछ र बन्नुपर्छ ।यस्तोबेला छिमेकीले सचेत, सही र वस्तुवादी भूमिका निर्वाह गर्नुपर्छ । अतिवादी भावना र तरङ्गमा बहकिनु हुँदैन । किनकि इतिहासतर्फ फर्किएर हेर्दा साम्राज्यवादी युद्धउन्मादहरूको मूल्य धेरै महँगो देखिन्छ । त्यसैले दिल्लीको यो कदम अमुक साम्राज्यवादी रणनीतिक स्वार्थमा आधारित भए त्यो ऐतिहासिक भूल हुनेछ । तब दिल्ली र इस्लामावादले ठूलो मूल्य चुकाउनुपर्नेछ । त्यति मात्र होेइन एसिया क्षेत्र हुँदै सिङ्गो विश्व नै नराम्ररी प्रभावित हुनेछ । तसर्थ यो सवालमा नेपालले पनि साम्राज्यवादी रणनीतिक घुसपैठप्रति असाध्यै चनाखो र गम्भीर बन्दै आफ्नो आधिकारिक धारणा सार्वजनिक गर्न जरुरी छ ।     #काश्मीर#विचार