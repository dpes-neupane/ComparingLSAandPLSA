एउटा भनाइ छ सबथोक फेर्न सकिन्छ तर छिमेकी फेर्न सकिँदैन । म सानो छँदा छिमेकीले साँधमा एक हात जति जग्गा मिचिएको रहेछ । मेरा बुबाले एक हातमा दुई मुठी अनाज फल्ने हो, छोडिदिऊ भन्नुभयो र चुपचाप बस्दा अर्काे वर्ष फेरि दुई हात च्यापियो (मिचियो ) । अनि छलफल नगरी सुखै भएन । यो त थियो घरायसी समस्या । भारतले गरेको गतिविधि हेर्दा मलाई बाल्यकालको त्यो घटना याद आयो । हाम्रो छिमेकी भारतले नेपालमाथि गरेको व्यवहारबाट हामी नेपालीहरु आहत हुँदै आएका छौँ ।नेपाल र भारत मैत्रीपूर्ण सम्बन्ध भएका देशहरु हुन् । इस्टइन्डिया कम्पनीले तत्कालीन नेपालको भूभाग भारतमा गाभ्दै गरेको परिस्थितिमा पश्चिम किल्ला काँगडामा भएका लडाइँहरु, नेपाल कब्जा गर्न सिन्धुली गढीसम्म आएका अङ्ग्रेज सेनालाई नेपालीहरुले लखेटेर आजको नेपालको रक्षा गरेका हुन् ।पछि लडाइँकै क्रममा नेपालको पराजयसँगै सुगौली सन्धि इस्टइन्डिया कम्पनीसँग भएको हो । उक्त असमान सन्धि  नेपाली जनताले विरोध गर्दै आएका छन् । त्यसको पुनरावलोकनको प्रसङ्ग समेत उठेको छ । पछिल्लो समय ईपीजी बनाएर दुई देशको समस्या समाधान गर्न प्रतिवेदन समेत बनेको छ । समस्या समाधान गर्नभन्दा पनि भारतले कालीनदीपूर्व नेपाल हो भनेर भएको सम्झौता विपरीत कालापानीमा सेना राख्ने, अर्काे काली नदी बनाउने र आफ्नो दाबी गर्ने काम गरेको छ ।विभिन्न तथ्य प्रमाणहरु हुँदाहुँदै नेपाली भूभाग जबर्जस्ती कब्जा गर्नु भारत सरकारको हर्कत भनेकै द्वन्द्व निम्त्याउने कुराबाहेक केही थिएन । नेपाली जनताले सिमानाहरूमा कति समस्या भोगेका छन्, यो पीडा हामीलाई थाहा छ । भारतले बनाउने पूर्वाधारबाट सीमा क्षेत्र डुबान गर्ने गरी बन्नु २३ जिल्लाका सिमाना मिचिनु र हजाराैं हेक्टर जमिन कब्जा गरिनु, बाढी आउँदा कोसिका ढोका थुनिदिनु, भूपरिवेष्ठित राष्ट्रलाई पटक पटक नाकाबन्दी गरेर आपत सिर्जना गर्ने लगायतका दर्जनौ समस्याले नेपालीको मन कुँडिँदै आएको छ । यस्तो किन भयो, यो रोक्नुपर्छ भन्यो भने भारतविरोधी मानसिकता कारण अनावश्यक राजनीतीकरण गरेको  भन्ने जस्ता गैरजिम्मेवार अभिव्यक्ति दिने गरिएको छ । हामी सबै छिमेकीसँग असल सम्बन्ध बनाउन चाहन्छौँ । हाम्रो सार्वभौमिकता, अखण्डताविरुद्ध गतिविधि भएमा त्यसको प्रतिकार गर्नु हाम्रो अधिकार हो । हामी असल छिमेकी छाैं र भइरहनेछौँ । हाम्रो छिमेकी पनि असल बनोस् भन्न चाहन्छौँ । नेपाल र नेपाली जनता भारतसँग असल मित्रताको सम्बन्ध बनाइराख्न चाहन्छन् । भारतसँग आर्थिक सांस्कृति सम्बन्ध केवल सरकारका बीचमा मात्र नभई जनता र जनताका बीचमा समेत रहेको छ । त्यसकारण नेपालीहरुको चाहना, आवश्यकता भनेको भारतसँग मैत्रीपूर्ण सम्बन्धलाई एकपछि अर्काे स्तरमा उठाउँदै जाने हो । नेपाल र भारत भूगोलले मात्र हैन, हिमालबाट बग्ने स्वस्थ नदीहरुबाट समेत जोडिएका छन् । धार्मिक दृष्टिले समेत भारत नेपालको सम्बन्ध पौराणिक कालदेखि रहँदै आएको छ । चार धामहरूका रूपमा रहेका धाम पशुपतिनाथ, केदारनाथ लगायतबाट पनि प्रष्ट हुन्छ । यस्तो गाढा सम्बन्धमा पनि नेपालभन्दा २२ गुणा ठूलो भूगोल, सोही अनुसारको जनसङ्ख्या भएको देशले नेपाली जनतालाई दुःख दिनुमा आनन्द किन मान्छ ? हामी नेपाली निरुत्तर छौँ । के नेपाल सानो हुनुको कारण हो ? सार्वभौम राष्ट्रहरु भूगोलमा, अर्थतन्त्रमा, संस्कृतिमा समान भएर हैन, सार्वभौम भएर नै समान हुने हो । भारतका शासकहरूको नेपाललाई सानो भाइ ठान्ने बुझाइ छ, त्यो नै गलत हो । नेपाल सार्वभौम राष्ट्र हो । त्यसकारण विश्वका सबै राष्ट्रको बराबरी हो र भारतको पनि । अर्काे कुरा भारत दक्षिण एसियामा आफ्नो एकलौटी प्रभुत्व जमाउन चाहन्छ । भारत बलियो हुनका लागि छिमेकी देश नेपाल, पाकिस्तान, बङ्गलादेश, भुटान, श्रीलङ्का बलियो भयो भने भारतलाई फाइदा हुने हो । यी सबै राष्ट्र आत्मनिर्भर हुँदा भारतलाई पनि फाइदा हुन्छ तर भारत त्यसरी सोच्दैन । आफ्ना छिमेकी कमजोर भएपछि तिनलाई दबाउन पाउँछु भन्ने मानसिकता भारतको देखिन्छ । छिमेकीहरूमा राजनीतिक स्थायित्व, समृद्धि भएमा भारतका लागि पनि त्यो राम्रो कुरा हो । तर छिमेकीसँगको दैनिक विवाद, जमिन कब्जा गरिरहँदा भारतलाई केही फाइदा हुँदैन । आजको युगमा एकले अर्काेलाई कब्जा गरेर राज्य विस्तार गर्ने अशोक राजाको समय होइन । आज त विश्वसँग र छिमेकीसँग सहमतिमा सिङ्गो मानव जातिलाई सुरक्षित गर्दै आफ्नो राष्ट्रको प्रगतिमा लाग्ने बेला हो । एउटा छिमेकीले पल्लो घरबाट ठूलो आवाज मात्रै गर्याे भने पनि ओल्लो घरलाई निदाउन दिँदैन । तसर्थ छिमेकी हुन भनेको एकले अर्काको समस्या बुझ्ने र आफ्नो कार्य गर्दा छिमेकीलाई असर नपरोस् भनेर ध्यान दिने हुनुपर्छ । यतिबेला कोरोना महामारी विरुद्ध युद्ध मोर्चामा सिङ्गो मानव जाति लागिरहेको मौका छोपेर अर्काे राष्ट्रको भूगोलमा बाटो उद्घाटन गरेर भारतले आफ्नो असलियत प्रदर्शन गरेको छ । यो इस्यु नेपालीको मनमा नराम्रोसँग गडेको छ । भारतले नेपालसँग तत्कालै छलफल गरेर कालापानी पूर्वको काली नदी सीमा भएको भूगोलमा रहेको आफ्नो सेना हटाएर आफ्नो भुल सच्याउनु पर्छ । भारत छिमेकीसँग असल नियतले काम गर्छ भन्ने विश्वास दिलाउन सक्नुपर्छ । नेपाल सरकारले आम जनताको माग पार्टीहरुको सल्लाह, हाम्रो सबुत प्रमाणका आधारमा आफ्नो देशको राजनीतिक नक्सा सार्वजनिक गरेको छ । यो भारत विरोधी कुरा होइन । यो नेपालको सार्वभौमिकता अखण्डताको पक्षमा हो । यो अरू कसैले उक्साएको होइन, उक्साएको भारतले हो । कोरोना महामारीका बेला नेपाली भूभागमा सडक उद्घाटन गरेर नेपालीलाई उत्तेजित बनाएको भारतले हो । यस पूर्व भारत र चीनले लिपुलेकका बारे गरेको समझौता तत्कालै नेपालले उक्त कुरा नमान्ने घोषणा गरिसकेको छ । हामी सबै छिमेकीसँग असल सम्बन्ध बनाउन चाहन्छौँ । हाम्रो सार्वभौमिकता, अखण्डताविरुद्ध गतिविधि भएमा त्यसको प्रतिकार गर्नु हाम्रो अधिकार हो । हामी असल छिमेकी छाैं र भइरहनेछौँ । हाम्रो छिमेकी पनि असल बनोस् भन्न चाहन्छौँ । नेपालले स्वतन्त्रता दिवस मनाउँदैन किनकि हाम्रो राष्ट्र सधैँ स्वतन्त्र थियो र रहने छ ।  