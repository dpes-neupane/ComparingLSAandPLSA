विभेदात्मक समाजमा जातिद्वारा जातिको शोषण, धर्मद्वारा धर्मको शोषण, भाषाद्वारा भाषाको शोषणलगायतका शोषण स्वभाविक हुन् । तर २१औँ शताब्दीको लोकतान्त्रिक युगमा एउटा सरकारले दिएको अधिकार अर्को सरकारबाट खोसिनु समाजिक विभेदको अप्रत्यक्ष दृश्य हो । यस्तो अप्रत्यक्ष विभेद प्रत्यक्ष विभेदभन्दा सयौँ गुणा खतरनाक र पीडादायी हुन्छन् । यसले मनुवादी समाजमा रहेका जातीय, धार्मिक र लैङ्गिक विभेद तथा छुवाछूत प्रथालाई थप मजबुत गर्छ र नयाँ ढङ्गबाट समाजिक विभेद कायम गर्छ । समाजमा रहेका प्रगतिशील र वैज्ञानिक संस्कार संस्कृतिमाथि दमन र हस्तक्षेप गर्नु मानवअधिकारको ठाडो उल्लङ्घन हो । यसखाले विकृति विसङ्गतिले समाजिक परिवर्तनलाई सही ठाउँमा पुर्याउँदैन ।मुलुकमा नेकपा एमालेले बेलाबखत जनआकर्षक काम गरेर चर्चा कमाउँदै आएका छन् । पञ्चायतकालमा ज्येष्ठ नागरिकको भत्तालगायत जनआकर्षक काम होस वा पछिल्लो समय लोकतान्त्रिक गणतान्त्रिक मुलुक निर्माणको समयमा छुवाछूत प्रथाविरूद्ध राज्यस्तरबाटै अन्तरजातीय विवाहलाई पुरस्कृत गर्ने कार्यक्रम होस् । यसमा नेकपा एमालेलाई नै श्रेय जान्छ । तर, नेकपा एमालेभित्रै दबिएका केही आदर्शमुखी नेतृत्वको हातबाट तिनै जनआकर्षक कार्य अपदस्त हुनुले कम्युनिस्ट आदर्शभित्र मौलाउँदै गएको खोक्रो कम्युनिस्ट आदर्शको पराकाष्ट हो ।अहिले पनि समाजमा प्रत्यक्ष वा परोक्ष रूपमा पुरानै विभेदात्मक संस्कार र संस्कृतिको जगजगी छ । समाजिक परम्पराअनुसार बर्सेनि समाजमा ९५ प्रतिशत बालविवाह अविभावकहरूको हातबाट हुने गरेका छन् । अर्कोतर्फ स्वैच्छिक विवाहमाथि अभिभावक र राजनीतिक दलको नेताकार्यकर्ता तथा प्रशासनिक कानुनी दमन छ । समाजमा दोहोरो उत्पीडनको दर्दनाक अवस्था छ । यसबाट नयाँ पुस्ता उन्मुक्ति चाहन्छन् ।२०७० सालको संविधानसभा निर्वाचनपछि माधव नेपालको नेतृत्वमा सरकार गठन हुँदा समाजमा व्याप्त रहेका जातीय विभेद तथा छुवाछूत प्रथालाई न्यूनीकरण गर्ने उद्देश्यले दलितसँग विवाह गर्नेलाई एक लाख पुरस्कार दिने घोषणा गरे । त्यतिबेला उमेर पुगेका धेरैजसो अन्तरजातीय प्रेमजोडीहरू पुरस्कृत पनि भए । कानुनी मापदण्डको आधारमा जिल्ला प्रशासन कार्यालयमा विवाह गर्नेबेला र पुरस्कार लिनेबेला तिनै अन्तरजातीय जोडीहरू प्रशासनिक झमेलाको शिकार नभएको होइनन् । समाजबाट बहिष्कृत हुँदा त्यही अनुदान रकमबाट धेरैजसो अन्तरजातीय जोडीहरू आफ्नो खुट्टामा उभिने समेत भए । तर नेकपा एमालेकै केपी शर्मा ओली नेतृत्वमा सरकार गठन हुँदा अन्तरजातीय विवाह गर्ने जोडीहरूले पाउने रकम अर्थ बजेटबाटै हटाए । अहिले पनि अन्तरजातीय जोडिहरूमा अन्तरजातीय विवाहसम्बन्धी अशिक्षाका कारण फेसनकै होडबाजी छन् । राज्यले त्यसलाई सही ढङ्गले व्यवस्थापन गर्न सकेको छैन । व्यवस्थापनको नाममा राज्यका केही शासक र एनजीओकर्मीहरू मोटाएका छन् । अझै पनि समाजमा अन्तरजातीय विवाहलाई समाजिक विकृति विसङ्गतिकै रूपमा लिने र सोहीअनुसार विभेद गर्ने चलन छ ।गतवर्ष ६ जनाले सप्तरी जिल्ला प्रशासन कार्यालयमा कोटम्यारिज गरे । अनुदान रकमका लागि ६ वटै जोडीले प्रशासनिक प्रकृया पुयाएर जिल्ला प्रशासन कार्यालयको लेखामा कागजात पेश गरे । तर कलोनिकाबाट अनुदान रकम निकासा नपाएको गुनासो उनीहरूले गरे । सरकारले दिने अनुदान रकमबाट पसल थापेर जीवन धान्ने र फरक समाजको निर्माण गर्नेतिर अग्रसर थियो । तर अहिले राज्यले नै उनीहरूको सपना सखाप पारेका छन् । अहिले अन्तरजातीय जोडिहरू एक्लो भएको महसुस गर्न थालेका छन् । स्वजातीय वा अन्तरजातीय प्रेमविवाहको सम्बन्ध रूपमा फरक देखिए पनि भावनात्मक मनोविज्ञान एउटै हो । दलित र गैरदलित बीचको विवाहलाई समाजले हेर्ने दृष्टिकोण सामान्य फरक भए पनि गरिने व्यवहार एउटै हो । कुनै पनि आमाबुबा र छोराछोरीको मन एकअर्काबाट टाढा बस्ने रहर हुँदैन् तर समाजिक कुसंस्कार र संस्कृतिको कारण विवस छन् ।प्रेमी युवाहरू सच्चा मानव अधिकारकर्मी हुन् । डलर र तलब भता खाएर मानव स्वतन्त्रताको संरक्षण गरेका होइन । संंसारमा सबैलाई स्वतन्त्र रूपमा बाँच्ने अधिकार छ । राज्यले त्यसको ग्यारेन्टी गर्नुपर्छ । आमाबुबाले त जन्म दिने हो, कर्म पूरा गर्ने होइन । कुनै पनि आमाबुबालाई छोराछोरीबाट छुट्ने रहर हुँदैन । तर, बुढा र अचेत आमाबुबाहरू पुस्तौँदेखि समाजिक विभेदको चक्रव्यूहमा फसेका छन् । त्यो अमानवीय चक्रव्यूह तोड्ने राज्य कि त युगसापेक्ष युवा पुस्ता नै हो ।नयाँ मानवरूपी वैज्ञानिक समाजमा पुराना अमानवीय जङ्गली समाजिक संस्कार र संस्कृति नतोडेसम्म नयाँ वैज्ञानिक समाजको कल्पना गर्न सकिँदैन् । यसका लागि सचेत समाजिक सांस्कृतिक अभियानको खाँचो छ । मुलुकमा देखिएका सबै राजनीतिक दलको राजनीतिक अभियान एक तह माथि उठ्नुपर्छ । सबै क्षेत्रका सचेत परिवर्तनकारी र प्रगतिशील राजनीतिक शक्तिहरू शुद्धीकरण भएर एक ठाउँमा उभिनुपर्छ । मुलुकमा युगसापेक्ष नयाँ संस्कार र संस्कृति भित्र्याउनुपर्छ । यसबाट प्रगतिशील समाजको कल्पना गर्न सकिन्छ र लोकतन्त्रको सही प्रत्याभूति गर्न सकिन्छ ।  