‘द लेडी विथ द ल्याम्प’बाट विश्वमा परिचित फ्लोरेन्स नाइटिङ्गेललाई नचिन्ने कमै मानिस होलान् । युद्धबाट छटपटिएका घाइते बिरामी लडाकुहरूलाई स्याहार सुसार गरेर उनको अतुलनीय सेवाको आज विश्वभर प्रख्यात भएको हुनाले नै नर्सिङ सेवाको महत्व बढ्दै गएको देखिन्छ । विश्वमा हुन गएको तीव्र विज्ञान एवम् प्रविधिको विकासले सकारात्मक परिवर्तन मात्र ल्याएन कि यसले मानव जीवनमा विभिन्न प्रकारका रोगहरू पनि ल्याएको पाइन्छ । रोगको पहिचान र उपचारको लागि आधुनिक चिकित्सा विज्ञान पनि सँगसँगै विकास हुँदै आएको छ । यद्यपि यो क्षेत्रको विकासमा आवश्यकता भए जति हुन सकेको छैन । त्यसमा पनि अल्प विकसित एवम् विकासोन्मुख देशहरूमा भने चिकित्सा विज्ञानले त्यति प्रभाव पार्न सकेको छैन । यी देशहरूमा चिकित्सा विज्ञानले धेरै कामहरू गर्न बाँकी नै रहेका छन् ।चिकित्सा क्षेत्रको विषयमा कुरा गर्दा यस क्षेत्रको अभिन्न अङ्गको रूपमा रहेको नर्सिङ पेसालाई अलग्याएर हेर्नु उपयुक्त हुँदैन । चिकित्सकले एउटा बिरामीको परीक्षण गरेर प्रेस्क्रिप्सन लेखिसकेपछि त्यसपछि बिरामीका लागि पुर्याउनुपर्ने विभिन्न प्रकारका सेवाहरू यिनै नर्सहरूले पुर्याएका हुन्छन् र बिरामीका साथमा चौबीसै घण्टा रहेर सेवा गर्ने भनेकै नर्सहरू नै हुन् । नर्सको अभावमा न त चिकित्सक नै सेवा प्रवाह गर्न सक्ने हुन्छन् न त उनीहरूलाई सहज नै हुन्छ । यस सन्दर्भमा  नर्सिङ पेसालाई एक महत्वपूर्ण सेवा मानी तदनुरूपको मर्यादित पेसा मानिनु पर्ने हो तर त्यसो हुन सकेको छैन । यसमा राज्यले गर्नुपर्ने पहल  नगरेको हुनाले नै यस क्षेत्रको विकास हुन नसकेको  प्रष्ट देखिन आउँछ । यसरी नर्सिङ पेसाको महत्व भए पनि नेपालमा यस क्षेत्रमा कार्यरत नर्सहरूको धेरै गुनासा आइरहेका भए पनि राज्यले सम्बोधन गर्न सकेको छैन । राज्यले कानमा तेल हालेर सुनेर पनि नसुनी रहेको देखिन्छ । केही दिनअघि मात्र नर्सहरूले  ११ बुँदे माग राज्य समक्ष राखेर शान्तिपूर्ण किसिमले विरोध जनाएका थिए । केही दिनको अन्तरालपछि सरकारले उनीहरूको माग पूरा गरिदिने आश्वासन दिएर एउटावार्ता कमिटी गठन गर्यो र आन्दोलन हाललाई बन्द भएको पनि छ ।नेपालमा कुनै पनि सरकारले समस्यालाई गहिरिएर अध्ययन एवम् विश्लेषण नगर्ने र तत्काल आन्दोलनलाई मत्थर बनाउन समिति गठन गर्ने परम्परा नै बन्न गएको छ । यसरी समस्या समाधानतिर पहल नगर्ने  तत्काल टालटुले व्यवस्थाले आक्रोसलाई थुमथुम्याउने कार्यले झन् समस्यालाई बल्भm्याउने कार्यले जति पनि समस्या छन्, ती सबै यथास्थितिमा रहेका पाइन्छन् ।विकसित देशहरूमा सबै पेसालाई एकै किसिमबाट हेरिएको हुन्छ र सोही अनुरूप राज्यले प्रदान गर्नेे सुविधा एवम् सुरक्षा उपलब्ध गराइएको हुन्छ । तर विकासोन्मुख देशमा भने सीमित स्रोत, साधन र आधुनिक प्रविधिको राम्रोसँग विकास भई नसकेको हँुदा यस पेसा मर्यादित हुन सकेको छैन । यी देशहरूमा आफ्नै किसिमका विभिन्न सामाजिक कुरीतिहरूको कारणले गर्दा पनि यो पेसा मर्यादित हुन नसकेको एउटा पाटो छ भने अर्कोतिर राज्यले मर्यादित बनाउन पनि सकेको देखिँदैन  । यिनै विषयहरूलाई लिएर राज्यले तत्कालै नर्सिङ पेसालाई सम्बोधन गर्नुपर्ने बुँदाबारे तल उल्लेख गरिएको छ ।केही समयअघि मात्र आफूलाई भिन्न किसिमबाट व्यवहार गरिएको भनी विभिन्न माग राखी आन्दोलित नर्सहरूले संयमित भई सरकारसँग वार्ता गरी आन्दोलन बन्द गरे । यो कुरालाई निकै नै राम्रो मानिएको पनि छ । अन्य पेसागत सङ्गठनले समय समयमा गरेका बन्द हड्तालले जनताले कति दुस्ख पाए र राज्यले कति क्षति भोग्नुपर्यो त्यो हामी सबैलाई थाहा भएकै कुरा हो । जो बोल्न सक्छ, उसको पीठो पनि बिक्ने, जो बोल्न सक्दैन उसको चामल पनि नबिक्ने हो भने अभिभावक भएर बस्नु राज्यको के अर्थ हुन्छ र ?हाल नेपालमा करिब ७४,००० नर्स भएका अनुमान गरिएको छ । यति ठूलो सङ्ख्यामा रहेको प्राविधिक चिकित्सा क्षेत्रको जनशक्तिलाई राज्यले परिचालन गर्न नसकी त्यसै खेर फालेको छ । यत्रो जनशक्ति निजी क्षेत्रले आफ्नै लगानीमा उत्पादन गरिदिँदा पनि राज्यले पचिालन गर्न नसक्नु निश्चय नै राज्यका लागि लाजमर्दो कुरो हो । अहिलेको अवस्थामा राज्यले उनीहरूलाई रोजगारी दिनु त कता हो कता निजी क्षेत्रमा बाध्यताबस बाँच्नका लागि काम गरेकाहरूको सम्बन्धमा के कसरी काम गरी आएका छन् भन्नेबारे अनुगमनसम्म पनि गरेको पाइँदैन । आज उनीहरूले आठ दश हजारको पारिश्रमिकबाट दश बाह्र घण्टा काम गर्नुपरेको छ । त्यसमा पनि अस्पतालको स्वेच्छामा जुनसुकै समयमा सेवाबाट हटाउने गरिएको पनि छ । कतिपय अवस्थामा लामो अवधिसम्म तालिम भनी पारिश्रमिक नदिने र स्वयम्सेवकको रूपमा पनि राख्ने बहानाले यिनीहरूको श्रम शोषण अत्यधिक भएको देखिन्छ । स्नातक तहको पढाइको अवधि न्यूनतम चार वर्षको हुने र लगानी पनि मोटै रकम खर्चेका यिनीहरूले के उपलब्धि पाए त भन्ने विषय निकै नै विचारणीय हुन गएको छ ।अहिलेको हाम्रो देशको स्वास्थ्य क्षेत्रको अवस्था अध्ययन गर्ने हो भने निकै नै दयनीय भएको देखिन्छ । प्रत्येक वर्ष झाडा पखाला र सरुवा रोगबाट ठूलो सङ्ख्यामा मानिसको मृत्यु भएको हुन्छ । दुर्गम क्षेत्रमा चिकित्सक र औषधि पुर्याउन राज्यले सकेको छैन । अर्कोतिर अधिकांश नर्स बेरोजगार छन् । रोजगार पाएकाहरू पनि चरम आर्थिक शोषणमा परेका छन् । नर्सहरूले राखेका माग पूरा गर्न नसकिने होइन, साधारण किसिमका समेत देखिन्छन् । उनीहरूका मागमध्ये सरकारी क्षेत्रमा कार्यरत र निजी क्षेत्रमा कार्यरत नर्सहरूको बेतन समान हुनुपर्ने मागलाई कुनै हालतमा पनि अनुचित भन्न सकिँदैन । समान कामका लागि समान ज्याला निर्धारण गर्नु अन्तर्राष्ट्रिय स्तरको बेतन निर्धारणको सामान्य सिद्धान्त हो । अर्को माग निजी क्षेत्रका अस्पतालमा एउटा परिचारिकाले बीस  पच्चीस जनासम्म बिरामीलाई सेवा पुर्याउनुपर्ने बाध्यता पनि देखिएको छ । यसरी मानवीय संवेदनशीलताप्रति उचित ध्यान नदिएबाट नर्सहरू धेरै मर्कामा परेका छन् । साथै उनीहरूको पेसालाई मर्यादित बनाउनका लागि अनुगमन गरी क्रमिक रूपमा आवश्यकताअनुसार सुधार गर्दै जानका लागि केन्द्रीय तहमा नर्सिङ महाशाखा स्थापना गरिनुपर्ने मागलाई पनि अन्यथा भन्न सकिँदैन ।राज्यको दायित्वभित्र पर्ने सार्वजनिक एवम् निजी क्षेत्रका स्वास्थ्य सेवामा देखिएका समस्याहरूको पहिचान गरी हाल नर्सहरूले राखेका मागहरूको यथाशीघ्र सम्बोधन गरी राज्य जिम्मवार भई समाधान गर्नेतिर अग्रसर हुनुपर्ने देखिन्छ ।  [email protected]         