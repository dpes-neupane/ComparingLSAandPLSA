नेपाली काँग्रेस आफ्नो १४ औँ महाधिवेशनको सँघारमा रहेको छ । नेपाली काँग्रेसको विधानअनुसार महाधिवेशन भएको भए अहिले अर्को नेतृत्व चुनिएको १८ महिना भइसकेको हुन्थ्यो । यही भाद्र १८ गतेदेखि गर्ने भनेर नेपाली काँग्रेसले आफ्नो नयाँ महाधिवेशन तालिका सार्वजनिक गरेको छ । हुनुपर्ने समयमा महाधिवेशन भएन ।यद्यपि देशको राजनीतिक दलसम्बन्धी ऐनका कारण काँग्रेसको महाधिवेशन भाद्र २३ भन्दा पछाडि जान सक्दैन । महाधिवेशनको पूर्वसन्ध्यामा नेपाली काँग्रेससँग जोडिएका केही कुराका बारेमा चर्चा गरौँ ।काँग्रेसभित्र अनेक मुद्दा र एजेन्डा छन् । महाधिवेशनको मुखमा नियमित रूपमा लाग्ने गरेको क्रियाशील वितरणको रोग छ । महाधिवेशन समयमा नै हुन सकेको छैन । काँग्रेसका भ्रातृ संस्थाहरूमा महाधिवेशन भएका छैनन् । महाधिवेशन आइरहँदा नेतृत्व कसको हुने भन्ने होडबाजी छ । तर कस्तो नेतृत्व काँग्रेसका आगामी मार्गनिर्देशन कस्तो भन्ने विषयमा कहीँ कतै चर्चा छैन । सँगै कोरोनाको विषम परिस्थितिमा सरकारको नेतृत्व गर्दै जनताका सरकार भएको अनुभूति दिलाउनुपर्ने छ । तिनै तहको निर्वाचन गराउनु पर्ने छ । त्यसकारणले गर्दा काँग्रेसले आफूलाई पुरापुर रूपान्तरण गर्नुपर्ने छ । चाहे त्यो महाधिवेशनमार्फत् पुराना ढर्रामा परिवर्तन गरेर होस् वा सरकार सञ्चालनका पुराना तौरतरिकामा परिवर्तन गरेर होस् । काँग्रेसले कुन–कुन खास मुद्दाहरूमा रूपान्तरण गर्नुपर्दछ ? त्यसैको सेरोफेरोमा केही चर्चा गरौँ ।क्रियाशील सदस्यता वितरणको रूपान्तरणकाँग्रेसले आफ्नो विधानमा लेखेको छ, काँग्रेसको पार्टी कार्यालयहरूबाट तोकिएको मापदण्ड पूरा गरेमा काँग्रेसको सदस्यता प्राप्त गर्न सक्नेछन् । केही मापदण्डसमेत राखिएको छ । तर अवस्था भने त्यस्तो छैन । महाधिवेशनको मुखमा आएर क्रियाशील सदस्यता वितरण गरिन्छ । त्यसमा पनि वडा, नगर, जिल्ला र केन्द्रमा जो संस्थापनको भूमिकामा छन्, उनीहरूको सहजता हेरिने गरिएको छ । क्रियाशील सदस्यता वितरण गएका केही महाधिवेशनमा दोहोरिरहने रोग भएको छ ।सकेसम्म आफू र आफ्ना पक्षका व्यक्तिहरूलाई मात्र क्रियाशील वितरण गर्ने गरिन्छ । पार्टीका आन्तरिक नेतृत्व चयन प्रक्रियामा आफूलाई सहज बनाउनको निम्ति यस्तो गरिएको हुन सक्छ । काँग्रेसको सबैभन्दा ठूलो रोग गुट उपगुटको रोग र अन्तत्वगत्वा अनेक निर्वाचनमा घात र अन्तर्घातको सुरुवाती बिन्दु यही हो ।त्यसकारण आजको डिजिटल युगमा अनलाइनमार्फत वा भनिए जस्तै काँग्रेसका कार्यालयहरूबाट अद्यावधिक रूपमा सदस्यताको वितरण गरिए महाधिवेशनको मुखमा आएर दोहोरिरहने एउटा रोग सधैँका लागि निको हुन्थ्यो ।महाधिवेशनमा रूपान्तरणआज काँग्रेसले महाधिवेशनमार्फत आम जनतालाई उत्तर दिनुपर्ने अनेकौँ प्रश्न छन् । हिजोका सबै खाले परिवर्तनको नेतृत्व गरेको कुनै समय दुई तिहाइ जनमत पाएको काँग्रेस आज किन हिजो जस्तो शक्तिशाली छैन ? किन कार्यकर्ताहरूमा विचलन छ ? किन लामो समय पार्टीमा लगानी गरेका इमानदार कार्यकर्ताहरू पार्टीप्रति असन्तुस्ट छन् ? यस्ता अनेकन प्रश्नहरूको उत्तर आगामी महाधिवेशनले दिनैपर्ने हुन्छ ।पार्टीको १४औँ महाधिवेशन कहिले होला त्यो फरक विषय हो । जहिले भए पनि नेतृत्व छनोट मात्र होइन वैचारिक बहस आज काँग्रेसभित्र अत्यन्तै आवश्यक कुरा हो । यदि भनिएको समयमा महाधिवेशन सुरु हुने हो भने महाधिवेशन सुरु हुन अब केही दिन मात्र बाँकी छ । यद्यपि महाधिवेशनमा गरिनुपर्ने सैद्धान्तिक बहसका निम्ति कसैले कुनै समय र ऊर्जा खर्चिएको पाइँदैन ।समय र ऊर्जा केवल नेतृत्वमा कसरी पुग्ने भन्ने विषयमा खर्च गरिएको छ । आम कार्यकताहरूले १३औँ महाधिवेशनामा वैचारिकभन्दा पनि अन्य माहोलले महìव पाएको अनुभूति गरेका थिए । यो विचमा समेत पार्टीभित्र कुनै सैद्धान्तिक बहस भएको देखिँदैन । काँग्रेसले आफूले अङ्गीकार गरेका सिद्धान्तहरूमा पुनरवलोकन गर्नुपर्ने हो वा होइन भन्ने विषयमा सूक्ष्म ढङ्गले बहस चलाउनुपर्नेछ ।  यीसँगै १४औँ यो महाधिवेशनमा काँग्रेसले पूरा गर्नुपर्ने अनेकौँ दायित्व छन् । जस्तो भनौँ एकताको महाधिवेशन भनिएको गएको महाधिवेशनपछि पनि काँग्रेसका गुट उपगुटहरू र गुटका स्वार्थगत प्रवृत्तिमा कुनै परिवर्तन देखिएन । देशको कुल जनसङ्ख्याको ४०.४६ प्रतिशत युवा भएको बेला काँग्रेसको नेतृत्वमा कति युवा पुग्लान् ?यस्ता प्रश्नको उत्तर नखोजी कर्मकाण्डी हिसाबले मात्र अधिवेशन गरिएमा अधिवेशन होला, कोही पार्टी नेतृत्वमा पुग्नुहोला तर मुलुककै सबैभन्दा जेठो लोकतान्त्रिक पार्टीले महाधिवेशनमार्फत के सन्देश दिन लागेको छ भनेर पर्खेर बसेका धेरै आम मानिसलाई भने निराश बनाउने छ । त्यसकारण महाधिवेशनमार्फत काँग्रेसले पुरापुर रूपान्तरित हुनुपर्ने छ । आम कार्यकर्ताको चिन्ता र चासोसमेत यसमा छ ।युवा नेतृत्वको हस्तक्षेपकाँग्रेस स्थापनाको सात दशक भइसकेको छ । पार्टी मात्र पुरानो छैन, पार्टीका नेतृत्वमा रहेका नेताहरू समेत पुराना र बूढा छन् । पाका नेताहरूको अनुभव लिँदै युवाहरू पार्टीको नेतृत्व पक्तिमा पुग्नुपर्दछ । युवा नेतृत्व बहसको तहमा मात्र होइन सशक्त हस्तक्षेपको तहमा आउनुपर्छ । पुराना नेताहरूले आफ्नो उमेर, ऊर्जा पार्टी निर्माणमा अवश्य खर्च गरेको हो ।यद्यपि यसो भनेर सदैव युवालाई अवसरबाट विमुख बनाउन मिल्दैन । आजको समाज, प्रविधि र आवश्यकतालाई बोध गर्ने किसिमको युवा नेतृत्व अबको काँग्रेसको आवश्यकता हो । युवा पक्ति नेतृत्वका लागि तयार भएको खण्डमा मात्र काँग्रेसले नयाँ मतदाताहरूलाई आकर्षण गर्न सक्छ । महाधिवेशनमार्फत जिम्मेवारी लिन युवा नेतृत्व पङ्क्ति काँग्रेसले तयार गर्नुपर्छ, हुनुपर्छ ।गुटको रोगकाँग्रेसमा देखिएको अर्को रोग हो गुट–उपगुट । अहिलेसम्म महाधिवेशन समयमा नै हुन नसक्नुमा यो रोगको मुख्य भूमिका छ । नेताहरू आफ्ना गुटगत स्वार्थभन्दा माथि उठ्न सकिन्न । स्वाभाविक हो– एउटा राष्ट्रिय स्तरको पार्टीमा विभिन्न विचार समूह हुन्छन् । निर्वाचनको समयमा प्यानलहरू बन्छन्, ती प्यानलहरू निर्वाचनसँगै विघटन हुनुपर्छ । कुनै नीतिगत निर्णय गर्दा विचार समूहहरू सक्रिय हुन सक्छन् । काँग्रेसमा भने विचार समूहभन्दा फरक गुटहरू सदैव प्यानल जसरी नै सक्रिय भएर रहन्छन् ।अहिले नेपालका सबै साना ठूला पार्टीहरूमा यो रोग छ । नेताहरू समग्र पार्टीको हित र स्वार्थभन्दा पनि गुटगत स्वार्थमा बढी लागिपरेको देखिन्छ । काँग्रेसको नेतृत्वले यी गुट उपगुटहरूलाई समाप्त गर्न सक्दैनन् तर काँग्रेसी कार्यकर्ताहरूले महाधिवेशनमा गुटगत स्वार्थभन्दा माथि उठेर हाम्राभन्दा राम्रालाई प्राथमिकता दिने हो भने यो रोगबाट काँग्रेस निको हुने थियो । नेताहरूले गुट चलाए भन्ने भन्दा पनि हामी आम कार्यकर्ताले गुटगत व्यवहार समाप्त गर्न कसरी योगदान गर्न सक्छौँ भन्ने दिशामा केन्द्रित भएर यसलाई जरैदेखि हटाउनुपर्छ ।सरकार सञ्चालनमा रूपान्तरणकाँग्रेस आज संसदीय अङ्कगणितमा अत्यन्तै कमजोर स्थितिमा छ । यद्यपि राजनीतिमा अनेक सम्भावनाहरू जीवित हुने भनिए जस्तै करिब दुई तिहाइको केपी ओलीको सरकार बाहिरिएसँगै शेरबहादुर देउवाको नेतृत्वमा सरकार बन्यो ।पुराना सरकारका विषयमा शेरबहादुर देउवामाथि अनेक प्रश्न छन् । जस्तो भनौँ, इतिहासकै सबैभन्दा ठूलो मन्त्रिमण्डल, संसद् विघटन गर्दै राजाको हातमा सरकार बुझाएको आदि । यस्तो सन्दर्भमा शेरबहादुर देउवाले सुझबुझ ढङ्गबाट सरकार सञ्चालन गर्दै पुरानो घाउका बसेका टाटाहरू हटाउनुपर्नेछ ।यति बेला कोरोना महामारी चुनौती छँदैछ । कसरी चुनौतीलाई अवसरका रूपमा प्रयोग गर्न सकिन्छ भन्ने देखाउने बेला पनि यहीँ छ । कालापानी, लिपुलेक फिर्ता ल्याउन आवश्यक कूटनीतिक पहल गरेर देखाउनुपर्नेछ । चाकरी र चाप्लुसी गरेर आफ्नो स्वार्थ पूर्ति गर्नेभन्दा पनि प्रष्टसँगले आफ्नो कुरा राख्न सक्ने र दिशा निर्देश गर्न सक्ने उत्कृष्ट सचिवालय बनाउनुपर्नेछ । जनताका जीविकाका सवालमा उत्कृष्ट काम गर्नुपर्ने छ ।कोरोनाले थालिएको अर्थतन्त्रलाई यो सरकारले कसरी उठाउन सक्छ ? जनताले हेरिरहेका छन् । जसरी अघिल्लो निर्वाचन शेरबहादुर देउवाको नेतृत्वमा सम्पन्न भयो, त्यसरी नै यो पटकसमेत स्थानीय, प्रदेश र सङ्घीत निर्वाचनहरू सम्पन्न गर्न सक्नु पर्नेछ । विद्युत् प्राधिकरणमा कुलमान घिसिङ नियुक्ति, एक महिनामा ४८ लाख जनतालाई खोपले केही आशा जगाएको छ तर कसरी सबैलाई कुलमान जस्तै बनाउन सकिन्छ र कसरी सबैलाई खोप लगाउन सकिन्छ भन्नेबारेमा समेत सरकार चिन्तित हुनुपर्ने छ ।भ्रातृसंस्थाहरूको रूपान्तरणनेपाली काँग्रेसको आधिकारिक वेबसाइटमा १३ वटा भ्रातृसंस्थाहरूको सूची उपलब्ध छ । गजब कुरा के छ भने ती भ्रातृसंस्थाहरूका अधिवेशन नभएका वर्षौं भइसक्यो । नेविसङ्घ, तरुणदल, दलित सङ्घ लगायतका धेरै सङ्घ सङ्गठनहरूको अधिवेशन भएको छैन । पार्टीभित्रका गुटबन्दीका आन्तरिक कलह, आवश्यकताभन्दा बढी नै पार्टी र पार्टीका नेताहरूद्वारा नियन्त्रित भएका कारण यस्तो अवस्था भएको हुनसक्छ । समयमै अधिवेशन नहुँदा काँग्रेसको नर्सरी भनिने नेविसङ्घ, तरुण दल लगायत सङ्गठनहरूमा आकर्षण घट्दै जाने देखिन्छ । यसले नेपाली काँग्रेसमा गम्भीर रूपमा प्रभाव पार्दछ । अद्यावधिक रूपमा अधिवेशन भएको खण्डमा नवताजगीसँगै पार्टीमा युवा विद्यार्थीहरूले जिम्मेवारीको महसुस गर्छन । सङ्गठन विस्तारका निम्ति यो कार्य अत्यन्तै महìवपूर्ण छ । त्यसैले कसरी यी भ्रातृसंस्थाहरूको अधिवेशन गर्न सकिन्छ भन्ने विषयमा पनि काँग्रेसका केन्द्रीय नेताहरू जागरुक हुनुपर्छ ।अन्त्यमा,नेपाली काँग्रेससँग जनताका अनेकन अपेक्षा छन् । नेपाली जनताले अनेक कालखण्डमा गरेका अभूतपूर्व बलिदानहरूबाट निर्माण गरेका गणतन्त्र, सङ्घीयता, समावेशिता, धर्मनिरपेक्षतालाई संस्थागत गर्नुपर्नेछ । जनतालाई साँचो अर्थमा सामाजिक न्याय, समतामूलक समाजको महसुस दिलाउनुपर्नेछ । यथास्थितिमा यो सम्भव छैन ।पार्टीभित्र सैद्धान्तिक बहस चलाउनुपर्छ । पार्टीका आन्तरिक गुटगत द्वन्द्वहरूमा विचारिक चित्र दिनुपर्छ । पार्टीले आफ्ना भ्रातृ र शुभेक्छुक संस्थाहरूलाई चुस्त दुरुस्त बनाउन सक्नुपर्छ । जिम्मेवारी लिन तयार भएको युवा पुस्तालाई नेतृत्वमा ल्याउने गरी महाधिवेशन गर्न तयार रहनुपर्छ । यसका निम्ति यो महाधिवेशनलाई काँग्रेसीजनहरूले अवसरका रूपमा ल्याउनुपर्छ । यसले मात्र काँग्रेसमा महसुस गर्ने किसिमको रूपान्तरण आउन सक्छ ।