असोज ३ गते काठमाडौँको सैनिकमञ्चमा ठूलो तामझामका साथ दोस्रो संविधान दिवस मनाइयो । संविधान दिवसको रौनक नियाल्दा राष्ट्रपति, प्रधानमन्त्री तथा अन्य राजनीतिक नेतृत्वको मुहार उज्यालिएकै थियो । ठीक अघिल्लो वर्ष त्यसै दिनलाई संविधान दिवसका रूपमा सम्झिँदै गर्दा राजनीतिक गाँठो कस्सिएको थियो ।तर, आज दोस्रो संविधान दिवस मनाउँदै गर्दा देशमा स्थानीय तह निर्वाचन सफलतापूर्वक सम्पन्न भइसकेको छ । भर्खरै सम्पन्न स्थानीय तह निर्वाचनले संविधान कार्यान्वयनमा एउटा निकै ठूलो सफलता हासिल भएको निष्कर्ष निकाल्न सकिन्छ । संयोग नै मान्नुपर्छ यस पटक सैनिकमञ्च टुँडिखेलमा विशेष समारोहबीच संविधान दिवस मनाउँदै गर्दा यही संविधानप्रति असहमति राखी लामो समय आन्दोलित बनेको २ नं. प्रदेशमा संविधानअन्तर्गत जारी स्थानीय तह निर्वाचनको नतिजा कुर्दैछ । आधारभूत रूपमा हेर्दा यसपालिको संविधान दिवसमा यो परिदृश्य नै एउटा सफल परिघटना हो । सायद त्यसैको प्रतिविम्बन सैनिकमञ्चमा आसीन विशिष्ट व्यक्तित्वको मुहारमा झल्किएको थियो । स्थानीय तह निर्वाचनको मिति तोक्दा निकै अन्यौल थियो । अन्तिम समयसम्म तराई मधेसमा देखिएको असन्तुष्टिका कारण शान्तिपूर्ण रूपमा चुनाव सम्पन्न हुन्छ कि हुँदैन भन्ने आशङ्का व्याप्त थियो । अझ मधेसमा चुनाव कसरी हुन्छ ? भन्ने प्रश्न ज्वालन्त थियो । तर तीन चरणमा चुनाव गर्दा चुनाव अपेक्षित रूपमा शान्तिपूर्ण र सफलतापूर्वक सम्पन्न भएको छ । यो चुनावले एउटा विशेष सन्देश के दिएको छ भने आम नागरिक प्रतिस्पर्धात्मक राजनीतिमा विश्वास गर्छन् । राजनीतिक दलहरूले पार्टीगत एवं समूहगत स्वार्थका आधारमा राजनीतिक एजेन्डा सेट नगरी साँच्चिकै जनताको अधिकारकै कुरा गर्ने हो भने आम नागरिक निःसन्देशह शान्तिपूर्ण राजनीतिक रूपान्तरणमा विश्वास गर्छन् । त्यसो त राजनीतिक दलको भूमिका र सक्रियताले कस्तो एजेन्डा कुन बेला सेट हुन्छ भन्ने कुरा निर्धारण गर्छ र त्यसै अनुसारको सामाजिक मनोविज्ञानको निर्माण हुने गर्दछ । अघिल्लो महिनासम्म निकै कडा देखिएको मधेसवादी दल राष्ट्रिय जनता पार्टीले अन्तिम अवस्थामा गरेको निर्णयले मधेसमा बनेको चुनावी परिदृश्यले पनि त्यही सङ्केत गर्दछ । जसरी लामो समयको कचिङ्गलपश्चात् राजपाले चुनावमा जाने निर्णय गर्यो र उसको यो राजनीतिक कदमलाई सबैले स्वागत पनि गरे, जसले प्रत्यक्षतः मधेसमा चुनावी माहौल निर्माण गर्यो । त्यसो त संविधान बनेदेखि नै तराई मधेसमा व्याप्त असन्तुष्टिले निकै लामो समय राजनीतिमा तरङ्ग पैदा गरिनै रह्यो । आज स्थानीय तहको निर्वाचन सम्पन्न भइसक्दा पनि ती मागहरू सम्बोधित भएका छैनन् । तर, आम नागरिकले मेधसवादी दलहरूले भन्दै आएझैं यो संविधानले केही पनि दिएको छैन भन्ने कुरालाई भने खारेज गरिदिएका छन् । पक्कै पनि संविधान अपूर्ण होला तर यसले धेरै कुरा दिएको छ भन्ने कुरा मतदान केन्द्रमा लामबद्ध नागरिकको अवस्थाले देखायो ।  त्यसो त मधेस आफैंमा आन्दोलनको रापले पिल्सिएको ठाउँ हो । मधेसकेन्द्रित राजनीतिक पार्टीहरूले उठाएका कतिपय माग आम नागरिकका चासोका विषय पक्कै हुन् तर, जसरी आन्दोलनको उठान र बैठान हुन्छ सायद त्यसबाट भने त्यहीँका नागरिक बढी प्रताडित छन् ।  देशले दोस्रो संविधान दिवस मनाउँदै गर्दा आम नागरिकमा संविधानप्रतिको अपनत्वको भावना जुन रूपमा देखा पर्नुपर्ने थियो, त्यो देखिन सकेको छैन । जसरी राजनीतिक परिवर्तनपछि मनाइने दिवस र उत्सवहरूमा नागरिकको तहबाट हर्षबढाइँ हुनुपर्ने हो, त्यस्तो हुन सकेको छैन । ती उत्सवहरू केवल एक औपचारिक कार्यक्रममै सीमित हुन्छन् र केही ठूला मिडियाका शीर्ष सामग्री बन्छन् । किन ? आखिर किन त्यस्ता महत्वका दिनहरूमा आम नागरिकको स्वस्फुर्त आम सहभागिता हुँदैन ? के नागरिकले नरुचाएर हो ? अहँ पटक्कै होइन । यस्ता दिवस र उत्सवहरूमा आम नागरिकको दैनिकी जोडिन सकेन । आम गरिखाने वर्गको जीवनस्तर अनि हैसियतमा यस्ता उत्सव र दिवसहरूले कुनै प्रत्यक्ष प्रभाव पार्न सकेनन् । अनि आम मान्छेको दैनिकीमा राजनीतिक परिवर्तनको असर निष्प्रभावी रहन गयो । यस्ता दिवस र उत्सवहरूमा आम गरिखाने तप्काको कुनै रुचि र चासो रहेन । त्यसैले त यस्ता दिवस र उत्सवहरू केवल औपचारिकतामै सीमित हुन पुगेका छन् । राजनीतिक नेतृत्वले यहीँबाट सोच्न थाल्नुपर्छ । ठूलो त्याग, बलिदान अनि सङ्घर्षका साथ प्राप्त भएका राजनीतिक उपलब्धि आम नागरिकलाई किन अरुचिकर लाग्दैछ ? किन उनीहरू यस्ता उत्साहहरूमा सहभागी हुँदैनन् ? निश्चिय नै यस्तो राजनीतिक उपलब्धि मात्रैले आम नागरिकको दैनिकीमा कुनै प्रभाव पार्दैन जबसम्म त्यो उपलब्धि आम नागरिकको घरदैलोमा पुग्दैन । अर्थात् व्यवस्थामा आएको परिवर्तनले उनीहरूको अवस्थालाई सम्बोधन गर्नुपर्छ । उनीहरूको हैसियतलाई माथि उठाउनुपर्छ । उनीहरूले केही न केही परिवर्तनको अनुभूति प्रत्यक्ष गर्न पाउनुपर्छ । तब मात्र यस्ता उपलिब्धको उच्च महत्व देखिनेछ ।  खासमा राजनीतिक नेतृत्वलाई लाग्दो पनि हो आखिर यत्रो ठूलो सङ्घर्ष गरेर हामीले परिवर्तन ल्याएका छौँ, तापनि किन असन्तुष्टि र निराशा देखिन्छ मान्छेको मुहारमा ? उत्तर सहज छ, व्यवस्था र राजनीतिको उपरी तहमा हुने परिवर्तनले मात्रै समाजको तल्लो तहमा प्रभाव पार्न सक्दैन । अनि संविधानमा लेखिने अक्षरले मात्रै पनि त्यो राजनीतिक परिवर्तनको असर नागरिकको घरदैलोमा पुग्नेरहेनछ । जब यो कुरा स्पष्ट भयो, साँच्चिकै एउटा ठूलो भ्रमको पर्दा हट्न गएको छ, जुन भ्रम परिवर्तनकै सर्तमा सुविचारित ढङ्गले सिर्जना गरिएको थियो । दुई वर्षअघि संविधान जारी गर्दाको बखतलाई अलिकति रिभ्यु गर्ने हो भने संविधान जारी गर्दाको समय उल्लासमय पक्कै थिएन । त्यो समय निकै तनावपूर्ण र असहज थियो । असहज परिस्थितिकै बाबजुद देशले नयाँ संविधान पायो । राजनीतिक अस्थिरता र अन्यौलतालाई व्यवस्थापन गर्ने औजार देखापर्यो । तर, संविधान पूर्णरूपमा सर्वस्वीकार्य भएन र सबै तह र तप्काका नागरिकले संविधानप्रतिको अपनत्व महसुस गर्न पाएका थिएनन् । त्यसका लागि मुख्य जिम्मेवार चार ठूला पार्टीहरू नै हुन् । जसले बहुमतकै आडमा अल्पमत पक्षधरको आवाजलाई सम्बोधन गर्ने उदारता देखाउन सकेनन् वा चाहेनन् । परिणामतः यो दुई वर्षको अवधिमा एकथरीले संविधानको व्याख्या गर्दै संविधानलाई सर्वश्रेष्ठ घोषणा गर्दै र अर्कोथरीले संविधानको विरोधमै बिताए । यसमा यथार्थता चाहिँ संविधान सम्झौताको दस्तावेज हो, जसमा केही कुरा अपूर्ण छ । जुन एउटा लोकतान्त्रिक सङ्घर्षको प्रक्रियामार्फत पूर्ण हुँदै जान्छ भन्ने विश्वास स्थापित हुन सकेन । तर, दुई वर्षको अन्तिम त्रयमासमा यही सिद्धान्त स्थापित भयो र दुवै पक्ष संविधान संशोधनको सवाललाई लोकतान्त्रिक प्रक्रियाबाट टुङ्गोमा पुर्याउन सहमत भए । अनि संविधान कार्यान्वयको कोशेढुङ्गा मानिएको स्थानीय तहको निर्वाचन उल्लासमय रूपमा सम्पन्न भयो । यही उल्लासको अवस्थालाई आँकलन गर्दै अब देशमा संविधान सर्वस्वीकार्य अवस्थामा पुगेको व्याख्या पनि भइरहेको छ । तर यो व्याख्याले संविधानका कमजोरी र त्रुटिहरूलाई नजरअन्दाज गर्ने धृष्टता गरेको छ । पक्कै पनि संविधान सम्झौताको दस्तावेज हो, अनि सम्झौताको दस्तावेजमा सबै कुरा अटाउन सक्दैन । तर, समयकालमा छुटेका विषयहरूलाई समावेश गर्ने उदारता संविधानले देखाउनै पर्छ । अहिले संविधानप्रति औँल्याइएका अपूर्णताहरू आजका विषय पटक्कै होइनन् । ती सबै संविधान बन्दाताका नै जबर्जस्त स्थापित तथ्यहरू हुन् र ती मुद्दाहरू नै प्रकारान्तरले संविधानसभाको आवश्यकता महशुस गर्दा सिर्जना भएका मुद्दाहरू हुन् । यसर्थ, अहिले स्थानीय तह निर्वाचनसँगै संविधान कार्यान्वयनमा जसरी सहजता आएको छ, यसको मतलब यो हैन कि संविधानप्रतिका सबै असन्तुष्टि अनि अपूर्णताहरू समाप्त भएका छन्, ती विषयहरू निप्टारा लागेका छन् ।खाट्टी कुरा के हो भने संविधान शास्त्रीय दस्तावेज होइन, यो परिमार्जित र गतिशील हुन्छ, हुनुपर्छ । फेरि संविधान मात्रैले सबैकुराको निर्धारण गर्ने पनि होइन । मुख्य कुरा संविधानप्रदत्त अधिकारको प्रयोग कसरी भएको छ ? संविधानले व्यवस्था गरे अनुसारको राजनीतिक शक्ति बाँडफाँड कसरी हुन्छ ? संविधानले ग्यारेन्टी गरेका नैसर्गिक एवं मौलिक हक अधिकार कार्यान्वित हुने आधारहरू के हुन् ? संविधानले परिकल्पना गरेको समतामूलक र न्यायिक समाजको निर्माण कसरी हुन्छ ? जनताले कहाँनेर गर्व गर्न पाउँछन् ? उनीहरूको दैनिकी कसरी सहज हुन्छ ? यी प्रश्नहरूले नै हाम्रो संविधान कति दिगो हुन्छ भन्ने कुराको निक्र्यौल गर्नेछ । यसर्थ, अबको बहस संविधानमा के छ र के छैनतिर भन्दा पनि संविधानले परिकल्पना गरेका हक, अधिकार अनि राजनीतिक व्यवस्था परिवर्तनको सन्देश आम नागरिकको घरदैलोसम्म कसरी पुर्याउन सकिन्छ ? त्यो सोच्ने बेला भएको छ । त्यो परिवर्तनलाई केही वर्षभित्र नै आम नागरिकले प्रत्यक्षतः अनुभूति गर्न पाएनन् भने निःसन्देह संविधान त असफल मानिने नै छ, त्यसले फेरि अर्को खालको थप उच्चस्तरको राजनीतिक सङ्घर्षको माग गर्नेछ । यसर्थ, यो संविधानलाई जीवित राख्न र यसलाई सर्वस्वीकार्य बनाउनका लागि यसको गतिशीलतालाई स्थूलीकरण गर्नुहुँदैन । आर्थिक विकास र समृद्धिको योजनामार्फत संविधानमा लेखाङ्कन गरिएका राजनीतिक अधिकार र व्यवस्था बदलीको परिणाम आम नागरिकको घरदैलोमा पुर्याउनुपर्छ । संविधानले दोस्रो वर्षगाँठ मनाउँदै गर्दा यसका सर्जकहरूले कम्तीमा यत्ति कुरा सोच्न जरुरी छ । [email protected]