    ने.क.पा. मालेका नेता तथा महासचिव सीपी मैनाली १७ गतेको धमलाको हमलमा ओली उपर खनिएका थिए । एक सिट पनि जित्न नसक्ने सीपीको पार्टीले पाँच सभासद् माग गर्दा ओलीले अहिले निःशर्त चुनावमा सक्रिय रहेर बाम एकताको महान् उद्देश्यलाई सफल पार्न सल्लाह दिँदा मैनाली रुष्ट भएका रहेछन् । जोईपोइ नै सभासद् बन्ने र सत्ता र भत्ता सोहोर्ने प्रवृत्तिगत ध्याउन्ना भएका यो वा त्यो पार्टीका  कम्युनिस्ट नेतामा  एकताको  सुदूर  र सुदृढ भविष्यको सोच नभएको देखिन्छ । हुन पनि कुखुरे छाती आकास जत्तिको विशाल र फराकिलो हुने कुरा पनि भएन । कुवामा कहाँ सागर अटाउनु ? आफैँ मात्र सदा राजनीतिक र राजकीय सारा अवसर र सरसुविधा पाउनुपर्छ भनेर अपहत्ते गरेपछि संविधानमा उल्लेख गरेअनुसारको देश लोकतान्त्रिक  समाजवाद उन्मुख कसरी हुन्छ ? अनि देश र जनताको भलो कहिले हुन्छ ?  तर अहिले भइरहेको चुनावी वाम अर्थात् जनतान्त्रिक तालमेल र  एकताको देशको समुत्थान र समृद्धिमा दूरगामी अर्थ छ । एकतासम्म जान उद्यत दुई कम्युनिस्ट घटकहरूले छ बुँदे प्रस्तावको भूमिकामा नेपालको अखण्डता, सार्वभौमसत्ता, स्वाधीनता र सामाजिक सद्भावको संरक्षण र संवर्धनलाई शीर्षस्थानमा राखेको देखिन्छ । प्रमुख दुई वाम दलले उपर्युक्त विषय र सन्दर्भमा जोड दिएको सन्दर्भले  देशको अत्यन्त सङ्गीन र सङ्कटापन्न अवस्थालाई सङ्केत गर्छ । हुन पनि संविधानअनुसार कुनै पनि दलको प्रतिनिधि सभामा एकल बहुमत कहिल्यै आउने छैन । पूर्व प्रधानमन्त्री भीमसेन थापापछि हिजोका दिनसम्म कुनै पनि सरकार पाँच वर्षसम्म टिकेको इतिहास नै छैन । यसले देशको आन्तरिक राजनीति सदा अस्थिर हुँदा विकास निर्माण हुन सकेन । यसमा केही पार्टी र नेताका गम्भीर कमजोरी छँदैछन् तर नेपालको अस्थिरता र अविकासको निमित्त नायक  भातीय शासक र सत्ता रहेको स्पष्ट भइसकेको छ । भारतले नेपालको हरेक आन्तरिक मामिलामा प्रत्यक्ष वा परोक्ष रूपमा हस्तक्षेप गरिरहेको व्यहोरा नेपाल नाकाबन्दीबाट अझ खुलस्त भयो । यस खालका वैदेशिक हस्तक्षेपलाई परास्त गर्न ओलीले भनेझैँ हामीले लड्नुपर्दैन अडिँदा मात्र हुन्छ । कम्तीमा प्रमुख वामहरू एकताबद्ध हुने वित्तिकै यस देशमा राजनीतिक स्थिरता प्राप्त हुन्छ । अहिलेको बाम तालमेलबाट कम्तीमा बहुमतको सरकार बन्छ । अझ कुनै पनि आग्रह विपरीत तमाम वाम नेता, कार्यकर्ता र बुद्धिजीवीहरू  एक ढिक्का भएर चुनावी अभियानमा होमिने हो भने दुई तिहाइ नै जीत हासिल हुन्छ । यसले नेपालको राजनीतिक क्षेत्रको अस्थिर बनाउने खालका कतिपय प्रावधानलाई सच्याएर मुलुकलाई स्थिरतातिर लैजान सकिन्छ । यसो हुँदा मात्र  देशले राजनीतिक, आर्थिक भौतिक तथा सांस्कृतिक  अग्रगमनको बाटो लिन्छ । हालसम्म पनि आम जनताले आफ्नो जीवनमा लोकतन्त्र, गणतन्त्रको  अनुभूति गर्न नसकेको अवस्था आगामी दिनमा हट्दै जानेछ ।  नेपालको राजनीतिक चरम अस्थिरता, अन्यौल र अराजकताबाट आफ्नो स्वार्थ पूर्ति गर्न  सुविचारित रूपमा लागिरहेको भारतीय सत्ता र सरकारका अनेक गतिविधिहरूबारे विज्ञजन जानकार नै रहेको छ । भारतीय वरिष्ठ पत्रकार आनन्द स्वरूप वर्माको २०७४ असोज २३ गते कान्तिपुर दैनिक पत्रिकामा भारत अर्थात् भारतीय सत्ता वा सरकार चाहिँ नेपाल स्थिर, समृद्ध र विकसित भएको देख्नै चाहँदैन भन्ने सारको एक लेख नै प्रकाशित भएको थियो । नेपालको आन्तरिक राजनीतिमा घुसपैठ गरेर  दरबारदेखि घरबानसम्मलाई पनि अनेक षडयन्त्र गरेर फुटाउ र शासन गरको ब्रिटिस औपनिवेशी नीतिका प्यादा हाम्रा केही नेताहरू भए ।  हालसम्म पनि यसरी नै नेपालमा सबै खालका असन्तुष्टि र आकाङ्क्षालाई भड्काएर चरम विभाजन, विखण्डन र अस्तव्यस्त पारेर नेपाललाई कमजोर पार्ने खेल भारतीय शासकले उहिल्यैदेखि गरिआएको स्पष्ट हुन्छ ।  ढिलै भए पनि वाम तालमेल तिनका बीच हुने  सम्भावित भावी एकताले नेपालको राजनीतिक  क्षेत्रको अस्थिरता हटाउनेछ । यसले  देशको विकास र समृद्धि हासिल गर्ने महान् उद्देश्य राखेको  कतिपय कम्युनिस्ट नेताहरूले नै नबुझेको र कम बुझेको दृश्य देखिन थालेको छ ।बरु यो कुरा उत्तरको चीनले राम्ररी बुझेको छ । चीन नेपालको राजनीतिस्थिर र कम्तीमा पाँच वर्ष टिक्ने स्थायी सरकार नभएकोमा बारबार गुनासो गरेको सुनिन्छ । नौ नौ महिनामा फेरिँदा आर्थिक भौतिक सहयोग गर्न, दिन र यससम्बन्धी सम्झौता गर्न र गरेका सम्झौता सरकार फेरिने बित्तिकै अन्यौल परेको भन्ने चीनको भनाइ छ ।  त्यस कारणले पनि यो  वाम तालमेल र एकताको भारी महत्व देखिन्छ तर यतिको दूरगामी दीर्घ कालीन एकता  नेपालको समृद्धिको पूर्वाधार हो । तर यसलाई नै धमिलो बनाउने नियतले एमाले र माओवादीका आवरणमा अनेक खेलहरू नहोलान् भन्न सकिन्न । केहीले त दोहोर्याई तेहर्याई सभासद्को टिकट नपाएको र आफूले माग र दाबी गरे अनुसार पार्टीले टिकट नदिएको निहुँमा  सडक सडकमा नै रोइलो गर्न थालेको देखिन्छ र यिनको यो घोडे जात्रा यस लेखकले इँटहरीमा बसेर  हेरिरहनुपरेको छ । तालमेल हुँदै यस एकताले  शिखरको  चुचुरो चुम्ने अवस्था नदेख्नु एउटा वैचारिक नेता र कार्यकर्ताका लागि सरमको कुरा हो ।  जिल्ला पार्टीको  अध्यक्ष तथा सभासद् भइसकेको अगुवा नेताले तालमेल र एकता भाँड्ने खालको काम किमार्थ गर्न सुहाउँदैन यस खालको प्रवृत्तिलाई जसकसले पनि सम्झाइहाल्नुपर्छ । रिसको आवेगमा बुद्धिको भाँडोमा बिर्को लागेको पनि  हुनसक्छ । तर  वाम पार्टीहरू तिनका नेता र कार्यकर्तामा सैद्धान्तिक वैचारिक स्तर  खस्केको देखिन्छ । एमाले नेता र कार्यकर्ताको नाडी यस लेखकले छामेकै थियो तर माओवादी केन्द्रका आफूले भेटेसम्मका नेता र कार्यकर्तासितको कुराकानीबाट यिनीहरूमा पनि सैद्धान्तिक स्तरीकरणको खाँचो देखियो । कामले काम सिकाउँछ, मन र ध्यान जान सक्यो भने वैचारिक स्तर बुद्धि गर्न कुनै भारी बात छैन ।कम्युनिस्टहरूले लोकतान्त्रिक समाजवादी शासन व्यवस्थामा पुँजीवादी तथा आफूलाई लोकतान्त्रिक भन्ने पार्टीले शासन गर्दा जस्तो आधार भूत आम जनताका आधारभूत दैनिक जीवनको गुजारा गर्न कुनै  पनि वस्तु सरल, सहुलियत र सुलभ गराउँदैन । यसले राष्ट्रिय पुँजी र पुँजीपतिको  उत्थान, विकास र समृद्धिमा कुनै ध्यान दिँदैन । बरु नेका नेता गिरिजा कोइरालाको सरकारले मित्र राष्ट्रहरूले उपहार स्वरूप दिएका हेटौँडा कपडा कधारखाना, बाँसबारी छालाजुत्ता कारखाना लगायत दर्जनौँ रोजगार प्रवर्धन गर्ने उद्योगहरू निजीकरणका नाममा माटोका बेच्यो । त्यसैले कम्युनिस्टहरूको वा समाजवादीहरूको शासनमा जनताका आधारभूत दैनन्दिनका आवश्यकताका साधनहरू सुलभ र सरल रूपमा उपलब्ध गराउने राज्यको ग्यारेन्टी हुन्छ । उदारीकरण, नवउदारवाद जस्ता नीतिका माध्यमबाट जसले जति सक्छौ लुट भन्ने खुल्ला बजार अर्थतन्त्रले तमाम श्रमिक जनताको भलो हुँदैन ।  कम्युनिस्टहरूले अपनाउने लोकतान्त्रिक समाजवादी व्यवस्थाले आम श्रमजीवी जनताका न्यूनतम गाँस, बास, कपास, स्वास्थ्य, शिक्षा र सुरक्षाको सुलभ र सरल रूपमा उपलब्ध गराउने हो । अहिले वाम तालमेलको संयुक्त चुनावी घोषण पत्रमा आगामी पाँच वर्षमा गरिने जन राहत, सेवा र विकास निर्माणका योजना र कार्यक्रमहरू प्रस्तुत गरिएको देखिन्छ । त्यसैले यस बेला तमाम वाम नेता, कार्यकर्ता तथा विभिन्न तह र तप्काहरूले व्यक्तिगत असन्तुष्टिहरूलाई थाँती राखेर तालमेलको भावनालाई अक्षरशः लागू गर्नुपर्छ र देशको समृद्धिको यात्रामा आफूलाई समाहित गर्नुपर्छ । यही अहिलेको मौकाको काम र बेलाको बोली हो । यो तालमेल र एकता भनेको सुझबुझको काम हो ।तर  वाम पार्टीहरू तिनका नेता र कार्यकर्तामा सैद्धान्तिक वैचारिक स्तर  खस्केको देखिन्छ । एमाले नेता र कार्यकर्ताको नाडी यस लेखकले छामेकै थियो तर माओवादी केन्द्रका आफूले भेटेसम्मका नेता र कार्यकर्तासितको कुराकानीबाट यिनीहरूमा पनि सैद्धान्तिक स्तरीकरणको खाँचो देखियो । कामले काम सिकाउँछ, मन र ध्यान जान सक्यो भने वैचारिक स्तर बुद्धि गर्न कुनै भारी बात छैन । तर दुवै पार्टीमा उन्नत स्तरको सैद्धान्तिक वैचारिक नेताहरू छन् । माओवादी केन्द्रमा  नारायण काजी श्रेष्ठ, गिरिराजमणि पोखरेल, टोपबहादुर रायमाझी आदि सैद्धान्तिक वैचारिक नेता लाग्छन् । अहिलेको तालमेल र आगामी निकट दिनमा हुने पार्टी एकीकरणमा दुवै पार्टीका प्रमुख र शीर्षस्थ नेताहरूले महत्वपूर्ण भूमिका सुरु गरेका छन् र यसलाई तमाम वाम नेता र कार्यकर्ताहरूले साथ, सहयोग र यसमा कटिबद्ध भएर लाग्नु नेपालको राजनीति, सरकार र विकास निर्माण तथा समृद्धिलाई स्थायित्व दिनु सुनौलो मौका र अवसरलाई भरपुर सदुपयोग गर्नुपर्छ ।तर यस तालमेल र एकतालाई भाँड्न नेपाललाई लुटखसौट गर्ने भारतीय सत्ताधारी र वर्तमान सरकार तथा पश्चिमा शक्तिहरू हर हिसाबले लागिपर्ने छन् । वाम गठबन्धका तमाम शक्तिहरू यस कुरामा अत्यन्त सतर्क र सचेत हुनुपर्छ तथा अहिलेदेखि नै प्रमख वाम पार्टीका उच्च तहका नेताहरूबाट आफूलाई नै जनवादी, लोकतान्त्रिक संस्कार, आचार, व्यवहार र संस्कृतिलाई अवलम्बन गर्ने काममा ढिला गर्नु हुँदैन । एक एमाले वरिष्ठ नेताले केही दिनअघि टिभी अन्तर्वार्तामा नितान्त निजी प्रशंसा गरिरहेको देख्दा सरम लागेर आयो । ओली कमरेडले भनेझैँ पार्टीका नेताहरू जिम्मेवारीका हिसाबले मात्र ठूला हुन् । त्यसैले प्राप्त पदीय जिम्मेवारी र दायित्व अनुसार तल्लो तहका तमाम नेता, कार्यकर्ता र आम जनतालाई पनि प्रभावित पार्ने खालको चरित्र, चिन्तन र व्यवहार नेताहरूले देखाऊन् नत्र पार्टीभित्रैका लेखकहरू विचार र व्यवहारका विचलनका विरुद्ध खुल्ला रूपमा आउन नपरोस् । यतिबेला एमाले र माओवादी आदि भनेर होइन, संयुक्त बामको मुद्दा लिएर आगामी निर्वाचनमा सबै वाम उम्मेदवारहरूलाई जिताएर दुई तिहाई जित हासिल गर्नेगरी कम्मर कसेर लाग्नुपर्ने अवस्था देखिन्छ ।     