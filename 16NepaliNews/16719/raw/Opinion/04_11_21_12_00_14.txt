नेपाल कम्युनिस्ट पार्टी एमाले पार्टीका कतिपय उपल्ला तहका नेताहरू एमाले नीति, सिद्धान्त र सङ्गठन विपरीत सार्वजनिक अभिव्यक्ति दिइरहेका छन् । केही दिनअघि एमाले नेता प्रदीप नेपालले मिडियामा मनोगत लिखित मौखिक दिएका थिए । यही मङ्सिर ४ गते एमाले नेता राधाकृष्ण मैनालीले सगरमाथा टेलिभिजनमा अन्तर्वार्ताका क्रममा बोलेको सुन्दा मैनाली नेता एमाले हुन् भन्नेमा गम्भीर आशङ्का उत्पन्न हुन गयो । यी विषयमा बेलिबिस्तार गर्नुभन्दा पहिले विगत प्रतिनिधि सभा र प्रदेश सभामा पार्टीबाट उम्मेदवारीको टिकट आफूले नपाएकामा  आम सञ्चारका माध्यमबाट रुवाबासी गर्ने एमाले नेताका बारेमा कुरा सुरु गरौँ ।पार्टी केन्द्रीय सदस्य तथा बुद्धिजीवी इन्चार्ज टङ्क कार्कीले २०७४ कात्तिक २१ गते अन्नपूर्ण दैनिक पत्रिकामा प्रकाशित लेखमा अद्वन्द्ववादी निक्कै रापिलो रोइलो गरेका थिए । एक जुगमा एकपल्ट र एक दिन आएको वाम तालमेल र भावी एकताको महत्वलाई कार्कीले चटक्कै बिर्सिएछन् ।  नेपालको राजनीतिमा स्थिरता र आर्थिक समृद्धिसम्बन्धी सवालको अत्यन्त दूरगामी चेत र चिन्तनसहितको वाम तालमेल र भावी एकताको महत्वभन्दा आफूले टिकट नपाएको विषयलाई कार्कीले शीर्ष स्थानमा राखेर जबजको अन्तर्य नबुझ्नेको नेतृत्वले एमाले पार्टीमा हालीमुहाली गरेको फतुर लगाएका छन् ।एमाले पार्टीका कैयौँ सकारात्मक र दूरगामी  सिद्धान्त र कार्यक्रम पटक्क नदेखी नेमकिपाको स्तुतिगान  गर्ने कार्की आफैँले जुन बुद्धिजीवी परिषद्को इन्चार्जको जिम्मा लिएका छन्, त्यसमा उनको राप, ताप र प्रभाव निख्लाम देखियो । संविधान निर्माण र पारित गरी यसलाई लागू गर्ने सवालसित सम्बन्धित भारत प्रायोजित नेपाल नाकाबन्दीजस्तो अत्यन्त अमानवीय गतिविधिको संवेदनशील घडीमा परिषद्का राष्ट्रिय स्तरका गतिविधिहरू शून्य जस्तै थिए ।  कार्की इन्चार्जको परिषद् मुलुकका सङ्गीन सवालका बेला काम छाडेर आफ्नै आङको छारो उडाएर  पार्टीगत निकृष्ट गुटगत कोठे बैठक र क्रियाकलापमा मात्र रमाएको देखिन्थ्यो । अर्का नेता डा. विजय पौडेलले पनि प्रतिनिधि सभाका निर्वाचनमा आफूले टिकट नपाएकामा रुष्ट र क्रूद्ध हुँदै २०७४ कात्तिक २२ गते अन्नपूर्ण दैनिकमा प्रकाशित लेखमा मनोगत भँडास प्रस्तुत गरिएको छ  ।पौडेलले सभासद्मा टिकट पाउने  सबैलाई अयोग्य र बेइमान भन्न खोजेको देखिन्छ । अझ पौडेलले त मनाङ्गेले पार्टीबाट टिकट नपाउँदा स्वतन्त्र उम्मेदवारी दिएको र त्यहाँ एमालेबाट टिकट पाएर उठेकी प्रतिनिधि सभा सदस्यले आफ्नो उम्मेदवारी फिर्ता लिएको स्थानीय जातीय, पारिवारिक विशिष्ट परिस्थिति जन्य गतिविधिलाई उछाल्दै पार्टीमाथि गुन्डाहरूलाई नीति निर्माण तहमा पुर्याएको परोक्ष आक्षेप लगाएका थिए । अनि पौडेलेले अहिलेको आर्थिक हिसाबले अत्यन्त महँगो परिपाटीको दोष एामले वा ओलीको नै हो ? पार्टीमा सैद्धान्तिक वैचारिक सघन शिक्षण र प्रशिक्षण गर्ने कुरामा पटक्क ध्यान नदिएर निकृष्ट गुटगत कृत्यमा रमाएपछि कार्यकर्ता परिचालन गर्न पनि अलि बढी खर्च त हुने नै भयो नि होइन र ? यो दलाल पुँजीवादी निर्वाचन पद्धतिको दोष होइन ? प्रतिकूलतालाई अनुकूलतामा बदल्न छाडेर अहिलेको  निर्वाचनबाट एमाले पार्टी  भाग्न मिल्छ ? तर भावी दिनमा वाम तालमेल र एकताको सरकारले यस्तो चुनावी प्रणाली फेर्न कडा कानुनी प्रक्रिया र दण्ड विधान लागू गर्नुपर्छ भन्ने कुरा पनि यो जाबो लेखकले केन्द्रीय, पोलिटब्युरो र स्थायी समिति सदस्यलाई सिकाउनुपर्छ र ? तपाईं आफैँ ०६९ सालमा कर्मचारी फाँट हेर्ने प्रमुख हुँदा राष्ट्रिय वाणिज्य बैङ्कका २७० जना इमानदार, अगुवा तथा स्वाभिमानी अधिकृत तहका कर्मचारी किन असन्तुष्ट भएर पार्टीबाट अलग भए ? यस क्षेत्रको प्रमुख तपाईंले यसमा अहिलेसम्म आत्ममूल्याङ्कन गर्नुभएको छ ? जाबा केही कर्मचारी मित्रहरूको मन जित्न नसकेर के गर्न सकिन्छ र कमरेड ?  कमरेड ओलीले भनेझैँ सबै नेता र कार्यकर्तामा खासै फरक नहुनसक्छ । सबै नेता र कार्यकर्ता समान हुन् तर पदीय जिम्मेवारी र दायित्वका कारण  मात्र कुनै पनि मानिस ठूलो हुन्छ । यसको मतलब जिम्मेवारी अनुसार बोल्नु, लेख्नु र व्यवहार गर्नुपर्छ नेताले ।  वरिष्ठ र ज्येष्ठ नेता भएर पनि सामान्य कार्यकर्ताझैँ व्यक्तिगत रिस र आवेगमा सदन र सडकमा  सार्वजनिक रोइलो गरेपछि कसरी नेता भइन्छ कमरेड ? अझ पौडेल त पार्टीका इमानदार नेता र कार्यकर्ताहरूले सभासद् नपाउँदा पार्टीमा विद्रोहसमेत गर्न सक्ने हुङ्कारसमेत लेखमा गरे ।वाम तालमेल र भावी एकता विषयको विशिष्ट बेलामा नितान्त निजी विषय उछालेर सडकमा भक्कान्निएर रुद्र अवतारमा रोइलो गर्न सुहाउँदैन । यस्तै हो भने तमाम इमानदार आम कार्यकर्ता र नेताले राजकीय र राजनीतिक कुनै पनि तहको औसर नपाउँदा पनि देश र दुनियाँका खातिर निस्वार्थ रूपमा  सङ्घर्षरत रहनुभएन । अवसर सीमित हुन्छन् आकाङ्क्षी धेरै हुन्छन् । पटक पटक एउटैले मात्र अवसर पाउनु पर्छ भन्नु कुन न्याय हो ? सामान्य  चेत र चिन्तनका आधारमा महान नेता भइँदैन ।  पुष्पलालले जुन उदात्त चेत चिन्तन तथा दूरदृष्टिका आधारमा संयुक्त जनआन्दोलनको नीतिगत मान्यता अघि सार्नुभयो । त्यही कुरा तपाईं हामीलाई बुझ्न तीस वर्ष लाग्यो । जननेता मदन भण्डारीले जनताको बहुदलीय जनवादको प्रतिपादन गर्दा आफू एक्लै भए पनि यही विचारमा अडिग रहन्छु भनेका थिए । उस बेला जबजलाई बुझ्ने कति पो थिए र तर धेरै समयपछि मात्र कति उपल्ला तहका नेताले बल्ल बुझे ।  जबजलाई सशर्त स्वीकार गर्ने नेता पनि एमालेमा विद्यमान छन् । यस्तो हुन्छ । अज्ञानीसित झट्ट रिसाइहाल्नु पनि हुन्न ।  एमाले केन्द्रीय सदस्य  ठाकुर गैरैले पनि यसपालि  प्रतिनिधि सभा  सदस्यको टिकट नपाउँदा नेपालका हरेक टीभी अन्तर्वार्ता मार्फत् गम्भीर आक्रोश व्यक्त गरिरहेको देखियो । राधाकृष्ण मैनाली जस्ता आन्दोलनको सैद्धान्तिक र व्यावहारिक अनुभव हासिल गरेका नेताको  कुरा त झन्  टिठलाग्दो देखियो । उनले यस चुनावको औचित्यमाथि प्रश्न बर्साउँदै थिए ।वम र बारुद पड्काउँदै चुनाव विरोधी उग्रगतिविधि र अग्रगमनकारी शक्तिका बीचमा मैनालीले कुनै फरक देखेनन् । मैनाली चुनावी वाम तालमेल र एकता विरोधी असंयमित विचार व्यक्त गर्दै थिए । राप्रपा र मधेसवादी दल आबद्ध नेताहरूसमेत सूर्य चिन्हबाट निर्वाचनमा उम्मेदवार बनेको विषयलाई पनि मैनाली हाँसोमा उडाउँदै थिए । यस खालका गठबन्धन सत्ता स्वार्थमा मात्र रहेको भनी मैनाली बरु उपहास पो  गर्दै थिए । मैनालीको सरमाथा टिभीको अन्तर्वार्ता पिँधविनाको लोटा सरह थियो ।  मैनालीले त नेपालका सबै पार्टी र नेता खराब सबै खराब भन्नसम्म पनि भ्याए । देशको स्वाधीनताको सुरक्षाका लागि आवश्यक पर्दा तमाम नेपाली एकताबद्ध हुनुपर्छ,  मिल्नुपर्छ भन्ने पनि उनले सोच्न सकेनन् । विगत कालमा भारतीय नाकाबन्दीका बेला ओली सरकारमा सहभागी सबै दल एक ढिक्का भएर देशको अखण्डता पक्षधर शक्तिहरूको तालमेललाई मैनालीले भुसुक्कै बिर्सिदिए । राष्ट्रिय अस्तित्व, अखण्डता र स्वाधीनता अत्यन्त सङ्कटपूर्ण अवस्थामा रहेको कुरामा बेवास्ता गर्दै मैनाली आफ्ना नितान्त निजी भँडास पोख्तै  थिए । राधाकृष्ण मैनालीका विचारमा कुनै र कत्ति पनि सकारात्मक सोच देखिएन । जसरी पनि बाउँठो र बिब्ल्याँटो कुरा गरेर समय खेर फाल्न उनी उद्यत देखिए । वर्ग पक्षधर पार्टी र सिद्धान्तका अनुयायी र पार्टीका अनुभवी मैनालीमा वर्ग स्खलन तीव्र देखियो । एमालेका आदरणीय र अनुभवी मानिएका वरिष्ठ भनाउँदा नेताका कुरा सुन्दा अचम्म लाग्छ । एउटा अमुक परम्परावादी र पश्चगामी चिन्तन र चरित्रको पार्टीको नेता र कार्यकर्ता पार्टीभित्रका गलतै कुरालाई पनि यसरी सडकमा छताछुल्ल पोख्तैन तर एमाले पार्टीका तमाम सकारात्मक पक्षहरू हुँदाहुँदै पनि शत्रुवत् सार्वजनिक अभिव्यक्ति दिने मैनाली एमाले पार्टीका नेता त  हुन् ? प्रदीप नेपाल नेपालका मात्रै होइन दक्षिण एसियाका महान् आख्यानकार हुन् ।नेपालको सर्जक, लेखक तथा विचारक भूमिकालाई यो लेखक सश्रद्धा सलाम गर्छ । प्रदीप नेपाल जस्ता पठन संस्कृतिका धरोहर तथा सिर्जनाका प्राणलाई बुझ्ने एमाले नै कति होलान् र ? कम्युनिस्ट आन्दोलनमा उनको अपूर्व त्याग, समर्पण र बहुआयामिक योगदान अविस्मरणीय रहेको छ । उनै प्रदीप नेपालले कमरेड मुकुन्द न्यौपानेसहित भएर नवौँ महाधिवेशनमा के.पी. ओलीलाई पार्टी अध्यक्ष बनाउन निर्वाह गरेको अपूर्व भूमिकाकै कारण मुलुकले कायापलट गर्ने औसर पाएको हो । नवौँ महाधिवेशनमा सहज रूपमा नेतृत्व हस्तान्तरण गर्न प्रदीप नेपालहरूले पार्टी अध्यक्ष पदका लागि हत्तेहाल्ने नेता नेपाललाई कटुवचन बोल्नुपरेको पनि पाइयो । त्यति हुँदाहुँदै पनि प्रतिनिधि र प्रदेश निर्वाचनका सम्मुख भएको वाम तालमेल र भावी एकता विषयमा प्रदीप नेपालको अभिव्यक्तिको आलोचना गर्ने पर्ने खालको देखिन्छ ।ओली र प्रचण्डप्रति आफूले बोलेका कूटनीतिक तथा मर्यादित बोलीलाई सामान्य भाषामा अझै स्पष्ट पार्दै नेपालले दुवै नेतालाई  चोट्टासमेत भन्न भ्याए । केही एमाले नेताहरू देश र जनता र जनजीविका जस्ता सबाललाई शीर्ष स्थानमा राखिरहेको देखिन्न । उहिल्यै तत्कालीन एमाले उपाध्याक्ष अशोक राईलाई केन्द्रीय नेता गुरु बरालका सामु यस लेखकले तपाईहरूले व्यक्तिगत रूपमा  सबैथोक पाइसक्नुभयो । अब तपाईंहरूलाई देशका लागि केही गर्नुपर्छ भन्ने नै छैन भनेका थियो । यो प्रवृत्ति पार्टीमा बलशाली देखिन्छ । तर पार्टी अध्यक्ष के.पी शर्मा ओलीमा रत्तिभर नहुँदा उनका नेतृत्वमा यतिका उपलब्धि हासिल हुन सकेको हो । पार्टीका जे कुरामा पनि अर्घेलो थापेर निकृष्ट निजी शुभ लाभमा मात्र केन्द्रित नेतासित वाम एकताका माध्यमबाट देश र जनताको  सुदूर र सुन्दर भविष्य निर्माण गर्ने महान् उद्देश्य नदेखेर कति खुराफात गर्ने हो, त्यो भने नहेरी नभनौँ तर यस  प्रवृत्तिका एमाले नेताहरूलाई एमाले पार्टीका नेता हुन् भन्न सकिन्छ  र ?लेखक एमाले संस्कृति विभागका केन्द्रीय सदस्य हुन् ।       