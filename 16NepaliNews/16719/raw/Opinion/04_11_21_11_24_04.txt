 देश यतिबेला नियोजित सङ्कटको दुष्चक्रमा छ । यसका बहुआयामिक सम्भावनाहरु देखिन्छन् । नेपालको इतिहासमा गणतन्त्रको स्थापनापश्चात् कार्यकारीद्वारा गरिएको विधिको नग्न उपहास सायद यो पहिलो हो । एउटा जननिर्वाचित सरकारको प्रमुख अर्थात् प्रधानमन्त्रीले यस्तो काम गर्नु त परको कुरा, सोच्नसम्म पनि सक्तैन । तर घोर विडम्बना नै मान्नु पर्छ कि नेपाल अहिले यही दुष्चक्रमा फसेको छ । नेपालको कुभलो चाहने देशी विदेशी तत्त्वहरु यहाँको राजनीतिक गञ्जागोलबाट रमाइरहेका छन् । अझ आगोमा घिउ थप्ने काम गरिरहेका छन् । बल्लतल्ल देशमा राजनीतिक स्थिरताको वातावरण बन्दै गयो भनेर आश्वस्त हुन थालेका नेपाली जनता साँच्चै आहत भएका छन् । नयाँ पुस्ता चरम निराशामा डुबेको छ ।  देशको राजनीति  सुध्रिए देश फर्किएर जानेको र सकेको उद्यम र दुःखजिलो गरौँला भनेर दिन गनिरहेका परदेशी नेपालीहरु थप निराश भएका छन् ।आखिर किन यस्तो भयो ? घरिघरि किन यस्तै हुन्छ त ? नेपालको राजनीतिले किन सही दिशा समात्न सकेन ? आजको मुख्य बहस नै यही हो । लोकतन्त्र विश्वव्यापी प्रयोगबाट सिद्ध भएको उन्नत राजनीतिक प्रणाली हो । यसको गतिलो र भरपर्दाे अर्काे विकल्प छैन । फेरि यसको मौलिक विशेषता के हो भने यसका खराबीहरु तत्कालै थाहा पाइन्छ र सतहमा आइहाल्छन्, कसैले लुकाउन वा ढाकछोप गर्न सक्तैन । अधिनायकवाद र लोकतान्त्रिक शासनमा हुने आधारभूत अन्तर हो यो । निरङ्कुश सत्ताले आफ्ना कमजोरी र बदमासीलाई वर्षाैं लुकाउँछ र दबाउँछ । यो सबै कालान्तरमा विष्फोट हुन पुग्छ र समाज तथा देशले अनेक दुःख पाउँछन् । संसारमा यसका अनेकानेक दृष्टान्त छन् । राज्य र समाजको विकासक्रममा मानव सभ्यताले यस्ता अनेकौँ प्रताडना झलेको छ । यसको चर्चा सम्बन्धित प्रसङ्गमा गरिने छ । आजको सन्दर्भ भने प्रधानमन्त्रीले गरेको संसद् विघटन नै हो ।गत पुस ५ गते नेकपाको यथेष्ट र फराकिलो बहुमत भएको प्रतिनिधि सभालाई हँुदै नभएको अधिकार देखाएर प्रधानमन्त्रीले विघटन गर्ने काम गरे । नेपालको मौजुदा संविधानमा यस्तो व्यवस्था छैन । विगतको १२ वर्षे बहुदल कालमा संसद् विघटनबाट उत्पन्न भएको राजनीतिक अस्थिरतालाई दृष्टिगत गरी वर्तमान संविधानमा प्रधानमन्त्रीको सुविधा वा विशेषाधिकार कटौती गरिएको हो ।अहिलेको व्यवस्थाअनुसार संसदमा बहाल रहेको प्रधानमन्त्रीले संविधानको किटानी व्यवस्था र बाटो भत्काएर   प्रतिनिधि सभा विघटन गर्न सक्दैन । धारा ७६(१) बाट सोझै ७६(७)मा फड्को हान्ने वा छलाङ मार्ने सुविधा प्रधानमन्त्रीसँग छैन । संविधान सभाले लामो छलफल गरेर वर्तमानको व्यवस्था राखेको छ । यो कुरा साधारण लेखपढ गर्न जान्ने व्यक्ति समेतले सहजै बुझ्न सक्छ । प्रतिनिधि सभाले प्रधानमन्त्री छान्ने योग्यता गुमाएपछि मात्र तत्काल बहाल रहेको प्रधानमन्त्रीले संसद् विघटनको सिफारिस गर्न पाउँछ । यो व्यवस्था कुनै राजनीतिक दलले बहुमत नल्याएको परिस्थितिका लागि मात्र परिकल्पना गरिएको हो । कुनै राजनीतिक दलले बहुमत ल्याएको परिस्थितिका लागि हुँदै होइन ।  अर्काे कुरा बहुमत ल्याउने दल विभाजित भएर दुइटा दल बनेको अवस्थामा पनि धारा ७६ (२) हँुदै ७६(७) सम्मको अभ्यास हुन सक्छ । यस्तो बेलामा संसद् विघटनको स्थिति आउन सक्छ । नत्र संसद् विघटनलाई वर्तमान संविधानले बर्जित गरेको छ । यस्तो अवस्थामा संसद्को विघटन गर्नु घोर असंवैधानिक त हुँदै हो अलोकतान्त्रिक र बदनियतपूर्ण समेत हो । लामो सङ्घर्ष र बलिदानबाट वर्तमान शासन प्रणालीको स्थापना भएको इतिहास बारम्बार दोहोर्याइरहन आवश्यक छैन । यो प्रणाली स्थापना गर्न वर्तमान प्रधानमन्त्री खड्ग ओलीको भन्दा अरूकै योगदान ज्यादा छ । अहिलेको नेकपाभित्र साँच्चै भन्ने हो भने तत्कालीन नेकपा एमालेका अध्यक्ष माधवकुमार नेपाल र माओवादी अध्यक्ष पुष्पकमल दहाल प्रचण्ड  वर्तमान शासन प्रणाली स्थापनाका प्रथम हकदार हुन् । अझ प्रचण्ड त विद्रोह परित्याग गरेर शान्तिपूर्ण राजनीतिमा पदार्पण गर्दाका समय काँग्रेस सभापति  गिरिजाप्रसाद कोइरालाको समकक्षमा उभिएका नेतामा पर्दछन् ।  प्रधानमन्त्री ओली फड्के किनाराका साक्षी मात्र हुन् । त्यसैले उनलाई अहिलेको विधि र व्यवस्था भत्काउने कुनै अधिकार छैन । कहिलेकाहीँ घर बनाउने व्यक्तिले बनाएको घरमा समस्या भए परिवारका सदस्यसँग घर भत्काउने प्रस्ताव राख्न सक्छ । घरको  निर्माता स्वयंले पनि परिवारको अनुमति बेगर घर भत्काउन सक्दैन भने वर्तमान प्रधानमन्त्रीलाई अहिलेको राजनीतिक प्रणाली भत्काउने कुनै अधिकार छैन । तर नेपालको राजनीतिमा बहुदल कालदेखि नै व्यक्तिको मनोगत चाहना लाद्ने प्रयत्न हुँदै आएको छ । तथापि त्यस बखत राजाले चालेको प्रतिगामी कदम बाहेकका अरू कदमहरु संवैधानिक नै थिए । संविधानको व्यवस्थालाई आफ्नो महात्त्वाकाङ्क्षा अनुकुल प्रयोग गरिएको थियो ।    राजा पनि परम्परा र इतिहासले आफूमा राजकीय शक्ति अन्तर्निहित रहेको भ्रम राख्थे । तर यस्तो अधिकार उनमा पनि थिएन । ०४६ को संविधानले राजाको स्थान र सीमा तय गरेको थियो, जसलाई भत्काउन खोज्दा नेपालबाट राजतन्त्र नै गयो । संविधानको सीमाभित्र बसुन्जेल नेपाली जनतालाई राजसंस्थासँग खासै आपत्ति थिएन । किनभने विश्वव्यापी अभ्यासमा रहेका लोकतान्त्रिक प्रणालीको चरित्र बहुआयामिक छ । कतै राष्ट्रपति कार्यकारी छन्, कतै प्रधानमन्त्री । कतै दुवैमा कार्यकारी अधिकार बाँडिएको छ । कतै राजा पनि छन्, संवैधानिक राजा या आलङ्कारिक राजाका रूपमा । जनताको शक्तिसँग सम्झौता गरेर राजसंस्था जोगाएका छन्  । नेपालमा त्यस्तो अवस्था रहेन । यसमा जनताभन्दा राजा बढी दोषी छन् । तर कुनै दिन जनताले चाहेमा वा राष्ट्रिय आवश्यकता देखिएमा जे पनि हुन सक्छ । लोकतन्त्र कदापि जडसूत्रवादी हँुदैन र अनुदार पनि हुँदैन ।उपरोक्त प्रसङ्ग किन उद्धृत गरिएको हो भने वर्तमान प्रधानमन्त्रीले लोकतन्त्रको मूल मर्ममाथि नै प्रहार गरेर वर्तमान शासन प्रणालीको हुर्मत लिने काम गरे । यति ठूलो राजनीतिक र संवैधानिक दुर्घटना गरिसकेर पनि आफूले एकदमै सही कार्य गरेको भन्दै हिँड्नु साँच्चै विडम्बनापूर्ण देखिन्छ । लोकतन्त्र विधिको शासन हो । यसका निम्ति हजारौँ युवा र अग्रजहरुले बलिदान गरेका छन्  । नेपालको साढे सात दशक लामो सङ्घर्ष र राजनीतिक यात्रा यसैका लागि समर्पित छ । नेपाली काँग्रेसका संस्थापक नेता जननायक बीपी कोइरालाले यस सन्दर्भमा पटक पटक भन्नुभएको छ, विधिको शासन स्थापित भएपछि हामी सरकारमै जानु पर्छ भन्ने छैन । जनताबाट चुनिएका व्यक्तिहरुले बनाएको संविधान बमोजिम राजनीतिक दलबीच हुने स्वस्थ्य प्रतिस्पर्धामा जनमत प्राप्त दल या व्यक्तिहरुले विधिपूर्वक चल्ने शासन हाम्रो अभिष्ट र सपना दुवै हो । यसैका लागि हाम्रा हजारौँ साथीहरूको सहादत्व हो । सरकार अरूले नै चलाउन्, हामी खबरदारी गरेर बसौँला ।  वास्तवमा यतिखेर बीपीको यही भनाइ र सङ्कल्पले जो कोही राजनीतिकर्मीलाई आफ्नो अभिव्यक्ति, भूमिका र व्यवहार निर्दिष्ट गर्न अन्तप्र्रेरणा दिन्छ ।लोकतन्त्रमा राजनीतिक दलका लागि सत्ता प्रमुख कुरा होइन, विधिको शासन प्रमुख कुरा हो । प्रधानमन्त्री ओलीले विधिको चीरहरण गरेका छन् । यस्तो बेलामा कुनै पनि सचेत नेपाली मुकदर्शक भएर बस्न सक्तैन । अर्काे कुरा नेपालका राष्ट्रपतिको काम सरकारको निर्णयमा अन्धाधुन्ध मोहर लगाउने मात्र होइन । अझ प्रधानमन्त्रीले हाकाहाकी संंविधानमाथि निर्मम प्रहार गर्दा टुलुटुलु हेरेर बस्न मिल्दैन । किनभने राष्ट्रपति  संविधानको संरक्षक र मुलुकको अभिभावक पनि हो । एक प्रकारले खेलमैदानको एम्पाएर वा रेफ्री पनि हो । खेलको नियम पालना नगर्ने खेलाडीलाई सचेत गराउने र आवश्यक पर्दा कारबाहीसमेत गर्ने हो । दुःखका साथ भन्नु पर्छ, राष्ट्रपतिले सही र गलत  केलाउन छाडेर प्रधानमन्त्रीको मनोगत चाहनालाई मलजल गर्ने काम गर्नुभएको छ । इतिहास र आउने पुस्ताले यस भूमिकाको मूल्याङ्कन गर्ने नै छ ।लोकतन्त्रमा न्यायालयप्रति जनताको गहिरो आस्था र विश्वास हुन्छ । न्यायालयले कार्यकारी अर्थात् सरकारले गर्ने काम कारबाही विधिपूर्वक र पद्धतिसङ्गत हुन् भन्ने अपेक्षा गर्दछ । राज्य संयन्त्रले बाटो बिराउँदा सही बाटो देखाउँछ र दण्डहीनतालाई बेलगाम हुन दिँदैन । मुलुकका प्रचलित नियम, कानुन र संविधानको व्याख्यासमेत गर्दछ । जनताले अदालतलाई भगवानको घर या मन्दिर ठान्दछन् । न्याय मरेको राज्यमा समेत अदालतसँग आशा राख्छन् र न्याय पाउँछन् पनि । पञ्चायती अदालत समेतले कतिपय सन्दर्भमा जनतालाई न्याय दिएको अनेकन दृष्टान्तहरु छन् । ०५९ सालपछि राजनीतिकर्मीहरुलाई तह लगाउन राजाले गठन गरेको शाही आयोगलाई सर्वाेच्च अदालतले खारेज गरेको थियो । तसर्थ यतिबेला जनताको आशा अदालतमा ठोक्किएको छ । प्रधानमन्त्री ओलीको असंवैधानिक कदमलाई अदालतले खारेज गरिदओस् भन्ने जनचाहना छ । यो जनताको पवित्र चाहना हो । ठूलालाई चैन र सानालाई ऐनको सामन्ती   थितिको अन्त्य गरोस् भन्ने अपेक्षा छ । त्यसैले जनता यतिखेर अदालतको दैलो कुरेर बसेका छन् । वर्तमान शासन प्रणाली र प्रचलित संविधानको प्राण बचाउने जिम्मा सर्वाेच्च अदालतको हो । न्यायमूर्तीहरु यस विषयमा गम्भीर र दृढ छन् भन्ने नेपाली जनतालाई पूर्ण विश्वास र भरोसा छ ।#गुरुराज घिमिरे