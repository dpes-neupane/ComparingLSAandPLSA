केही हप्ता अगाडि एकजना पूर्वलडाकुले सिंहदरबारमा विष सेवन गरेको घट्ना सार्वजनिक भयो । अहिले माइतीघर मण्डलामा माओवादी युद्धका घाइते अपाङ्ग योद्धाहरू अनसनमा बसिरहेका छन् तर सरकार भने मौन छ । जीवन हत्केलामा राखेर गणतन्त्र स्थापनामा अग्रिम भूमिका निर्वाह गरेका पूर्वलडाकुको यस्तो अवस्था देख्दा सबैको मन पिरोलिनु स्वभाविक हो । यी घटनाक्रमले सरकारमाथि गम्भीर  प्रश्न सिर्जना गरेको छ ।अहिले जनमुक्ति सेनाको सुप्रिमो पुष्पकमल दाहाल प्रचण्ड दुई तिहाई सरकारको हर्ताकर्ता नेतृत्व हुन् । उहाँले चाहेको खण्डमा जनयुद्धका योद्धाहरूको व्यवस्थापन सहजै गर्न सकिन्छ । तर यसलाई राजनीतिक रङ्गका रूपमा उपेक्षा गरिँदै छ । यो दुःखद् विषय हो ।तिनै लडाकुको बलमा प्रचण्ड प्रचण्ड बन्न सफल भए । नेपाली नागरिकले संविधानसभामार्फत गणतन्त्र, सङ्घीयता, धर्मनिर्पेक्षता, समानुपातिक समावेशितालगायतका बहुआयामिक सम्पत्ति प्राप्त गरे तिनै जनमुक्तिसेना रोडमा देखापर्नु मुलुकै लागि अभिशाप हो ।यो कुनै दुई चार जना लडाकुको समस्या होइन, सिङ्गो मुलुकको समस्या हो । यसलाई सरकारले गम्भीरतापूर्वक लिनुपर्छ । समस्या सामाधानको नाममा अगाडि आएका समस्याहरूको निराकरण मात्र गर्नु पनि दीर्घकालीन समस्याको सामाधान होइन । दीर्घकालीन समस्या समाधानका लागि राज्यले दीर्घकालीन निर्णय लिनुपर्छ । नभए जनयुद्धकालीन यस्ता समस्याहरू बल्झिने समस्या रहिरहनेछ ।जनयुद्धमा आफ्ना सर्वस्व गुमाएकाहरूको अवस्था र व्यवस्था जति कमजोर हुँदै जान्छन्, उति नै राज्यमाथि सङ्कट थपिने खतरा रहन्छन् । इतिहासले यो कुरा पुष्टि गरिसकेको छ । इतिहासको पुनरावृत्तिलाई रोक्न र नयाँ ढङ्गबाट इतिहासलाई स्थापित गर्न राज्यबेलैमा सचेत हुनुपर्छ । असह्य भएपछि आज जसरी जनमुक्ति सेनाका योद्धाहरू रोडमा अनसन बस्न बाध्य भए । त्यसरी नै जनयुद्धका अरू थप अंशहरू रोडमा छताछुल्ल भएर आउने सम्भावना प्रबल छ । यसबाट नेकपा पछि हट्ने कुनै आधार रहँदैन ।तत्कालीन जनयुद्धकालीन सरकारका हिमायती र सत्ताधारी शक्ति एक ठाउँमा उभिएर दुईतिहाईको सरकार चलाउँदैछन् । दुवै शक्तिको बल प्रयोगले आज अनसनमा बसेका योद्धाहरूको जीवन कौडीको मूल्य बराबर पनि छैन । यसको दोषी अहिलेको सरकार नै हो ।माओवादी युद्धमा होमिएका थुप्रैले आफ्ना जीवन व्यवस्थित गरिसकेका छन् । कतिपय जनयुद्धका जोडीहरू समाजमा पुनस्र्थापन हुन नसक्दा सम्बन्धविच्छेद हुन पुगेका छन् । यही युद्धका कारण  कतिपय बालबच्चा टुहुरा बनेका छन् । हिजोका सुप्रिमो प्रचण्डलाई समेत यस्ता कुरा थाहा नहुन सक्छ । आफ्नै नेताकार्यकर्ता र शुभचिन्तक कति थिए भन्ने तथ्याङ्क उनीसँग नहुन सक्छ । खोलामा बगाएको हतियारसँगै बगाइदिए । अब उनीसँग केवल सता मात्र छ, जुन सत्ता र व्यवस्थाविरुद्ध उनी लडेका थिए । प्रचण्डले हजारौँलाई बलिदान र जिउँदो सहिद बनाएर कर्मपथमा उतारेका थिए । आज उनका लागि सबथोक छ तर यो प्राप्ति गरिदिनेहरूकालागि केहि पनि छैनन् । शरीरमा संस छ तर आस छैन । मृत्यु पर्खेर बाँचेका छन् ।त्यसैले सरकार ! लोकतन्त्रको महसुस लोकतन्त्र ल्याउनेलाई छैन भने त्यो लोकतन्त्रको के अर्थ ? अनसनमा बसेका यी योद्धाका ठाउँमा आफूलाई उभ्याएर एक पटक त्यो जीवनको महसुस गर्नुस् । तपाईंले महसुस गरेको जीवन र यी योद्धाले भोगेको जीवनमा पक्कै अन्तर छ ? यिनीहरूको माग अविलम्ब सम्बोधन गर ।सबै जनमुक्ति सेनाका योद्धाहरूलाई राजनीतिक रङ हालेर अपमान नगर । जीवन बाँच्न सक्ने भरणपोषणसहित गणतन्त्र प्राप्तिको राष्ट्रिय सम्मानको प्रमाणपत्र देऊ । राज्यका सबैखाले सेवा सुविधामा सम्माजनक पहुँचको व्यवस्थापन गरियोस । यो अभियानमा नलागेका भए यी नेपाली आमाका छोराछोरी पनि सम्मानजनक ढङ्गले डाक्टर, इन्जिनियर बनेर कुनै न कुनै रूपमा देशलाई सेवा गरिरहेका हुन्थे । यो कुरा महसुस गरेर माग उनीहरुको माग सम्बोधन गरियोस् ।  