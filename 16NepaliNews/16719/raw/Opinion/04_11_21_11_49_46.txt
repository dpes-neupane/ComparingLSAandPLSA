सरकारले निकै ठूलो तामझामका साथ सामाजिक सुरक्षा योजनाको शुभारम्भ घोषणा गर्दैछ । सहरका ल्याम्पपोस्ट, चोक गल्लीदेखि अखबारहरूमा ज्याकेट विज्ञापन छपाएर सरकारले सुरक्षा योजना घोषणा गर्दैछ । सामाजिक सुरक्षा योजना घोषणा गर्दा यत्रा तामझाम र भड्किलो शैली किन ?केही दिनअघि मात्रै सरकारका गृहमन्त्री रामबहादुर थापाले पाँचथर पुगेर १०१ वर्षीया भगवती भण्डारीलाई ‘सेक्युरिटी चिप्स’ सहितको राष्ट्रिय परिचय पत्र दिँदै ‘स्मार्ट कार्ड’ वितरण अभियानको सुरुवात गरे । तर, यसको उपयोगिता र नागरिकको विवरणको सुरक्षासम्बन्धी कानुन बनेकै छैन । मन्त्रिपरिषद्ले ‘पेपर लेस क्याबिनेट’ बनाउने भन्दै सबै मन्त्रीहरूलाई एक–एक थान म्याकबुक बाँडेको पनि धेरै भयो । मन्त्रीहरूले म्याकबुकमा के योजना बनाए त्यो तिनैले जानून् । यतिले मात्र नपुगी ‘इगभर्नेन्स’ पच्छ्याउँदै प्रधानमन्त्रीले मोबाइल एप्स मार्फत मन्त्रालयको निगरानी थालेको हल्ला पनि सुनियो तर त्यो एप्सले के नतिजा दियो ? थाहा छैन ।सरकारले केही वर्षअघिदेखि सुरु गरेको ‘स्मार्ट लाइसेन्स’ अभियानको बिजोग छ बजारमा । डेढ वर्ष बितिसक्दा पनि सेवाग्राहीले त्यस्तो लाइसन्स पाएका छैनन् । कहिले प्रिन्टर बिग्रिन्छ त कहिले सर्भर । यो पङ्क्तिकार आफैले पनि एक वर्षअघि नवीकरणका लागि पठाएको लाइसेन्स अझै ‘स्मार्ट’ भएर हात परेको छैन । वर्षदिनदेखि त्यही नगदी रसिदले काम चलाइँंदै आइएको छ । काठमाडौं उपत्यकाबाट सवारीसाधनमा ‘इम्बोस्ड नम्बर प्लेट’ सुरु गरेको सरकारले प्रदेशको नामकरण नै नभई ‘स्टेट ३’ लेखेर काम चलाइरहेको छ । थाहा छैन, प्रदेश नामकरण नै नभई स्टेट ३ लेखेर चलाउनुपर्ने हतारो किन आइपर्यो ? फेरि देवनागरिक लिपिको सट्टा रोमन लिपिकै प्रयोग गरी नम्बर प्लेट किन राख्नु पर्यो ? जब नेपाली युनिकोडको अक्षरलाई रिड गर्नसक्ने सफ्टवेयर नै बनाउन सकिएको छैन भने यो इम्बोस्ड नम्बर नै राख्न चाहिँ किन हतारो ? सरकारले बिजुली गाडी गुडाउने नाउँमा लुम्बिनीको वायु प्रदूषण कम गर्नका लागि एसियाली विकास बैङ्कले अनुदान दिएको दुई थान बिजुली बसलाई जर्बजस्ती काठमाडौं लगेर गुडायो, जबकी ती बसको चार्जिङ स्टेसन लुम्बिनीमा छ भन्ने सुनिएको छ । सायद केही दिन गुडेका बिजुली बस अहिलेसम्म बन्द भइसक्यो होला । इतिहासकै शक्तिशाली कहलिएको यो सरकार आफैमा ऐतिहासिक पनि हो । किनकि बदलिएको राजनीतिक व्यवस्थालाई संस्थागत गर्नकै लागि जनमत लिएर निर्माण भएको सरकार हो यो । त्यसैले यो सरकारसँग स्वाभाविक रूपमा धेरै अपेक्षा हुन्छन् र छन् नै । तर सरकारले त्यो ऐतिहासिक दायित्व महशुस गर्न सकेको छैन । पाइपलाइनबाट ग्याँस वितरण गर्ने घोषणा गरेका प्रधानमन्त्रीले जम्बो सरकारी टोलीसहित विराटनगरको एक गौशालामा जडान गरिएको गोबरग्याँस प्लान्टबाट केही घरहरूलाई वितरण गरिने गोबरग्याँसको उद्घाटन गरी डङ्का पिट्यो । तर केही सातामै गोबरग्याँस प्लान्ट बन्द भयो । सरकारको पाइपलाइनवाला ग्याँसको फन्डा गोबरग्याँसमा बदलियो ।सरकारी कामकारबाहीका यी केही प्रतिनिधि उदाहरण हुन् । यिनै उदाहरण हेरे पुग्छ, सरकारको बोली र व्यवहारप्रतिको असङ्गति । कुनै पनि कुरा ठीक या बेठीक जाँच गर्ने आधार भनेकै यही असङ्गतिको मात्रा हो । असङ्गतिको मात्रा घट्दै गएमा चीजहरू ठीक ढङ्गबाट अघि बढ्दैछन् भन्ने बुझिन्छ भने असङ्गति बढ्दै गएमा चीजहरू ठीक ढङ्गबाट अघि बढेको छैन भन्ने बुझिन्छ ।ऐतिहासिक जिम्मेवारी बोकेको दुई तिहाई बहुमतको शक्तिशाली सरकारका कार्यसम्पादन हेर्दा लाग्छ सरकार चटक देखाउँदैछ । सरकारले गर्ने जुनसुकै कामले विशेष अर्थ राख्छ । किनकि पहिलो कुरा त्यसमा आम नागरिकको चासो जोडिएको हुन्छ । दोस्रो सरकारको कामकारवाहीमा राज्यको ढुकुटी खर्च भएको हुन्छ । त्यसकारण सरकारका तर्फबाट सम्पादन हुने जुनसुकै काम हचुवा र लहडको भरमा गरिनु हुँदैन । हरेक निर्णयले दीर्घकालीन प्रभाव पार्ने र त्यसले सरकारप्रतिको आस्था, विश्वास र भरोसा अभिव्यक्त हुने हुँदा सरकारले त्यस्ता कामकारवाही गर्नु हुँदैन, जसले जग हसाई गरोस् र व्ययभार थपियोस् । किनकि राज्यको निर्णय प्रक्रिया भनेको कुनै कुराको अभ्यास र प्रयोग हुन सक्दैन । लहड, सनक अनि प्रभावको भरमा गरिने त्यस्ता निर्णयले एक त राज्यको ढुकुटीको दोहन मात्रै हुन्छ भने त्यसले अनावश्यक समय खपत हुन्छ । दुई तिहाई बहुमत पाएको सरकारले आम नागरिकका चाहना त परै जाओस् आफ्नै पार्टीका नेता कार्यकर्ताहरूलाई समेत सन्तुष्ट बनाउन सकेको छैन । सरकारका कामकारवाही हेर्दा अर्कमण्यता र अन्यौलताको सिकार भएको मात्र छैन विवेकशून्य प्रतीत हुँदैछ । बुटवलमा भेटिएका जनयुद्धमा राम्रैसँग कमान्ड सम्हालेका एक नेताले सुनाए– ‘अब विचार, दर्शन, सिद्धान्त अनि आदर्शको त कुरै नगरौं, सबै स्वाहा भयो । अहिलेको राजनीतिक कमान्डमा बसेको पुस्ताबाट राजनीतिको बागडोर पुस्तान्तरण नहुँदासम्म देशले निकास पाउनेछैन । तर यो अझै १०÷१५ वर्ष सम्भव देखिँदैन ।’  इतिहासकै शक्तिशाली कहलिएको यो सरकार आफैमा ऐतिहासिक पनि हो । किनकि बदलिएको राजनीतिक व्यवस्थालाई संस्थागत गर्नकै लागि जनमत लिएर निर्माण भएको सरकार हो यो । त्यसैले यो सरकारसँग स्वाभाविक रूपमा धेरै अपेक्षा हुन्छन् र छन् नै । तर सरकारले त्यो ऐतिहासिक दायित्व महशुस गर्न सकेको छैन । दसकौंदेखि राजनीतिको कमान्डमा बसेका र कुनै न कुनै रूपमा सत्ता या सत्ताको निकटस्थ सम्बन्ध भएका व्यक्तिहरूको झुण्ड नै अहिले शासनसत्ताको हाई कमान्डमा छ, जसलाई सत्ताको कुनै नवीन अनुभूति नै छैन । जब आफ्नो कार्यभार र ऐतिहासिक अवस्थाको अनुभूति नै हुँदैन भने त्यसले गर्ने कार्यसम्पादन कस्तो होला ? यो सरकार फगत विगतमा भएगरेका कामकारबाहीलाई निरन्तरता दिने र प्रशासनिक प्रबन्ध मिलाउने काममै सीमित छ । अझ देशका प्रधानमन्त्री र पार्टी अध्यक्षको गुनासो र निरिहताले सरकारको प्रशासनिक दुरुहता नै प्रदर्शित हुन्छ । त्यसकारण साँच्चिकै यो मुलुकलाई विकास र समृद्धिको दिशामा लैजाने र समाजवाद उन्मुख अर्थराजनीतिक व्यवस्थाप्रति जनआस्था जगाउनका लागि सरकारले गर्नुपर्ने र अहिलेसम्म ध्यान दिन नसकेका यी ५ कामहरू अनिवार्य छन् ।सरकारले गर्नुपर्ने पहिलो काम हो सङ्घीयताको कार्यान्वयन र व्यवस्थापन । यो सरकार व्यवस्थामा बदलाव आएपछिको निर्वाचनबाट बनेको ऐतिहासिक सरकार हो । त्यसैले यसका केही विशेष र ऐतिहासिक जिम्मेवारी पनि छन् । त्यसैमध्येको पहिलो जिम्मेवारी हो सङ्घीय शासन व्यवस्थाप्रति आम नागरिकको विश्वास र भरोसा सिर्जना गर्नु । यो व्यवस्थाप्रति कसरी विश्वास जगाउने र यो व्यवस्थालाई कामयाबी बनाउने भन्ने विषयमा सरकारले ठोस काम गर्नुपर्छ । तर सरकारका जिम्मेवार व्यक्तिहरूले नै यो व्यवस्थाप्रति अनास्था प्रकट गर्ने र नागरिकलाई दिग्भ्रमित पार्ने काम गरिरहेका छन्, जुन दुःखद पक्ष हो । दोस्रो काम हो– राज्यका संयन्त्रहरूको पुनर्संरचना गर्नु । देश सङ्घीयतामा गइसकेपछि राज्यसंयन्त्रमा पनि बदलाव आउनैपर्छ । त्यसैले फेरिएको शासन व्यवस्था अनुरूप हुनेगरी राज्यका मेसिनरीहरूको पुनर्संरचना गर्नु अपरिहार्य छ । किनकि राज्यको पुनर्संरचना केवल सङ्घीयताको प्रबन्ध मात्र होइन । अहिले देशको पुलिस प्रशासन, कर्मचारी तन्त्र एवम् राज्यबाट प्रवाहित हुने सेवा प्रवाहका मिसिनरीहरूमा कत्ति पनि नयाँपन देखिएको छैन । जबसम्म त्यसमा नयाँपन आउँदैन नागरिकप्रति नयाँ व्यवस्थासँगको अपनत्वभाव पैदा हुँदैन । तेस्रो काम हो– राष्ट्रिय अर्थतन्त्रको आवश्यकता र प्राथमिकता निर्धारण गरी अर्थतन्त्रको पुनर्संरचना गर्ने । सरकारले जोड जोडका साथ विकास र समृद्धिको नारा त लगाएको छ, तर कस्तो विकास ? कसको विकास ? कस्तो समृद्धि ? कसका लागि समृद्धि ? कसरी आउँछ समृद्धि ? के हुन् समृद्धिका अन्तरवस्तुहरू ? यी विषयलाई छिनाउन तयार छैन । प्रधानमन्त्रीका हरेक वचन समृद्धिमय हुन्छन् । समृद्धिको लयात्मक भाषणले ठूलै ग्रन्थ तयार भइसकेको छ । तर, केही नियमित हुने र भइरहेका कामबाहेक ठोस रूपमा विकास र समृद्धिको पहलकदमी देखिएको छैन । अहिले हाम्रो अर्थप्रणालीलाई पुनर्संरचना नगरी विकास र समृद्धि हासिल हुन सक्दैन । यसका लागि हाम्रो आवश्यकता र प्राथमिकता निर्धारण गरेरै उत्पादन र निर्माणमा लाग्नुपर्छ । तर सरकारले त्यसरी प्राथमिकता तोक्न सकेको छैन । पुरानै ढर्राबाट गरिने नियमित कामले समृद्धि हासिल हुन सक्दैन । अहिले हाम्रो आवश्यकता र प्राथमिकता के हो ? त्यो नै खुट्याउन सकिएको छैन । सरकार समृद्धिका नाउँमा रेल र पानीजहाजकै सपना बाँडिरहेको छ । अनि देशैभर भ्युटावर निर्माण गरेर टेलिस्कोपमार्फत समृद्धि हेर्ने कार्ययोजना पस्किरहेको छ । सरकारलाई विद्यालयका समस्या समस्या नै लाग्दैन । शिक्षा र स्वास्थ्यमा भइरहेको चरम् व्यापारीकरण सरकार देख्दैन । जनताको दैनिकी कसरी चलिरहेको छ, सरकारलाई सोच्ने फुर्सद पनि छैन । यो विरोधाभाषको अन्त्य जरुरी छ ।सरकारको चौथो काम हो– समाजवादको लक्ष्य पहिल्याउने । कम्युनिस्ट पार्टीको आनुवांशिकी गुण भनेकै सर्वहारावर्गको अधिनायकत्व र साम्यवादको स्थापना हो । देशमा अहिले कम्युनिस्ट पार्टीको सरकार छ । तर भ्रममा रहनु आवश्यक छैन कि नेपालका कम्युनिस्टहरू चरित्रमा पनि त्यस्तै छन् । यहाँ सजिलोका लागि कम्युनिस्ट हुने चलन जो छ । केवल आदर्शका कुरा गरे पुग्ने, साम्यवाद र वर्गविहीन समाजको कल्पनामै रमाए पुग्ने, जीवन व्यवहारमा कहिल्यै लागू गर्नु नपर्ने, झण्डाप्रतिको माया दर्साए पुग्ने, व्यवहारमा कहिल्यै कम्युनिस्ट हुनु नपर्ने, सधैँ माक्र्स, लेनिन र माओका सिद्धान्त र आदर्श भट्याए पुग्ने जात जस्तो भएको छ, कम्युनिस्ट । यो नेपालका कम्युनिस्टहरूको सबैभन्दा ठूलो दुःख हो । यो सरकारले पनि त्यसैगरी समाजवादको सपना देखाएर राजनीति धानिरहेको छ । नत्र समाजवादको लक्ष्य बोकेको सरकारले शिक्षा, स्वास्थ्य र सार्वजनिक यातायातको व्यवस्थापन कसरी हुन्छ ? अर्थप्रणाली कस्तो हुन्छ ? सामाजिक सुरक्षा कस्तो हुन्छ ? यसको एकीकृत नीति ल्याउनुपर्यो । के समाजवादमा आम नागरिकको मौलिक हकसँग जोडिएका सेवाहरूको यसैगरी व्यापारीकरण हुन्छ ? सरकारको नागरिकप्रतिको कुनै जिम्मेवारी र दायित्वबोध हुँदैन ? यो कम्युनिष्ट ब्रान्डको पुरानै पारम्परिक कर्मकाण्डीय सरकार हो । त्यसकारण सरकारले कल्याणकारी रूप ग्रहण गर्दै समाजवादमा पुर्याउला र जनताले सुख, सुविधा अनुभूत गर्न पाउलान भनेर कल्पना गर्नु नै व्यर्थ देखियो । र, सरकारले गर्नुपर्ने तर नगरेको अन्तिम र तत्कालीन महत्त्वको काम हो– नागरिकको दैनिकी सहज बनाउने । जबसम्म जनताको दैनिकीमा सुधार आउँदैन अहँ परिवर्तित व्यवस्थाप्रति नागरिकको विश्वास र भरोसा कायम हुन सक्दैन । अनि दैनिकी बदल्नका लागि आम नागरिकको दैनिकी कसरी चलेको छ ? उनीहरूको अहिलेको आवश्यकता के हो ? के भयो भने उनीहरूका समस्या हल हुन्छन् ? यी यावत प्रश्नसँग साक्षात्कार हुनुपर्छ । तर सरकारी अङ्गहरू जनतासँग सहकार्य गर्न हैन, निर्देशन अजमाउन खडा भएका छन् । जनप्रतिनिधिहरू एकाएक छोटे राजनमा रूपान्तरित भएका छन् । गाउँगाउँमा पुगेको सिंहदरबारभित्र ससाना राजारजौटा पनि गाउँघर पुगेका छन् । अनि आम नागरिकको दैनिकी तिनको सम्मान र व्यवस्थापनमै बित्ने गरेको छ । त्यसैले सरकार ! समृद्धिका सपनाहरूको बजारीकरण हुँदै गर्दा त्यो सपनामा जनताको कष्टकर दैनिकी पनि जोडियोस् । खस्किँदो शान्ति सुरक्षा र दैनन्दिनी बलात्कृत हुने चेलीहरूको कारुणिक दृश्य पनि याद रहोस् । महिनौँसम्म विभत्स ढङ्गले हत्या गरिएकी आफ्नी छोरीको हत्याराको खोजीमा भौँतारिरहेका बाआमाको विदारक अनुहार देखियोस् । अनि राजधानीमै अभावमा पिल्सिएका दिनहीन नागरिकदेखि दूरदराजसम्म आफ्नो भविष्य अजमाउन नसकी खुइया गर्दै मलिनो अनुहार लिएर चौतारीमा अडेल लाग्ने नागरिकका दुःख पनि चित्रित होस् । विकास र समृद्धिको मोटो कुराले मात्र होइन, ती नागरिकको दैनिकी बदल्ने तत्कालीन र दीर्घकालीन कामहरूले मात्र समृद्धिको ढोका खुल्नेछ । सरकारले घोषणा गर्न लागेको सामाजिक सुरक्षा योजनाको प्रभावकारिता केवल ल्याम्पसोस्टमा झुन्ड्याइएको तस्बिर अनि अखबारमा प्रकाशित ज्याकेट विज्ञापनले प्रमाणित गर्दैन भन्ने बुझ्न दार्शनिक ज्ञान चाहिँदैन । याद रहोस् भोको पेटले समृद्धिको सङ्गीत बुझ्दैन ।  