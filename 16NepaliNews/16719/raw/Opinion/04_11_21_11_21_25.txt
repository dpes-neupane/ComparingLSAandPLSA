एक पटक देवताहरूका पनि देवता इन्द्र भ्रमण गरिरहेका बेला एउटा किसान सुख्खा जमिनमा गोरु जोतिरहेको देखेर किसानलाई सोधेछन्– यो खडेरीमा किन गोरु जोतिरहेका छौ ?  किसानले भनेछन् आज बेलुका पानी पर्छ, भोलि खेती लाउनुपर्छ । त्यही भएर आज जमिन जोतिरहेको छु । पानी पार्ने नपार्ने ‘रिमोट’ आफूसँग भएको तर किसानले पूरा आत्मविश्वासका साथ बेलुका पानी पर्ने बताएपछि इन्द्रले फेरि सोधेछन्– पानी पर्छ भन्न कुनै निश्चय छ ?  किसानले उही विश्वासका साथ भनेछन्– हो, भरे अवश्य पानी पर्छ । यो सुनेर इन्द्रले रिसाउँदै बेलुका पानी नपार्ने योजना बनाए । उनले साँझ जुनकिरीलाई बत्ती नबाल्न, झ्याउँकिरीलाई नकराउन र बादललाई नगर्जन आदेश दिएछन् । साँझ प¥यो । किसान आफ्ना गोरुलाई बेलुकाको घाँस हाल्न भन्दै पुल्ठो (गाउँघरतिर मट्टितेलबाट बाल्ने बत्ती) बोकेर गोठतिर लागेछन् । किसानको हातको बत्तीलाई जुनकिरीको बत्तीझैँ ठानेर झ्याउँकिरी कराउन थालेछन् । जब झ्याउँकिरी कराउन थाले अनि बादल बडो उत्साहका साथ गर्जिन थालेछ । बादल गर्जिसकेपछि प्रकृतिको नियम मान्नै परिहाल्यो । इन्द्रले पनि पानी पार्न बाध्य हुनुप¥यो । यसरी किसानसँग देवताका पनि देवताले हारेको कथा छ । तर अहिलेको परिस्थिति त्यसको ठीक उल्टो छ । किसान हारिरहेको अवस्था छ ।किसानलाई के थाहा छ भने कहिले पानी पर्छ, कुन बाली कहिले लगाउनुपर्छ, सप्रिन्छ र कुन बाली कसरी लाउने भन्ने पनि ज्ञान छ । तर आफूले उत्पादन गरेको उपजले कति मूल्य पाउँछ भन्ने पत्तो नपाउँदा ऊ हारिरहेको छ । नेपाल र भारतको खुला सिमाना र बिचौलियाले  कब्जा गरेको बजार भएका कारण किसानले हारेको अनुभूति गरिरहेका छन् । ती चाहे कृषिमा नयाँ सोचका साथ आएका युवा हुन् वा पुरानै तरिकाले खेती गरिरहेका किसान । यही कारण पनि किसानको पहिचान खुलेर बताउन प्रायः मानिस हिचकिचाउँछन् र यसप्रतिको आकर्षण पनि घट्दो छ ।‘अमेरिका (विदेश) नजाने ग्यारेन्टी गर्ने हो भने तपाईंसँग कृषिमा सहकार्य गर्न तयार छु,’  आजभन्दा तीन वर्षअघि कृषि मन्त्रालयका एक अधिकारीले मलाई भनेको याद आउँछ । आज तीन वर्षपछि ठ्याक्कै त्यही व्यहोराको भनाइ राष्ट्रिय योजना आयोगका अधिकारीले सोध्नु भयो, ‘यत्तिको युवा कृषिमा केही गर्छु भनेर लाग्नुभएछ, विदेश जाने योजना त छैन नि ?’यो एउटा उदाहरण मैले यहाँ किन पनि उल्लेख गरेँ भने कृषि क्षेत्रमा केही गर्छु भन्ने युवा एक त कम छन्, अर्कातिर भएकाहरू पनि सफलताको पर्खाइ कुरिरहेका छन् । सायद यही कारण सरकारी ओहदामा बस्नेहरूलाई साँच्चै कृषिमा ‘केही’ गर्ने मानिस फेला पार्न मुस्किल परिरहेको हुनसक्ने बुझाइ मेरो रह्यो ।   युवाको घट्दो आकर्षण र बाँझिएका जमिन कोरोना महामारीपछि केही मानिस कृषिमा लागेको देखिएको थियो । अझ युवाहरू यसप्रति आकर्षित भएका थिए । तर कृषिमा हुने मुनाफा, बालीको छनोट, बजारको ज्ञान र प्रविधिमा भएको लगानीका कारण यसतर्फ आकर्षित हुनेहरू पनि बिस्तारै अन्य पेसातर्फ आकर्षित हुँदै गएका छन् भने बाँकी रहेकाहरूले अन्य क्षेत्रमा भएको कमाइले यसलाई थेगिरहेका छन् ।यसो हुनुका मुख्य कारणमा प्रविधिमा गर्नुपर्ने महँगो लगानी, कृषिमा काम गर्ने जनशक्तिको अभाव तथा विज्ञता हासिल गरेकाहरूलाई यस क्षेत्रमा ल्याउन नसक्नु मुख्य कारण देखिए । लगानीको मुख्य उद्देश्य भनेकै नाफा कमाउनु हुन्छ । तर कृषि क्षेत्रमा तुरुन्तै मुनाफा नहुने हुँदा पनि युवाहरूको आकर्षण घट्दो छ भने जमिन बाझिँदै गएका छन् ।संयुक्त राष्ट्रसङ्घले एउटा अनुमान गरेको थियो । सन् २०१९ सम्म विश्वभरबाट आर्थिक उन्नतीका लागि देश छोड्नेहरूको सङ्ख्या ३० करोडभन्दा माथि पुग्नेछ । सन् २०१५ सम्ममा यो तथ्याङ्कमा २५ करोड मानिसले सुरक्षित भविष्य र अवसर खोज्दै आफ्ना देश छाडेका थिए । यसरी रोजगारीका लागि भनौँ वा आर्थिक समृद्धिका लागि देश नै छोड्नेमध्ये ६० प्रतिशत मानिस ग्रामीण भेगका रहेका र तीमध्ये एकतिहाइ  १५–३५ वर्षका युवा रहेका विभिन्न अध्ययनले उल्लेख गरेका छन् ।यसरी सरकारी निकायका अधिकारीहरूले सायद यही तथ्याङ्कलाई टेकेर हो वा कृषिबाट उँभो लाग्नेहरूको सङ्ख्या कम देखेर हो यस्ता प्रश्न गर्नुमा मैले कुनै अनौठो मानेको छैन । बसाइँसराइ वा आप्रवास मानिस त्यत्तिकै गर्दैन । नेपालमा मात्र होइन विश्वमै पनि मानिस आफू जन्मे, हुर्केका गाउँ, ठाउँ र देश यत्तिकै छोड्न चाहँदैन । पितापुर्खाको थातथलो छोडिहाल्ने रहर प्रायः कसैलाई हुँदैन पनि । बरु आर्थिक अवस्था सुदृढ भएपछि सहरमा बसोबास थाल्नसक्छ तर हमेसा पुख्र्यौली थलो छोडिहाल्न चाहँदैन । खासगरी पूर्वीय दर्शनमा विश्वास गर्नेहरू भावना, धर्म र परम्परागत विश्वासमा आस्था राख्नेहरू आफ्नो विर्ता छोडिहाल्न हिचकिचाउँछन् । मानिसहरू आफू र आफ्ना सन्तानको सुख र खुसीका लागि मिहिनेत गर्छन् तर दुःख र मिहिनेत गर्दागर्दै पनि आर्थिक तथा सामाजिक रूपले विकास र उन्नति हुने नदेखेपछि सुरक्षित स्थानको खोजीमा विभिन्न विकल्पनहरू खोज्न थाल्छ । यही कारण कृषिलाई असुरक्षित देखेपछि अन्य पेसामा मानिस जान थाल्छन् । नेपालको कृषि क्षेत्रमा भएको पनि यही हो ।नेपाल मात्र होइन कृषि क्षेत्रमा केहीलाई छोडेर सबै निम्न आर्थिक अवस्था, कम शिक्षित वा अशिक्षितको बाहुल्यता छ । किसानको आवश्यकताभित्र पूर्वाधार, शिक्षा, स्वास्थ्य, रोजगारी पर्न सकेको छैन । यसले गर्दा वैदेशिक वा अन्य रोजगारी मानिसको विकल्पमा पर्ने गरेको छ । त्यसैले पहाडतिर खेतीयोग्य जमिन बाँझो हुँदै गइरहेको छ भने समथर र सहर आसपासका खेतीयोग्य जमिन घडेरीका रूपमा मासिँदो क्रममा छन् ।   कृषिमा आकर्षण बढ्ला ? नेपालको कुल जनसङ्ख्याको ४०.३५ प्रतिशत युवा कृषि क्षेत्रमा रहेको तथ्याङ्कले देखाएको छ । त्यसमध्ये नेपालमा भएका युवा सङ्ख्याको ५०.२ प्रतिशत जनसङ्ख्या कृषि क्षेत्रमा रहेको पाइन्छ । तर यसरी ठूलो परिमाणमा युवाहरूले कृषिलाई उत्पादन, भण्डारण, बजारीकरण र वितरणमा काम गर्न सकेको भए धरै मानिसले कृषक भनेर गर्व गर्ने वातावरण सिर्जना हुने थियो । तर पछिल्लो समय कृषिमा नयाँ प्रविधिसहित आएका युवाहरू एकीकृत खेती प्रणाली, व्यवस्थित कृषि बजार, सहकारीमार्फत उत्पादन, बजारीकरण, चक्लाबन्दी खेतीका कारण यसप्रतिको आकर्षण केही चुलिएको छ । पछिल्लो समय बेमौसमी खेतीमा देखिएको सफलता, साना साना जमिनबाट लिन थालिएको मुनाफा, सरकारी निकायहरूबाट पाइने सहुलियत, सहुलियतको कर्जा जस्ता कुराले पनि युवामा आकर्षण बढ्दै गइरहेको छ । यस्तै फार्म स्टे र कृषि पर्यटनमा युवाहरू जोडिएर कृषि फार्मलाई नै रिसोर्टका रूपमा विकास गरिरहेका छन् । यही कारणले पनि यसप्रतिको प्रभाव बिस्तारै बढिरहेको देखिएको छ । विशेषगरी विदेशबाट फर्किएका र समूहगत रूपमा उत्पादन, वितरण र बजारीकण एकसाथ गरिरहेका कारणले पनि केही आशा देखिन थालेका छन् । कृषिप्रति मोह जगाउने हो भने केही काममा तीनै तहका सरकारको भूमिका प्रभावकारी हुनुपर्छ ।१. कृषि प्राविधि र सिँचाइ जनताको पहुँचमा पु¥याउने ।२. उत्पादनका क्षेत्रहरूको विशिष्टीकरण गरी सोहीअनुसार उत्पादनमा जोड दिने । ३. स्थानीय सरकारलाई उत्पादन, जिल्ला तथा प्रदेश सरकारलाई ढुवानी तथा भण्डारण र केन्द्र सरकारलाई बजारीकरणको जिम्मा दिने ।४. नाफामूलक बाली प्रणाली, वार्षिक खेती पात्रो, माटो परीक्षण निःशुल्क गर्ने  ।५. कृषि उत्पादनको बजारीकरणका लागि कृषि समूह, सहकारी संस्थामार्फत गर्ने ।६. उत्पादनका आधारमा अनुदान वा सहुलियतको व्यवस्था गर्ने ।७. कृषि अनुसन्धानलाई व्यापक र प्रभावकारी रूपमा लागू गर्ने । कृषि क्षेत्रले विकास गर्न सकेन भने हाम्रो जस्तो देशको विकास अपूरो हुन्छ । युवाहरूमा आकर्षण बढाउन तथा दक्ष जनशक्तिलाई स्वदेशमा नै टिकाउन सकिएन भने देश विकास असम्भव छ । माथिको कथामा देवताले पनि किसानसँग हारेको प्रसङ्ग आउनुपछि पनि केही कारण भएरै कथा बनेको हुनसक्छ ।सबैलाई बचाउने र मानिसको प्राण धान्ने भएर नै किसान देवताभन्दा पनि उपल्लो भनेर कथा रचिएको होला । जीवन धान्न होस् वा आर्थिक विकासका लागि कृषि कर्म र कृषि कर्म गर्नेको जीवनस्तरमा परिवर्तन नभएसम्म देशको सर्वाङ्गीण विकास सम्भव छैन । झन्डै ६० प्रतिशतभन्दा माथि कृषिमा निर्भर हाम्रो देशका कृषकहरूको विकासबिना देशको समृद्धि कठिन छ । यही कारण किसानले कहिल्यै नहारोस् ।