देशको कुल जनसङ्ख्यामा आधाभन्दा बढी हिस्सा (५१.५%) महिलाहरूको छ । आजको आधुनिक युगमा समेत महिलालाई हेर्ने दृष्टिकोण र दिने जम्मिेवारीमा शङ्काको भाव छँदैछ । महिलाप्रति गर्ने व्यवहारमा केही सुधार भए पनि चित्त बुझाउनुपर्ने अवस्था अझै भइसकेको छैन । परपूर्वकालदेखि नै समाजले महिलाहरूलाई दोस्रो दर्जाको रूपमै हेर्दै आइरहेको छ ।महिला पुरुषबीचको भेदभावपूर्ण व्यवहारले समग्र विकासको रफ्तारलाई मन्द पारिदिन्छ । नेपालको संविधानमा पनि महिलाको पहँुच र विकासका निम्ति धेरै हक अधिकारहरू उल्लेख गरिएको छ । तर लिखित र पारित ऐन कानुनको पूर्ण कार्यान्वयन नहुँदा महिला वर्गलाई दुःखी बनाएको छ । महिलालाई अझै सामाजिक, आर्थिक, सांस्कृतिक र पारिवारिक रूपमा पछि पारिएको छ । कति दिदीबहिनी तथा आमाहरू आफ्नै घरभित्रै विभिन्न खालका हिंसा सहेर बस्न बाध्य छन् । उनीहरू परिवारिक प्रतिष्ठाका कारण आफूमाथि हुने हिंसा सहेर बस्न बाध्य छन् । कतिपय महिला झन्झटिला कार्यविधिका कारण आफूमाथिको अन्यायन सहेरै हाँस्न बाध्य छन् । खुल्ला रूपमा हेर्दा आम मानिसको लैङ्गिक विभेदजनक चिन्तन, जसले पुरुषलाई उच्च र महिलालाई निम्न वर्गमा विभाजन गरेको छ । महिला र पुरुष एउटै रथका दुई पाङ्ग्रा हुन् भन्ने गरिए पनि महिलाप्रति हेपाहा प्रवृत्ति कायमै हुनु दुःखपूर्ण छ । एउटी महिला परिवारिक, सामाजिक र सिङ्गो राष्ट्रमा नै तिरस्कृत हुन्छिन् भने एउटी महिलाले कसरी आफ्नो क्षमता प्रस्तुत गर्ने ? महिलाको संलग्नता र योगदानविना देशको सन्तुलित विकास हुन पनि सम्भव छैन । शिक्षा, स्वास्थ्य, रोजगार, सामाजिक सुरक्षा जस्ता क्षेत्र तथा सामूहिक कार्यमा रहित पहुँच पुग्नसके पुरुषसरह महिला पनि समाजमा दहरिने थिए ।   राज्यका हरेक निकायमा समानुपातिक समावेशी आधारमा अनिवार्य महिला सहभागिता गराइनु पर्छ  । महिलालाई महिला भएकै कारण समाजमा गरिने विभेद, हत्याहिंसा, बलात्कार छाउपडी जस्ता अनेकौँ आपराधिक मनसायले हुने घटनाहरूको निर्मूल पार्न सक्ने बलिया सरकारी सम्यन्त्र हुन आवश्यक छ ।  त्यस्ता घटना भैहाले त्यसका दोषीलाई कानुनी दायरामा ल्याई उचित सजायको व्यवस्था हुनुपर्छ । महिलाहरूलाई विभिन्न किसिमका जनचेतनामूलक एवम् क्षमता विकाससम्बन्धी तालिम सञ्चालन गर्नुपर्छ । विकास निर्माणका कामदेखि अन्य कार्यक्रममा महिलाको अर्थपूर्ण सहभागिता रहनुपर्ने आवश्यक छ । महिला लक्षित कार्यक्रम सञ्चालन गर्र्नेदेखि महिलाले उठाएका सबै मुद्दाको सुनुवाइ हुनुपर्छ । सीपमूलक एवम् आयआर्जनमूलक कार्यक्रम सञ्चालन गर्नेदेखि महिला साक्षरता कार्यक्रम सञ्चालनलाई निरन्तरता दिनु आवश्यक छ । राज्यका हरेक निकायमा समानुपातिक समावेशी आधारमा अनिवार्य महिला सहभागिता गराइनु पर्छ  । महिलालाई महिला भएकै कारण समाजमा गरिने विभेद, हत्याहिंसा, बलात्कार छाउपडी जस्ता अनेकौँ आपराधिक मनसायले हुने घटनाहरूको निर्मूल पार्न सक्ने बलिया सरकारी सम्यन्त्र हुन आवश्यक छ ।  त्यस्ता घटना भैहाले त्यसका दोषीलाई कानुनी दायरामा ल्याई उचित सजायको व्यवस्था हुनुपर्छ । महिला हिंसा तथा सुरक्षाका विषयवस्तुलाई होटलका कोठाहरूमा सभा सम्मेलन गरेर पुग्दैन । त्यसलाइ ग्रामीण भेगका आम जनताको घर दैलोसम्म पुग्ने व्यवस्था गरिन आवश्यक छ । अर्कोतिर महिला सशक्त नहुनु साथै उनीहरूलाई पछाडि पारिनुमा विभिन्न व्यावहारिक पक्षको कार्यान्वयन पक्षको कमजोर हुनु हो । समाजमा महिलाले जाने बुझेको धारणा राख्दा पोथी बासेको रूप दिने र झारेर बोल्ने पुरातनवादी सोचका व्यक्तिको कमी छैन ।सामाजिक रूपमा महिला पछाडि पर्नुमा एक त महिलाहरूलाई घरभित्रैबाट अपमानजन्य व्यवहार गर्ने गरिन्छ । अर्कोतर्फ राज्य स्तरबाट पनि जिम्मेवार र दायित्व प्रवाह गर्न नसक्नु हो । महिलाविरुद्ध हुने विभेदका कारण उनीहरूको चौतर्फी गतिविधिमा अवरोध पुग्छ । सन् १९७९ को डिसेम्बर १९ मा संयुक्त राष्ट्रसङ्घको महासभाले महिलाविरुद्ध हुने सबै प्रकारका भेदभाव उन्मूलनसम्बन्धी महासन्धिलाई पारित गरेको थियो ।नेपाल सरकारले पनि यस महासन्धिलाई २२ अप्रिल १९९१ मा कुनै सर्तविना अनुमोदन गरेको छ । इतिहासको कालखण्डदेखि हालसम्म रहेका विभिन्न लैङ्गिक भेदभावका कारण महिलाहरूले आफूमा भएको क्षमता, सहास र आँटलाई खुलस्त गर्न सकेका छैनन् ।महिलाको नेतृत्व भएका ठाउँमा अपवादबाहेक कमै प्रश्न उठ्ने गर्दछन् । तर समाजका कतिपय व्यक्तिको कमजोर मानसिकताले महिलाको नेतृत्वलाई अझै पूर्णरूपमा विश्वास गर्न नसक्नु दुःखदायी कुरा हो ।  विकसित मुलुकहरूमा कानुनी तथा व्यवहारमै महिलाको सहभागितालाई पुरुष समान जिम्मेवारी तथा स्थान  दिएको देखिन्छ । तर हाम्रो जस्तो विकासोन्मुख देशमा समाजमा अझै भेदभावपूर्ण व्यवहार कायमै छ  । नेपालको संविधान २०७२– धारा ३८, मा महिलाको हक भनेर सुनिश्चित गरेको त छ । तर सुनिश्चित भनी लेख्दैमा राज्यको जिम्मेवार पूरा हुँदैन, यसको कार्यान्वयनको पाटो निकै जटिल देखिन्छ ।एक दुई जना महिला माथिल्लो निकायमा पुग्दैमा सबै महिला वर्गको उत्थान भयो भन्नु गलत हो । महिला सशक्तीकरण र उत्थानका कार्यक्रमहरू देशमा रहेका सबै क्षेत्र, भाषाभाषी, वर्ग, लिङ्गसम्म नपुगेसम्म त्यो अपुरो नै रहन्छ । नेपाल अझै गरिब मुलुकका रूपमा चिनिन्छ । यहाँका हिमाल, पहाड र तराई सबै क्षेत्रमा बसोबास गर्ने हामी सबैको सोच, धारणा र स्तर एउटै नहुन सक्छ । हालको सङ्घीय परिवर्तनले केही हदसम्म स्थानीय निकायमा महिलाको सहभागिता बढेका कारण आशाको दियो बलेको त छ । तर महिलालाई आरक्षणका रूपमा कोटा भर्न मात्रै राखियो र उनीहरूको क्षमता र विचारलाई कदर गरिएन भने त्यो समाज विकासमा अपुरौ नै रहने पक्का छ ।  काठमाडौँको कुनै महँगो होटेलमा गरिने कार्यक्रमले दुर्गम जिल्लाका महिलालाई विकासको बाटोमा पु¥याउन सकिन्छ भन्नु गलत हुने छ । महिला सहभागिता र विकासका निम्ति हामी साथ दिन्छौँ भन्दै सार्थक र समर्थनका आवाज दर्शाउनेहरू कार्यान्वयनको पक्षमा मौन बस्नु आफैमा लज्जास्पद छ । फेरि पनि हामी महिला दिदीबहिनीहरू एकजुट हुनुपर्ने बेला आएको छ । यस क्षेत्रसँगका सम्बन्धित सबै निकायलाई घच्घच्याउनुपर्ने बेला भएको छ । यी यावत विषयमा समान पहँुच, अवसर र मौजुदा कानुन कार्यान्वयन नगरे समृद्ध नेपाल असम्भव छ ।महिला पुरुषबीचमा आरोप प्रत्यारोप गर्नुभन्दा पनि समाजमा भएका पुराना चिन्तनलाई विस्थापित गरी वैज्ञानिक अवधारणा र तथ्यगत विचारलाई सबैले आत्मसात गर्न आवश्यक छ ।