दुई पार्टी मिलेर नेपाल कम्युनिस्ट पार्टीको पुनः जन्म भएको छ । अरू कसैले पार्टीको नाम यही राखे पनि वास्तविकतामा त्यो पार्टी कम्युनिस्ट पार्टीका रूपमा कार्यरत हुने होइन । नाम मात्र त्यो रहने हो । तर यो नयाँ गठन भएको कम्युनिस्ट पार्टी नै वास्तविक कम्युनिस्ट पार्टी हो । यो पार्टी विशाल पनि छ । फराकिलो पनि छ । यो पार्टीका नेता पनि खारिएर आएका छन् । पार्टीको इतिहास पनि स्मरणीय छ । तसर्थ समाजवादतिर देश लम्कन सहज परिस्थिति भएको बेलमा अहिलेको सङ्घीय संसदको महत्व पूर्ण भूमिका हुन्छ । यसका लागि नियमावली बनाउँदा होस पु¥याउन जरुरी छ । सङ्घीय संसद मुलुकको प्रतिनिधि हो । प्रदेश संसद प्रदेशको प्रतिनिधि हो । स्थानीय संसद (व्यवस्थापिका) स्थानीय तहको प्रतिनिधि हो । यसो भन्नुको अर्थ त्यहाँका जनताका प्रतिनिधि हुन् । संसदमा विभिन्न प्रकृयाबाट प्रतिनिधि चुनिन्छन् । मनोनयन हुन्छन् । जब संसदमा प्रतिनिधि पुग्दछन् तब सबै सांसदको हैसियत समान हुन्छ । संसदभित्र बोलेको कुरालाई लिएर कुनै पनि अदालतमा मुद्दा लाग्दैन । तर संसदभित्र बोल्दा वा गर्दा संसद नियमावलीको पालना गर्न अनिवार्य छ । यदि सो पालना भएन भने संसद नियमावली अनुसार कारवाही हुन्छ, दण्ड हुन्छ । जरिवाना हुन्छ । क्षतिपूर्ति तिर्नुपर्ने हुन्छ ।यो नियमावली संसदले सोझै बनाउँदछ । यो नियमावली संविधान मातहत बनेको हुन्छ । यो सङ्घीय कानुन हो । महाभियोग, सुनुवाइ, सांसदको विशेषाधिकार, उन्मुक्ति सबै यहाँ लेखिए बमोजिम हुन्छ । सांसदको आचरण र अनुशासन पनि यहीँ उल्लेख हुन्छ । अब प्रश्न उठ्छ । सांसद पदमा बहाल भएको व्यक्ति फौजदारी कसुरमा पक्राउ परेमा सांसद पद के हुन्छ ? यस विषयमा २०७० भन्दा अगाडिको नियमावलीमा सभामुखलाई जानकारी दिनुपर्ने व्यवस्था थियो । अरू कुरा मौन थियो । व्यवहारमा सांसद थुनामा परेमा सांसदको पद निलम्बन सरह हुन्थ्यो । उसले संसदमा भाग लिन सक्ने अवस्था हँुदैनथ्यो । २०७० सालमा संविधान सभाको नियमावलीदेखि थुनामा परेको अवधिभर निलम्बन हुने र थुनाबाट मुक्त भएपछि सांसद पद बहालै हुने अवस्था थियो ।तर प्रचलित कानुन र संविधान बमोजिम सांसद पदमा अयोग्य हुने गरी उल्लेख भएको अपराध प्रमाणित भए ऊ सांसद पदबाट पद मुक्त हुन सक्ने अवस्था थियो । अहिले सो व्यवस्था कायमै राख्न काङ्ग्रेस सांसदहरूले आपत्ति जनाएका छन् ।  २०७० मा यो व्यवस्था काङ्ग्रेसकै प्रस्तावमा आएको थियो जुन बेला काङ्ग्रेस सत्तामा थियो । अहिले काङ्ग्रेस विपक्षीमा छ । किन यस्तो व्यवस्था हटाउन माग गरेको होला ? यो सबैलाई कौतुहलको विषय बनेको छ । सांसद गम्भीर फौजदारी अभियोगमा थुनामा रहेको बेलामा पनि सांसदको हैसियत कायमै रहन्छ ? यस बेला पनि सांसदको सबै सुविधा अधिकार प्राप्त हुन्छ ? सांसदले संसदमा आएर भाग लिन पाउँछन् ? यो प्रश्न हालको सङ्घीय संसदलाई आइलागेको छ । यसमा विधिशास्त्रीय दृष्टिकोण प्रयोग हुन आवश्यक छ । सामान्य जनता र जनप्रतिनिधिमा फरक के स्पष्ट हुन जरुरी छ । फौजदारी अभियोगको अनुसन्धान सरकारले गर्छ । अभियोग पनि सरकारले नै लगाउँछ । यसमा राजनीतिक पूर्वाग्रह पनि हुन सक्छ । त्यसैले सरकारले थुनामा राखेको अवस्थामा सांसद पद कायम हुन्छ र सबै सुविधा प्राप्त हुनुपर्छ । तर शक्ति पृथकीकरणको सिद्धान्त मान्ने राज्य व्यवस्थामा भने स्वतन्त्र न्यायपालिकाको आदेशले थुनामा रहेका सांसदले सांसदको हैसियतले पाउने कुनै पनि सुविधा पाउनु हुँदैन ।उसलाई सांसद पदको सबै सुविधा स्थगित गरी अदालतको फैसलाअनुसार उसले सफाइ पाएर थुनाबाट मुक्त भएका दिन पुनः बहाली हुन्छ । अभियोग ठहर भएको अवस्थामा भने ऊ निलम्बन हुनेछ । यो सामान्य प्रचलन हो । अदालत स्वतन्त्र मान्नेहरूले यो अनिवार्य रूपले स्वीकार गर्नुपर्ने छ । सांसाद हुन योग्य हुनुपर्ने कुरा र बहालवाला सांसदले अनुसाशन आचरण विपरीत काम गरेको अवस्थामा अदालतको आदेशले थुनामा रहेको अवस्था  फरक फरक विषय हो । जहाँसम्म सरकारले झुठा मुद्दामा फसाउने कुरा गर्छ भन्ने तर्क छ, त्यसको उत्तर त अदालत स्वतन्त्र छ, उसले फसाउँदैन भनी हामीले स्वीकार गरेर नै संविधानमा न्यायपालिकाको व्यवस्था गरिएको हो । यो संसदीय व्यवस्था वा त्रिपालिका तन्त्र मान्नेले अदालतको आदेश सबैले मान्नुपर्ने हो । अदालतले नै थुनामा राख्नु भनेको अवस्थमा उसले संसदमा रहन र सो सुविधा लिन खोज्नु गैरसंवैधानिक हुन जान्छ । सांसदले नियमावली उल्लङ्घन गरे त निलम्बन गर्न सकिने व्यवस्था छ भने गम्भीर फौजदारी अभियोगमा थुनामा रहेको अवस्थमा सांसद निलम्बन हुँदैन भन्नु गैर लोकतान्त्रिक कुरा हो । अराजनीतिक कुरा हो । संविधानविरुद्धको कुरा हो । संसद नियमावली सङ्घीय कानुन हो । यसमा सांसदले प्रचलित कानुन विपरीत काम गरेर स्वतन्त्र अदालतको आदेशले थुनामा रहेको अवस्थमा निलम्बन हुनु स्वाभाविक हो ।यो संसदीय अभ्यास पनि हो । संविधानले पनि धारा ८७ मा सङ्घीय कानुनले अयोग्य बनाउन सक्ने व्यवस्था गरेको छ । यो नियमावली पनि सङ्घीय कानुन हो । यसमा यस्ता प्रावधान राख्न सकिन्छ । निलम्बन भन्नु र पदमुक्त भन्नु फरक फरक विषय हो । निलम्बन फुकुवा पनि हुन्छ । पदमुक्त भएपछि फुकुवा हँुदैन । तसर्थ अदालतको आदेशले थुनामा रहेको सांसदलाई निलम्बनमा राख्नु स्वाभाविक छ । प्रहरी वा सरकारको आदेशले थुनामा राखेको अवस्थामा भने निलम्बन हुँदैन । यसो गर्दा संविधान विपरीत हुँदैन ।  यही मान्य सिद्धान्त अनुरूप नियमावली बनाउन उपयुक्त हुन्छ । नेपालको संसदीय व्यवस्था सुधारिएको संसदीय व्यवस्था हो । संसदीय व्यवस्थामा सांसद नै मन्त्री हुन्छन् । संवैधानिक निकाय वा सर्वोच्च अदालतका न्यायाधीशहरूलाई महाभियोग पनि लाग्दैन । तर नेपालको संविधानमा महाभियोग, सुनुवाइ आदिको व्यवस्था संविधानमा गरिएको छ । राष्ट्रपतीय पद्धतिमा भने मन्त्री सांसद हुँदैनन् । संवैधानिक निकायमा पनि राष्ट्रपतिले नै नियुक्त गर्ने हुँदा संसदले वा सिनेटले सुनुवाइको व्यवस्था र महाभियोगको व्यवस्था गरेको हुन्छ । तर नेपालको संविधानमा भने दुवैथरि मिसाएर बनाइएको छ ।त्यसैले यो सुधारिएको संसदीय व्यवस्था हो । अहिलेको सकस भनेको विपक्षमा बस्ने बानी नपरेका काङ्ग्रेसका केही नेता आत्तिएर गम्भीर प्रकृतिको अभियोगमा थुनामा रहेकालाई पनि निलम्बन गर्न नहुने तर्क राखिरहेका छन् । यस्तो तर्कलाई अडान पनि राख्न सक्ने सम्भावना देखिन्छ । यो लोकतान्त्रिक संसदीय अभ्यास होइन । जनताको प्रतिनिधि इमानदार र सफा हुनुपर्ने कुरा दुई मत हुन सक्दैन । यस्तै सुनुवाई पनि संसदीय नाटकमा मात्र पार्नु हुँदैन यसमा पनि काङ्ग्रेसका केही नेता संसदीय सुनुवाइलाई पनि एक दम देखाउने दाँत मात्र गर्नुपर्छ भन्ने गर्छन् । खासगरी सुनुवाइ नै गर्न हुँदैन भन्दैछन् । सुनुवाइ प्रभावकारी बनाउँदा राज्यको अङ्ग बलियो हुन्छ । पदाधिकारी सफा हुन्छन् । जनताले सुशासन प्राप्त गर्छन् । यही अनुरूप दलहरू अगाडि बढ्नुपर्छ  । दल र नेता नै समाजको ऐना हो । दल र नेता जनमुखी हुन जरुरी छ । यसको निम्ति सांसद बलियो हुनुपर्छ । यही कुरा प्रदेशसभामा पनि लागू हुन जरुरी छ । (लेखक वरिष्ठ अधिवक्ता तथा सङ्घीय सांसद हुन् ।)  