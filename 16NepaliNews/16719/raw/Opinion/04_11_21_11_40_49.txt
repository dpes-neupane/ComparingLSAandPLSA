कालापानी समस्या क्रमशः जटिल बन्दै गएको छ । नेपालले कालापानी क्षेत्र हाम्रो हो भन्नेबाहेक खासै गर्न सकेको छैन । भारत पुरानै अडान दोर्याइरहेको छ । भारतले सो क्षेत्रको ३१० वर्गमिटर नेपाली भूमि मिचेर राजनीतिक नक्सा जारी गरेपछि नेपालले पनि तत्कालै सो क्षेत्र आफ्नो भएको त्यस्तै नक्सा जारी गरी प्रतिउत्तर दिन सक्नुपथ्र्यो । त्यो त गरेन नै संसदीय राज्यव्यवस्था समितिले निर्देशन दिँदा पनि खुट्टा कमाइरहेको छ ।माइतीघर मण्डलाको सुसेली र लैनचौरको लाइनले भारतलाई छोएको छैन । छुुँदा पनि छुँदैन । उसले चाहेकै यही हो । ऊ चाहन्छ यस्तो मात्र होइन योभन्दा बढी होस् ।   सन् १८१६ को सुगौली सन्धिअनुसार कालापानी क्षेत्र नेपालको हो भन्ने कुरा भारतलाई  थाहा नभएको होइन । २०१८ सालमा तत्कालीन राजा महेन्द्रले उत्तरी क्षेत्रमा तैनाथ भारतीय चेक पोस्ट हटाउँदा लिम्पियाधुराको एउटा पोस्ट नहटाउन माग गरेको पनि भुलेको छैन ।उल्टै सो क्षेत्र आफ्नै भएको दाबी गर्दैछ भने बुझ्नुपर्ने हुन्छ संयोग मात्र होइन, जानीबुझीकनै गोटी चालेको छ र यसको पछाडि ठूलै कारण छ । जगजाहेर छ नेपालको गणतान्त्रिक संविधान भारतलाई मन परेको छैन । उसले जारी हुनै नदिन न खोजेको होइन । जारी भएपछि पनि पाँच महिनासम्म नाकाबन्दी गराएर विमति जनाएकै हो । त्यति बेला भारतीय प्रधानमन्त्री मोदीका विशेष दूत बनेर आएका जयशङ्कर यतिबेला भारतका विदेस मन्त्री छन् ।  हालको नक्सा नाटकको सूत्राधार उनै हुन्, जसलाई बुझ्न पृष्ठभूमिलाई केलाउनुपर्ने हुन्छ । पूर्वराजा ज्ञानेन्द्रले आफूलाई धोखा भएको पटक पटक गुनासो गर्दै आएका छन् । यसमा एउटा औँलो भारततर्फै सोझिएको छ । उसले यसका लागि पनि केही गर्नुछ र त्योभन्दा बढी नेपाललाई पुनः हिन्दुराष्ट्र कायम गराउनुपर्ने छ । भारतमा हिन्दुवादी मोदी सरकार पुनः सत्तामा आएको छ । उसले कश्मीर र बाबरी मस्जिद प्रकरणबाट आफ्नो एउटा अध्याय पूरा गरिसकेको छ । दोस्रो कार्यकालभरी नेपाललाई हिन्दुराष्ट्र कायम गरी दोस्रो अध्याय पूरा गर्ने तरखर गर्दैछ । तर पूर्वराजा ज्ञानेन्द्रलाई समेत स्पेस दिएर हिन्दुराष्ट्र कायम गर्न भने त्यति सजिलो छैन । यसका लागि गणतान्त्रिक संविधानलाई विफल पारी २०४७ सालकै संविधान जारी गर्नुपर्ने हुन्छ, जुन काम चानचुने प्रयासले सम्भव छैन ।  न दलहरू सहमत हुन्छन् न जनता नै । ठूलो माछो समाउन चारो पनि ठूलै हाल्नुपर्ने हुन्छ । हालको नक्सा त्यही चारो हो, जसमा नेपालका राजनीतिक दलहरूलाई पार्ने प्रयास भइरहेको छ । सम्भवतः यसको सङ्केत दलहरूले पाइसकेको हुनुपर्छ । हालैको सर्वदलीय बैठकमा उनीहरू एउटै विन्दुमा उभिनुले यही सङ्केत गर्छ ।भारतले वार्ताकै माध्यमबाट सीमा विवाद समाधान गर्ने कुरा गरेको छ, वार्तामा बस्न चाहेको कुरा पनि गरेको छ । उसले वार्ताको वातावरण पनि बनाउने नै छ तर सजिलै निष्कर्षमा पुग्न भने दिने छैन । अनेक बहानामा थङ्न्याउँदै लगेर थकाउने काम गर्नेछ । वार्ता लम्बिँदै गएपछि उसले घुमाउरो पारामा राख्ने सर्त यही हुनेछ, जहाँ राजासहितको हिन्दुराष्ट्रमा सहमति गरी समस्या समाधान गरौँ ।  दलहरू सहमत भए उसको मकसद तत्कालै पूरा हुनेछ र नक्सा पनि सच्चिनेछ । नभए अर्को कार्ड प्रयोग गरी आन्दोलन चर्काउन थाल्नेछ । विस्तारै आन्दोलन चर्कंदै गएपछि गोरखपुुतिरबाट आएका योगी सन्यासीसहितको भीडले आन्दोलनलाई हिंसात्मक बनाउने छ । आन्दोलनले उग्ररूपछि भारतीय सेनाको सहयोगमा हिन्दुराष्ट्र कायम गर्ने सर्तसहित पूर्वराजा ज्ञानेन्द्र सत्तामा आउने छन्, ल्याइने छन् ।   यतिबेला दलहरूले चीनबाट सहयोग चाहने छन् तर उनीहरूले सहयोग पाउनेमा भने सपनामा पनि नसोचे हुन्छ । उसलाई रोक्न भारतले पहिले नै पूर्वाधार तयार गरिसकेको छ । उसले चीनसित लिम्पियाधुरा नाका प्रयोग गर्ने जुन द्विपक्षीय व्यापारिक सम्झौता गरेको छ, त्यो यसैको एउटा कडी हो । उदीयमान राष्ट्र चीनका लागि भारत ठूलो बजार हो । नेपाल जस्तो सानो माछाको पछि लागेर भारत जस्तो ठूलो माछो गुमाउन पक्कै ऊ चाहने छैन । यो कुरा भारतले राम्रैसँग बुझेको छ ।दोस्रो कडी हो चिनियाँ राष्ट्रपतिको हालै सम्पन्न नेपाल भ्रमण । उनी भारत हुँदै नेपालको भ्रमणमा आएका छन् । यता आउनुपूर्व उनले चेन्नाईमा भारतीय प्रधानमन्त्री मोदीलाई भेटेका थिए । यहाँ रहँदा पनि आफ्ना संयन्त्रमार्फत् निर्मल निवाससित सम्पर्क गरेका छन् । सुरक्षाको दृष्टिले पनि चीनलाई दसतिर फर्केका दलहरूसँगभन्दा एउटा राजासित सम्पर्क राख्नु सहज छ । ऊ पनि अन्ततः राजा आए भने खुसी नै हुनेछ । यो पनि भारतले राम्रै बुझेको छ । यसको अर्थ राजा आउनासाथ राजनीतिक समस्या छुमन्तर हुन्छ भन्ने होइन । आन्दोलन त्यसपछि पनि चर्कनेछ । आन्दोलनको स्वरूप फेरिनेछ सार फेरिने छैन । पहिले भारतको विरोधमा देखिएको आन्दोलन अब राजाको विरोधमा हुनेछ । त्यसपछि भारतले नक्सा सच्याएर आन्दोलन तुहाउन खोज्नेछ । तत्काल आन्दोलन थामिए दुई नं प्रदेशमा आएर अस्थिरताको अर्को पासो थाप्नेछ । न थामिए त्यसैमा टेकेर अस्थिरताको खेल जारी नै राख्नेछ । अन्ततः भारतीय मकसद भनेको नेपाललाई राजनीतिक अस्थिरताको जन्जिरले बाँधेर आफ्नो दुनो सोझ्याउनु नै हो । #लिम्पियाधुरा