नेपाली  काङ्ग्रेसका अधिकांश उपल्ला र अगुवा कार्यकर्ताले अहिले काङ्ग्रेसलाई बिर्सिन लागेको देखिन्छ । नबिर्सिएको भए तिनले प्रजातान्त्रिक र लोकतान्त्रिक राजनीतिक चरित्रको लाजसम्म राख्थे । यसो हुन्थ्यो तिनको लोकलाज सम्माननीय प्रधानन्यायाधीश सुशीला कार्की महाभियोग प्रकरणमा निर्वस्त्र हुने थिएन ।नेकाले इमान, योग्यता, अनुभव र कर्तव्यपरायण जस्ता पक्षलाई सही रूपमा मान्थे भने प्रहरी महानिरीक्षक प्रकरणमा त्यसकै हुर्मत लिने थिएनन् । सामन्य लोकलाजसम्म नराख्ने  अहिलेको काङ्ग्रेसलाई कसरी काङ्ग्रेस भन्ने हो यो तमाम पाठक र श्रोतालाई नै गरेको प्रश्न हो । किनभने यसको उत्तर स्वयं काङ्ग्रेससित नै छैन । त्यसैले काङ्ग्रेसले  काङ्ग्रेसलाई चिनेका भए तिनले  प्रजातान्त्रिक समाजवाद विषयमा सतही वा सघन छलफल  पनि गर्थे होलान् । तिनले राष्ट्र, राष्ट्रियता जस्ता पार्टीका अत्यन्त महत्वपूर्ण विषयमा निधार खुम्च्याएर सोच्थे  होलान् । अहिले अमुक मधेसी दलले निर्वाचन आयोगमा दल दर्ता गर्दा प्रस्तुत गरेको पार्टीगत विधानमा नेपाललाई बहुराष्ट्रिय राज्य उल्लेख गर्दा  काङ्ग्रेसीहरू मौन  मुद्रामा समर्थनको चिरनिन्द्रमा सुकला गर्दैनथे होलान् । अनि चारताराको प्रतीक स्वरूपका कुनै पनि गौरवमय पार्टीगत पहिचानलाई चिहानमा पुर्याउन आतुर नेका नेताहरूलाई कसरी काङ्ग्रेस भन्नु ? तिनले काङ्ग्रेस सम्झेको कसरी भन्नु ?  जहाँ लोकतान्त्रिक पार्टीभित्र लोकतन्त्रको अभ्यासको प्रवेशसम्म हुँदैन  ।पार्टीभित्र र यसअन्तर्गतका कुनै पनि विभागमा राष्ट्र, राष्ट्रियता र समाजवादको सको चर्चासम्म हुँदैन । पार्टीमा वरिष्ठ नेता नरहरि आचार्यको विचार पारित हुन्छ तर उहाँलाई नै पार्टीको प्रभावकारी नेतृत्वदायी तहमा स्थान दिइँदैन । तर यसको मतलब फेरि साराका सारा काङ्ग्रेस सकिएर  सोत्तर भएको भने किमार्थ होइन । यस पार्टीमा चन्द्र भण्डारी जस्ता पार्टी आदर्शप्रति प्रतिबद्ध युवा नेता छन् । सशक्त बौद्धिक तथा लेखकीय व्यक्तित्व नेका नेता मनमोहन भट्टराई आदि पार्टीगत चुरो व्यक्तित्व नभएका होइनन् तर यस्ता व्यक्तित्वलाई सधैँ छेउकुनामा पार्न खोजिन्छ । यस्ता व्यक्तित्वलाई बुझ्न र जान्न तेस्रो आँखा चाहिन्छ । चर्म चक्षुले गुदी देख्तैन ।  गुणी जनले मात्र गुणतत्वलाई बुझ्नसक्छ र त्यस्तै गुणग्राही जनले मात्र गुणको कदर पनि गर्छ । तर अभर परेका बेला यस्तै चुरो वा गुदी  व्यक्तित्व अपरिहार्य हुन्छ ।मनमोहन भट्राई नेपाली काङ्ग्रेसको पुरानो साख जोगाउन प्रयत्नशील देखिन्छन् । उनले लेखेका र दिएका लेख र अन्तर्वार्ताबाट यसको अनुभूति हुन्छ । उनी बीपी काङ्ग्रेसको मन, वचन र कर्मले दृढ पक्षपोषण गर्दा रहेछन् । उनले केही दिनअघि लेखेको अन्नपूर्ण दैनिकमा प्रकाशित लेखमा पनि बीपीले झैँ दुई छिमेकी मुलुकका बीच अत्यन्त सन्तुलित परराष्ट्र नीति अपनाउन जोड दिएका छन् । जननायक बीपी कोइराला र लौहपुरुष गणेशमान सिंहको कृतित्व र व्यक्तित्व नचिन्ने काङ्ग्रेस के काङ्ग्रेस ? नेताको अनुहार, आकृति, नाक र नश्ल मात्र चिन्नु वास्तवमा नेता चिन्नु होइन । काङ्ग्रेस चिन्न बीपी र गणेशमान पढ्नुपर्छ ।तिनले तत्कालीन भारतीय सरकार र सत्तापक्षले  बीपी कोइराला मार्फत् नेपाललाई अनेक तरहले अपमान गरेको राम्ररी पढ्नुपर्छ । त्यसबेला जानकारीमा नआएका, थाहा नपाइएका कोइराला र काङ्ग्रेस बारेका अध्ययन सामग्री अहिले पर्याप्त रहेका छन् । तिनमा बीपीले लेखेका कृतिहरू र वरिष्ठ पत्रकार जगत नेपालका  फुटकर र पुस्तकाकार कृतिहरू अध्ययनका प्रामाणिक सामग्री रहेका छन् । यी कृतिहरू नपढी बीपी कोइराला वा नेपाली चिन्न सकिन्न । यसरी पूर्वजहरूका गहन अनुभवलाई पूर्ण बेवास्ता गरेर काङ्ग्रेस हुन सकिन्न । काङ्ग्रेस हुने हो भने काङ्ग्रेस  जस्तै हुनुपर्यो । अहिले कतिपय नितान्त निजी स्वार्थपूर्तिका लागि हत्तेहाल्ने केही बुद्धिजीवीहरू  स्थानीय तहको निर्वाचनमा काङ्गे्रस पहिलो शक्ति बन्न नसकेकामा लेखमार्फत् नक्कली आँसु खसालिरहेका छन् । यस खालको सतही स्वाँगे पारामा रमाइरहने हो भने आगामी दिनमा काङ्ग्रेसको मात्र होइन, यस्ता चालामालाले कुनै पनि पार्टीको भविष्य बलियो हुँदैन ।चुनावमा पार्टी के–के कारणले हार्यो । त्यसको सबै कारण दुनियाँका सामु जगजाहेर छ । अब आगामी दिनमा ती भूल त्रुटिहरू हुन नदिने कुराहरूमा काङ्ग्रेसी बौद्धिक जनले दबाब दिनुपर्दैन ? आफ्नै कमजोरीलाई निर्ममतापूर्वक शल्यक्रिया गर्न नसक्ने काङ्ग्रेस आफूभित्र क्षयरोग पालेर कति दिन बाँच्न सक्ला र ?      पहिलो जननिर्वाचित प्रधानमन्त्री कोइरालाले भारतीय नेता जबाहरलाल नेहरूले चीनको मैत्रीपूर्ण भ्रमण नगर्न सल्लाह दिए पनि मान्नु भएन । नेहरूले चीन गए पनि यत्ति मात्र कुरा गर्नु भन्ने आदेश पनि स्वीकार्नु भएन । बीपीको मन्त्री मण्डलमा गृहमन्त्री रहेका सूर्यप्रसाद उपाध्यायको सिदा सम्पर्क नेहरूसित हुनेगथ्र्यो । यो कुरा थाहा पाएर पनि कोइरालाले चीनको भ्रमणमा लगेका सूर्य प्रसादलाई झुक्याएर आफूले मात्र  एक्लै  माओत्से तुङसित रातको १२ बजे भेटेर नेपालको हितमा अड्डी लिएर दुई देशका सीमा विवाद सुल्झाउनुभएको थियो । अहिले त नेपाली काङ्ग्रेसमा खुलेआम भारतीय शासकको स्वार्थमा लाग्नेहरूको बोलबाला देखिन्छ, अनि यसरी कसरी  बीपी काङ्ग्रेस हुन सकिन्छ ?  चौथो पटक हालै निर्वाचित प्रधानमन्त्री बनेका नेका पार्टी सभापति अनेक कारणले विवादित छन् । भारतीय प्रमुख अखबारमा खुल्ला रूपमा हाम्रा अर्थात् भारतीय शासकका विश्वासिला व्यक्ति भनेर हालका प्रधानमन्त्रीलाई भनेको समाचार प्रकाशित भयो ।        त्यसैगरी जवाहरलाल नेहरूले नेपालको  उत्तरी सीमा हिमालय पर्वत शृङ्खला भारतको उत्तरी सीमा रहेको बताउँदा बीपीले कूटनीतिक प्रतिवाद गर्नु भएको पाइन्छ । आखिर यस कुरालाई नेहरूले पनि कूटनीतिक तरिकाले परोक्ष रूपमा भारतीय संसदमा मौखिक रूपमा गल्ती महसुस गरेका थिए । त्यस्तो देश र जनताको स्वाभिमान कायम गर्ने काङ्ग्रेस अहिले कहाँ छ ? के यस्तै काङ्ग्रेस बनाउन बीपीले खोज्नु र सोच्नुभएको थियो ? विदेशीको इसारा र लहैलहैमा लागेर नेपाली काङ्ग्रेस पार्टीलाई बचाउन सकिन्छ । यसरी यो पार्टी कति दिन टिक्छ ? सत्ता, शक्ति, सम्पत्ति र निकृष्ट स्वार्थलाई केन्द्र विन्दुमा राखेर अहिलेसम्म कुन पार्टी, सिद्धान्त, सरकार र सत्ता टिकेको छ र ? भातका लागि हत्ते हाल्नेहरू भोलि हराउँछन् तर भविष्यका खातिर लाग्नेहरू कैयौँ कष्टकर कहरहरू सहेर पनि पार्टी रक्षाका लागि अटल अविचल लागिरहन्छन् । तर त्यस्तो पार्टीले देशको अखण्डता, सार्वभौमसत्ता, स्वाधीनता र सामाजिक सद्भाव त जोगाउनु पर्यो नि । भारतीय काङ्ग्रेसलगायत दलले बीपीलाई तिम्रो देशमा हामी बहुदल ल्याइदिन्छौँ र तिमीलाई प्रधानमन्त्री पनि हामी बनाइदिन्छौँ  भने तर त्यस खालको बेहोरालाई कोइरालाले कहिल्यै मन पराउनु भएन ।  जब इन्दिरा गान्धीले सिक्किम कब्जा गरिन् । यसबाट बीपी कोइराला नराम्ररी झस्केको बुझिन्छ । मृत्युलाई पर्वाह नगरी मेलमिलाप नीति लिएर कोइराला  भारतबाट नेपाल आएको एक मात्र कारण नेपालको अस्तित्वको सुरक्षा गर्नुथियो । सुन्दरी जेलको कठोर कारावासमा हुँदा तत्कालीन राजा वीरेन्द्र शाहसित कोइरालाले एक्लै भेट्न खोज्नुभएको थियो । राजा र प्रजाका बीचमा अनेक खेल खेलेर देश र जनताका विरुद्ध षडयन्त्र गर्ने दरबारिया र पूर्वपञ्चहरू  बिचौलियाको भूमिकामा रहेको बीपीले देख्नुभएकै थियो । त्यसैले उहाँले राजा समक्ष सन्देश पुर्यादिन्छु भनेर आउने दरबारिया विश्वस्त व्यक्तिलाई पनि लिखित वा मौखिक सन्देश राजा समक्ष कहिल्यै पठाउनु भएन । बीपीले आखिर आफूले एक्लै राजासमक्ष भेट्ने अवसर पाएको बताइन्छ । यो कुरा ०३६ मा जनमत सङ्ग्रहको घोषणा गर्नुभन्दा अघिको कुरा रहेको पत्रकार जगत नेपालको २०७४ जेठमा कान्तिपुरमा प्रकाशित लेखबाट अवगत हुन्छ । त्यही लेखमा बीपी कोइरालालाई जयबागेश्वरी स्थित निवासमा गएर अमुक प्रभावशाली व्यक्तिले नेपालबाट राजतन्त्र हटाइदिन्छौँ, तपाईं पहिलो गणतान्त्रिक राष्ट्रपति बन्न तयार रहनुहोस्  भनिएको थियो ।बीपीले यस प्रश्नको उत्तरमा यस्तो अतिगम्भीर विषयमा मैले मेरा साथीहरूसित सरसल्लाह गर्नुपर्छ र यसका लागि ४८ घण्टा समय चाहिन्छ भन्नुभएको लेखमा बताइएको छ । यसबीचमा बीपी कोइरालाले राजा वीरेन्द्रसित सोझो सम्पर्क गरेपछिको ४८ घण्टाभित्र जनमत सङ्ग्रहको आकस्मिक घोषणा भएको बताइन्छ । मृत्युको अन्तिम  घडीमा भेट गर्न गएका वरिष्ठ वकिल गणेशराज शर्माले बीपीकै सामुन्ने उभ्भिएर तपाईंजस्तो देशको भाग्य र भविष्यप्रति चिन्तित कूटनीतिक क्षमताको राष्ट्रवादी नेता बित्न लाग्नुभयो । अब देशको के हालत होला भनी दुःखमनाउ गरेका थिए  । यस सबालमा बीपीले अब जे गर्छ भारतले गर्छ भनेर सासले बोलेको  बुझिन्छ । यो स्थिति अहिले आइरहेको छ । यस्तो सङ्गीन अवस्थामा पनि काङ्ग्रेस पार्टी देशमा केही नभएको जस्तो गर्छ भने यस्तो काङ्ग्रेस कति दिन बाँच्ने हो । उहिल्यै पृथ्वीनारायण शाहले दक्षिणको महाचतुर बादशाह एक दिन नेपालमाथि आइलाग्छ भनेकै थिए । त्यस्ता असफल दिन धेरै पल्ट एक प्रसङ्गमा एमाले नेता तथा वरिष्ठ पत्रकार लेखक कमल कोइरालाले भारतीय शासकले बीपीका तुलनामा मातृका प्रसाद कोइरालालाई मन पराउँथे ।  बीपी आफ्नो विवेकले चल्ने हुँदा भारतले उहाँलाई भन्दा भारतले भनेको खुरुखुरु मान्ने  मातृका प्रसाद कोइराला भारतेली शासकले काँध हाल्थे । अहिले त्यही कुराको पुनरावृत्ति भइरहेको देखिन्छ ।  । भारतेली शासकले उहिल्यैदेखि अहिलेसम्म पनि नेपालमा सकेसम्म प्रायः आफ्ना आदेश खुरुखुरु तामेल गर्ने प्रधानमन्त्री मात्रै होइन, राजकीय अन्य क्षेत्र, तह र दर्जामा नियुक्त गर्न गराउन जोड बल लगाउने गरेको देखिन्छ । ओली सरकार हटाएर नेका र माओवादी केन्द्रको नौनौ महिने पालोफेरोकोे सरकार  भारतीय स्वार्थमा आधारित देखिन्छ ।  पृथ्वीनारायण शाहले कुनै एक दिन दक्षिणका महाचतुर बादशाह नेपालमाथि आइलाग्छ भनेको र बीपीले पनि जीवनको अन्तिम घडीमा वरिष्ठ वकिल गणेशराज शर्मालाई निराश भएर जे गर्छ अब भारतले गर्छ भनेझैँ हुने कुलक्षणको सम्भवना नेपालमा बढेको  देखिन्छ । यस खालको कुलक्षणको सम्भवना बढेर जाँदा पनि काङ्ग्रेस किन मौनव्रत लिएर बसेको छ । के यो त्यही काङ्ग्रेस हो  ?  