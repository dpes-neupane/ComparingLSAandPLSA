२०७७ फागुन २३ गते राति दैलेख आठबिस नगरपालिका–३, निमाल बस्ने मानसिं बडवालकी श्रीमती सुकी बडवालले आफ्ना चार सन्तान (तीन छोरी एक छोरा)सहित कर्णाली नदीमा हामफालिन्  । भोलिपल्ट फागुन २४ गते अर्थात अन्तर्राष्ट्रिय महिला दिवसका दिन चार जनाको लास भेटियो । उनले नदीमा चार सन्तानसहित आफूले किन नदीमा हाम फाल्नुपर्ने अवस्था आयो ?पतिले दिनहुँ रक्सी सेवन गरी उनलाई मानसिक पीडा दिएका कारण बालबच्चासहित आत्महत्या गर्ने परिस्थिति आयो भन्ने सुनिन्छ । तर त्यसको अर्को मुख्य कारण भने गरिबी नै हो । जहाँ अभाव हुन्छ त्यहाँ झगडा, बैमनस्यता अवश्य हुन्छ । त्यही गरिबी, अभाव र मदिराको उन्मादबाट उत्पन्न झगडा उनको काल बन्न पुग्यो ।यी महिला त प्रतिनिधि पात्र हुन्, जसले जीवनसँग सङ्घर्ष गर्ने कुनै आधार भेटिनन् । सुकीले त ज्यान फालिन् तर ज्यानै फाल्न नसकेका पीडा दबाएर बाँच्न बाध्य महिला नेपथ्यमा अनगिन्ती छन् । परिवारमा खुसी भए अभावमै पनि जिउन सहज हुन्छ भनिन्छ । बाँच्नका लागि खुसी मात्रै हैन गाँस, बास, कपास, शिक्षा, स्वास्थ्य, सुरक्षा पनि आवश्यक हुन्छ । आदर्शले मात्रै बाँच्न सकिँदैन । देख्नेले भन्ने मात्र हुन्, हिम्मत हारेर आत्महत्या गरेर समस्या समाधान खोज्नु गलत हो । तर बाँच्ने उपाय खोजी गरिदिँदैनन् ।गरिबीको चपेटामा परेका महिलाहरु आज पनि नदी किनारमा बालुवा चाल्ने, गिट्टी कुट्ने, बच्चा पिठ्युँमा बोकेर इँटाभट्टामा काम गरिरहेका छन् । दैनिक ज्यालादारी गरेर पेट पाल्ने महिलाहरु उल्लेख्य मात्रामा छन् ।राजनीति गर्नेहरु श्रम शोषण विरुद्धका भाषण गर्छन् । आजसम्म धेरै सरकार फेरिए । वर्गका कुरा गरे । निकै आशा देखाए । तर खोला किनारमा बालुवा चाल्ने, गिटी कुट्ने महिलाले छुट्कारा पाएनन् । ती मजदुर महिलाको अवस्थामा केही परिवर्तन आएन ।सरकार, अधिकारकर्मी, राजनीतिक दलहरु केही प्रतिशत शिक्षित, आर्थिक उपार्जनमा लागेका महिलाको तथ्याङ्क देखाएर सशक्तीकरण सफल भएको तथ्याङ्क देखाउँछन् । त्यसलाई देखाएर महिलाहरुको अवस्थामा परिवर्तन आएको, सबैले अधिकार प्राप्त गरे, उनीहरुको जीवनमा बदलाव आयो भन्छन् । श्रमिक महिलाको जीवनमा परिवर्तन आएको भए सुखीले आत्महत्या गर्नु किन पर्याे त ? ती तथ्याङ्कमा नदी किनारमा गिट्टी कुट्ने, कठोर परिश्रम गर्ने महिला समेटिएका छन् ? छन् भने फेरि पनि सुखीले आत्महत्या किन गरिन् ? छैनन् भने त्यो तथ्याङ्कमा ती परिश्रमी महिला थपिने कहिले ? नत्र  नारा किन लगाउनु ? यसतर्फ किन कसैको ध्यान पुगेन ? प्रश्न धेरै छन् । परिश्रम नगरी खान त कसैलाई पुग्दैन । वर्गीय नारा लगाउनेहरुले पनि यता ध्यान दिनुपर्ने हैन र ?सुखीको घटनाले सरकारका तथ्याङ्कलाई मात खुवाएको छ । ती श्रमिक महिलाहरु आफ्नो श्रम सस्तोमा बेच्न बाध्य छन् । उनीहरुलाई न श्रमको मूल्य गर्ने अधिकार छ न त अधिकार नै प्रयोग गर्ने उचित ठाउँ छ । खोक्रा भाषणमा छाँटिएका र संविधानको धारामा लेखेर राखिएका अधिकार कहिले प्रयोग गर्न पाउने उनीहरुले ? यहाँ न्यायाधीश बन्न जति सजिलो छ नि त्यति नै कठिन उनीहरुको जीवन यापनमा छ । अधिकारका कुरा गर्ने, समृद्धिका कुरा गर्ने विद्वान्हरुले राष्ट्रपतिलाई देखाएर महिलाले अवसर नपाएका होइनन् भन्छन् । राष्ट्रपति त एकजना छिन् तर त्रिशूली किनार र इँटाभट्टामा कति महिला छन् ? ती महिलाको दैनिकी के छ ? भनेर कसैले हेरेको छैन ।सरकार, प्रतिपक्ष भाषणमा मात्र उन्मुख छन् । चुनाव आएपछि मात्र ती गरिब महिलाका बारेमा सोधखोज गर्न थाल्छन् । उनीहरूका रगत र पसिनाले लतपतिएका हातले ड्याम ड्याम छाप लगाउँछन् । अनि मात्र नेताहरूले कुर्सी समात्न पाउँछन् । चुनावका बेला मिठामिठा भाषणका ललिपप खुवाउँछन् । चुनाव सकिएको भोलिपल्टबाट उनीहरुका बारेमा कहिल्यै सोच्दैनन् ।ती कर्मठ महिलाले परिवारको बोझ बोकिदिने कोही हुँदैनन । उनीहरुको परिवारको जिम्मा अरु कसले लिन्छ त भनेर उल्टै तीखा वाण हानिन्छ । चुनावी परिणामपछि ती श्रमजीवीलाई हेर्ने दृष्टिकोण नै बदलिन्छ । ती भट्टा, नदी किनारतिर हेरिँदैन । हेरिन्छ त नदीमा छलाङ मार्दै गरेका -याफ्टिङलाई मात्र । तिनै श्रमजीवी महिलाको नेतृत्व गरेको भन्दै उनीहरुको भावनामाथि फुटबल खेल्दै सत्ताको मह चाट्न थाल्छन् । उनीहरुलाई दैनिक जीवनमा व्यहोर्नुपरेका बाधाहरुको मतलब नै हुँदैन ।महिला उत्थानका निम्ति ल्याइएका नीति कहाँ, कुन दराजमा थन्किरहेका छन्, कसैलाई वास्ता नै छैन ।महिला उत्थान, अधिकार, समृद्धिका लागि भनेर एक दुई महिलालाई समानुपातिकको कुर्सीमा राखिदिएपछि सबै महिला सशक्त हुन्छन् भन्ने भ्रममा बाँच्नेहरूले पिठ्युमा बच्चा बोकेर नदी किनार र भट्टामा कठोर परिश्रम गर्ने महिलाहरुको सङ्ख्या कति छ भन्ने नै थाहा छैन । एक दुई महिलालाई समानुपातिकको कुर्सीमा बसाएर हैन श्रमजीवी महिललाई आर्थिक उपार्जनका उपाय दिएर मात्र महिलाको उत्थान हुनेछ । गाउँगाउँका सिंहदरबार प्रवेश गरेका महिलाले पनि निम्न वर्गका महिलातिर अलि तिखा आँखाले हेर्न आवश्यक छ । पुरुष शासकहरुको सोच र परिवर्तित महिलाहरुको ध्यान श्रमजीवी महिलातर्फ जानुपर्छ । ३३ प्रतिशतमा परेर मात्रै महिलाको आमूल परिवर्तन हुने होइन । श्रमिक महिला उत्थानका लागि हजार उपाय देखाइएका छन् । तर ती उपलब्धि शून्य जस्तै छन् ।आज गाउँगाउँका सिंहदरबारले महिला उत्थानका लागि भनेर बजेट छुट्याउँछन् । त्यो बजेटबाट कति उपलब्धि भएको छ, नियमन नै हुँदैन । भत्ता पचाउने काम मात्रै गर्छन् । क्षणिक आम्दानीलाई मात्रै महत्त्व दिइएको छ । दीर्घकालीन उपार्जनका लागि कार्यक्रम चलाइएको छैन । तालिम मात्र दिएर सशक्तीकरण हुँदैन भन्ने चेतना जाग्न आवश्यक छ ।साँचै नै महिला उत्थान गर्ने हो भने उनीहरुका लागि गरिने कार्यक्रम लक्षित वर्गबाट उपेक्षित, कठोर परिश्रम गर्ने महिला माझ पुर्याउनुपर्छ । उनीहरुलाई दीर्घकालीन आयआर्जन लागि तालिम, अवसर, सहयोग हुनुपर्छ । सीप तथा रोजगारमूलक तालिममा सहभागी गराउनुपर्छ । सरल, सहज र कम लगानीमा प्रशस्त आयआर्जन हुने बाटो कोरिनुपर्छ । प्रशस्त आयआर्जनका कामा उत्साहित गर्नुपर्छ ।सरल अर्थाेपार्जन गरी आत्मनिर्भर बनाउने भिजन तयार गर्नुपर्छ । महिला आर्थिक रूपमा मजबुत, आत्मनिर्भर हुन सकेमा सुकीले जसरी अमूल्य जीवन कर्णालीमा समाहित गराउनुपर्ने छैन । आर्थिक सशक्तीकरण भएमा हिंसा पनि कम हुनेछ ।शिक्षा र चेतनाको अभावमा कयौँ परिवार रोगले ग्रस्त छन् । सबल नागरिक भयो भने मात्र घर, समाज अनि राष्ट्र सबल हुने हो । त्यसका लागि साक्षर अभियानले मात्रै कुनै तुक राख्दैन । सहज जीवनका लागि आवश्यक शिक्षा अनिवार्य छ ।अब पनि अधिकारका कुरा नारा, जुलुसमा मात्रै सीमित राख्ने हो भने ती परिश्रमी  महिला सशक्त बन्न अर्काे शताब्दी लाग्नेछ । ती अधिकारका लागि सडकका नाराले दूरगामी लक्ष्य प्राप्ति हँुदैन । केही थान सबल महिलाका तथ्याङ्कले नेपथ्यका महिलालाई खिसिटिउरी गरेको छ ।दिवसका दिन ब्यानर बोकेर मात्रै सबलीकरण हुँदैन । अब जुलुस, नारामा भन्दा पनि गाउँगाउँ, बस्तीबस्तीका शोषित पीडित महिलालाई चेतना जगाउने काम होस् ताकि आफ्नो जीवन आफै सपार्न सकून् । रक्सीको उन्मादले मात्तिएको लोग्नेको आशामा बाँच्न नपरोस् ।आजका महिला आत्मनिर्भर बनुन् । त्यसका लागि दीर्घकालीन योजना बनुन् र लागू होस् ।  म एक्लै बाँच्न सक्छु, बालबच्चाको हेरचाह गर्न सक्छु भनेर कठोर परिश्रम गर्ने महिलाई दया मायाको होइन हौसला र अवसरको खाँचो छ । त्यो हौसला दिने काम सम्बन्धित निकायबाट हुनुपर्छ ।