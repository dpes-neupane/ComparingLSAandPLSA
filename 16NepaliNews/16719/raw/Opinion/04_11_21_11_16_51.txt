विश्व अनेकौँ समस्यासँग जुधिरहेको छ । ती समस्या मुख्यतः पुँजीवादी संस्कार र यसको उत्पादन प्रणालीले पुनरुत्पादन गरेको हो । खास गरी संस्कृतिमा आएको पतन र वर्गीय असमानता वर्तमान समाजका प्रधान समस्या हुन् । ती समस्याको समधानका लागि चलनचल्तीमा खोजिने उपाय निदानतर्फभन्दा पनि पीडालाई कम गर्ने क्षणिक प्रकृतिका (एनेस्थेटिक) हुने गरेका छन् ।त्यस्ता प्रकारका बहसले समस्यालाई लम्ब्याउँदै झन गहिरो बनाउने खतरा छ । त्यसकारण समस्याको निराकरणका लागि यसको जड पहिल्याउनु पहिलो आवश्यकता हो । सामाजिक नैतिकताको अभिप्राय र भौतिक उत्पादनको उद्देश्यमा परिवर्तन ल्याई अहिंसामा आधारित समाजवादी  दिशातर्फ लाग्नु जरुरी बनेको छ ।आम बहसमा समाजवादको प्रयोग असफल भएको र पुँजीवाद नै एक मात्र विकल्प भएको तर्क प्रशस्त भेटिन्छन् । खासगरी विश्वका विभिन्न देशमा भएका प्रयोगको असफलतासँगै पछिल्लो असफलताको उदाहरण माओवादी विद्रोहलाई पनि लिने गरिन्छ । यिनै प्रयोगलाई देखाएर समाजवाद असफल भइसकेको निचोड निकाल्ने मानिसको ठूलो जमात छ । यद्यपि यो बहस सीमित र पूर्वाग्रही छ । किनभने यसले मार्क्स र उनीपछिका अन्य वैज्ञानिक समाजवादीहरूले गरेका असफल प्रयोगलाई आधार मानेर मात्रै यसो भन्ने गरेको देखिन्छ । यो बहस एकांकी छ किनभने यसले समाजवादमा पुग्ने अन्य विधिप्रति नजरअन्दाज गर्दछ ।मार्क्सवादी र लेनिनवादीहरूको प्रयोग असफल हुनु समाजवादको असफलता होइन । यो उनीहरूको विधिमा भएको समस्याका कारण उत्पन्न परिणाम हो । समाजवादको लक्ष्यका लागि जुनसुकै विधि पनि अपनाउन सकिने उनीहरूको सैद्धान्तिक कमजोरीका कारण प्रयोगहरू असफल भएका हुन् । समाजवादको पवित्र लक्ष्य प्राप्त गर्नका लागि हिंसालाई जायज ठहर्याउनु गलत थियो ।मानिसको स्वभाव निर्धारणमा भौतिक परिस्थितिले अवश्य पनि भूमिका खेल्छ तर मानिसलाई उक्त परिवर्तनका लागि बाध्य बनाउँदा नयाँ विकल्पका लागि अपरिपक्व नै रहन्छ । भौतिक संरचनाको परिवर्तनका लागि पनि पहिला मानसिकतामा परिवर्तन गर्नुपर्ने हुन्छ । समाजमा विद्यमान रहेको संरचनालाई उखालेर नयाँ स्थापित गर्ने जस्तो गरी समाजवादको प्रयोग गर्न खोज्नु अपरिपक्वता थियो । समाजवादको स्थापनाका लागि प्रथमतः कम्तीमा पनि बहुसङ्ख्यक मानिसको मानसिकतामा समाजवादी परिवर्तन हुनु आवश्यक हुन्छ । उसको मानसिकतामा आएको परिवर्तनले स्वभावमा पनि स्वाभाविक परिवर्तन ल्याउँछ । मानसिकताको परिवर्तनले समाजको संरचनामा हुने परिवर्तनलाई दिगो र समृद्ध बनाउँछ ।मानिस मानसिक रूपमा तयार भएपछि उसले गर्ने संरचनाको परिवर्तनसँग व्यावहारिक योजना जोडिएको हुन्छ । त्यसकारण समाजवादीहरूको पहिलो काम मानिसको चेतनाको परिष्कारका लागि बहसको सिर्जना गर्ने हो । बहस यस्तो होस् जसले मानिसको चेतनाको विकास र विवेकको प्रयोगका लागि मैत्रीपूर्ण वातावरणको निर्माण गर्न योगदान गरोस् ।पुँजीवाद कुनै विष वृक्ष होइन न त यो कुनै भौतिक संरचना हो । न यसलाई उखेलेर फाल्ने र नयाँ रोप्ने गर्न सकिन्छ । यो त समाजका सदस्यहरूको साझा मानसिकता हो । चेतनशील र दिगो प्रयासले मात्रै मानसिकतामा परिवर्तन गर्न सम्भव छ । यसका लागि विद्यमान रहेको व्यक्तिको कल्पनालाई पुनर्संरचना गरी नयाँ रूप दिनुपर्ने हुन्छ । उपलब्ध मानसिक चित्रहरू र यसबाट बुनिने कल्पनाको आकृतिलाई बदल्दै जाँदा व्यक्तिले आफू अगाडिको भौतिक संरचना स्वभावतः बदल्न थाल्छ । यस्तो परिवर्तनपछि मानिसको खुसी हुने र दुःखी हुने कारण बदलिन पुग्छन् । यसरी एकजनाको मात्रै होइन बहुसङ्ख्यक समाजका सदस्यहरूको भावना जागृत गर्ने कारकहरू बदलिँदा समाजको लक्ष्य परिवर्तन हुन्छ । यसले व्यक्ति व्यक्तिको स्वभाव हुँदै अन्ततः समाजको नै संस्कृति परिवर्तन गर्छ । संरचना पछि बदल्ने र मानसिकता पहिले बदल्ने भन्ने जस्तो अनुत्पादक बहसमा पर्नु जरुरी छैन । भौतिक संरचनालाई बारम्बार परिवर्तन गरेर प्रयोग गर्ने विषय नै हो । तर त्यस परिवर्तनले समाजलाई समृद्ध बनाउँछ भन्ने आत्मविश्वास आम नागरिकमा हुनुप¥यो । मानसिकता परिवर्तनलाई जोड दिनुको मतलब भौतिक प्रयोगलाई सँगसँगै नलाने भनेको पटक्कै होइन । के मात्र पनि होइन भने परिवर्तनलाई दिगो बनाउने यो सही विकल्प हो । अझै के पनि हो भने यस परिवर्तनसँगै मानिस जिम्मेवार बन्ने र आफै भौतिक परिवर्तनका लागि अग्रसर हुने परिपस्थितिको निर्माण हुन्छ । हिंसाको प्रयोगलाई निलम्बन गर्नका लागि पनि मानसिक परिवर्तनमा जोड दिनुपर्ने कुरा ऐतिहासिक तथ्यहरूबाट नै प्रष्ट छ, यसमा बढ केही भन्न जरुरी छैन ।माथि भनिएझैँ मानिसहरूबीचको साझा मानसिकता नै समाजको मानसिकता भएकाले वर्तमानको सामूहिक मानसिकता सर्वविदित नै छ पुँजीवाद हो । व्यक्तिकेन्द्रीयता हो । सङ्ग्रह र भोगको पागलपन हो । यसले उत्पन्न गरेको सामाजिक विभेद र अमानवीय शोषणको परिदृश्य पुँजीवादको भौतिक स्वरूप हो ।सामाजिक मानसिक समस्या मार्क्सले भने जस्तो ‘मनी मानिया’ हुँदै अहिलेसम्म आइपुग्दा झनै गहिरिँदो छ । जीवनको लक्ष्य धनको प्राप्ति बनेको छ । किन धन ? त्यो प्रश्न नै असान्दर्भिक बनेको छ  । धनले विनिमय गर्न नसकिने केही छैन भन्ने छ । सामाजिक प्रतिष्ठा पनि धनले खरिद तथा बिक्री गर्न सकिने अवस्था छ । अभौतिक कुराहरूको विनिमयको विषय उन्नाइसौँ शताब्दीको मध्यतिर हुने गरेको जस्तो विवादको होइन अहिले अनुकरणीय भएको छ । यति मात्रै होइन, वास्तवमा वर्तमान समाजमा धनका लागि नैतिकताको तस्करी मानिसको दैनिक कर्म बनेको छ । गरिब होस् वा धनी धनका लागि अनैतिक बन्दै जाँदा त्यस्ता जनुसुकै कार्य पनि स्वीकार्य हुने भएका छन् । पुँजीवादमा जस्तो धन धनका लागि नभएर अब यो मानिसको व्यक्तित्वका लागि भइसकेको छ । कम श्रममा वा श्रमबिना नै धन आर्जन गर्न सक्नेको इज्जत समाजमा सबैभन्दा ठूलो छ । श्रम गर्नुको विकल्प नहुनेले मात्रै श्रम गर्दछ । यसरी श्रमलाई अपमानित गरिएको छ । आम रूपमा गरिने श्रमहरू पनि व्यक्तिको चाहनाका कारण नभएर बाध्यता र बजारको उपलब्धताका कारण हुने भएकाले प्रायः श्रम गर्ने मानिसहरू पनि आफ्नो काममा खुसी छैनन् ।यो समस्याग्रस्त मानसिकताले समाजमा वर्गीय विभेद मात्रै सिर्जना गरेको छैन बरु मानिसको प्राकृतिक अधिकारमाथि नै अतिक्रमण गरेको छ । यस सामाजिक पागलपनका कारण कुनै मानिस जन्मजात कथित उच्च बन्छ भने कतिपयले आफ्नो सामान्य क्षमतालाई समेत प्रयोग गर्न नपाएर मानव जीवन नै खेर गइरहेको छ ।धन आर्जन गर्न वा सामाजिक प्रतिष्ठा आर्जन गर्न सफल भनिएको वर्ग सङ्ग्रहको भोग गर्दा लोभी बन्दै जाने र यो सङ्ग्रह घट्ने कुरामा भयग्रस्त (फोविक) हुँदै पनि जाने गर्छ । अर्को समाजको तप्का हातमुख जोड्न नसक्ने गरी शोषित व्यवस्थामा बाँधिएकाले मौका पाउँदा चोरी डकैती तथा अन्य आपराधिक कर्मसमेत गर्न सक्ने परिस्थितका लागि अभिशप्त छ । त्यसकारण पुँजीवादले मानिसको सर्वाङ्गीण विकासमा बाधा पुर्‍याइरहेको कुरा बुझ्न गाह्रो छैन । प्रष्ट पार्न खोजिएको के हो भने समस्याको पुनरुत्पादन हुँदै जाँदा अब सामाजिक मानसिकता धनको आर्जनमा लिप्त हुने अवस्थामा मात्रै छैन । त्यसका लागि जुनसुकै अमानवीय विधिको पनि प्रयोग गर्ने गम्भीर नैतिक ह्रासको अवस्थामा पुगेको छ ।यस्तो परिस्थितिमा समाजवादको लक्ष्यमा पुग्नका लागि अहिंसात्मक विधि नै सही विधि हो । यस समाजवादी मानसिकताको निर्माणको विधिमा भिन्नताका बाबजुत अवश्य पनि अहिंसामा विश्वास गर्ने समाजवादी र वैज्ञानिक समाजवादीहरूले राखेका लक्ष्यमा समानता छन् । वर्गविहीन समाज र सामुदायिक भावना जस्ता विचारहरू साझा परिकल्पना हुन् । विशेषतः समाजवादमा पुग्ने तरिका र त्यसका लागि तय गरिने राजनीतिक कार्यक्रमहरूका सवालमा गम्भीर मतभिन्नता छन् । ती साधन र साध्य बीचको सम्बन्ध परिभाषित गर्ने सवालमा उत्पन्न भएका हुन् । तीमध्ये केही यस लेखमा बहस गर्ने प्रयास गरिएको छ ।समाजवादीहरूबीचमा हिंसाको विषयलाई लिएर मतभिन्नता भएको देखिन्छ । अहिंसाको प्रयोगबाट समाजवादमा पुग्ने र हिंसाको प्रयोगलाई जायज ठहर्याउने मोटामोटी दुई धारमा समाजवादी आन्दोलन विभाजित छ । नेपालको सन्दर्भमा पनि हिंसा प्रयोग गर्ने वा नगर्ने भन्ने प्रश्नमा समाजवादीहरू विभाजित भएका देखिन्छन् । यद्यपि हिंसात्मक तवरले गर्न खोजिएका समाजवादी अभ्यासहरूको असफलता पछि अहिंसात्मक परिवर्तनका पक्षमा मत निर्माण हुँदै गएको विश्व परिस्थिति छ ।नेपाली काँग्रेसले अहिंसात्मक विचारधारको नेतृत्व गर्ने गरेको छ । हुन त नेपाली काँग्रेसले पनि हिंसाको प्रयोग गरेको इतिहास छ । यद्यपि पार्टीले आफ्नो उक्त कार्यनीतिमा परिवर्तन गरेको लामो समय भइसकेको छ । पछिल्लो समय काँग्रेसमा अहिंसाको विकल्पमा बहस नै हँुदैन । हिंसाको वकालत गर्ने मार्क्सवादी र लेलीनवादी दलहरू पनि आफ्नो विचारलाई बदल्दै गएका छन् ।पुँजीवाद र वैज्ञानिक समाजवादको विकल्पका रूपमा लोकतान्त्रिक समाजवादलाई अगाडि बढाउने प्रयास पनि भएको छ । मानिसको विचारको परिवर्तन सत्ताको परिवर्तन र धनको बाँडफाँटले गर्न सक्छ भन्ने जड मान्यताका विरुद्धमा यो विचार आएको थियोे । नागरिक स्वतन्त्रतालाई बन्दक बनाएर समाजवादमा पुग्न सकिँदैन भन्ने मान्यताका आधारमा कतिपय समाजवादीहरूले आन्दोलनलाई हिंसाको प्रयोगबाट अलग गर्ने प्रयास गरेका थिए । आर्थिक नीतिहरूमा समाजवादी र राजनीतिक नीतिहरूमा उदारवादी एक मिश्रणका रूपमा सामाजिक लोकतन्त्रको विकल्प निर्माण भएको थियो । उत्तरी युरोपका केही देशमा यस मध्यमार्गी नीतिले ल्याएको तुलनात्मक सफलताले अन्य भूभागका गरिब तथा तेस्रो देशमा अनुसरण गर्ने प्रयास गरेको देखिन्छ । प्राकृतिक स्रोत तथा त्यसबाट उपलब्ध पुँजीको प्रयोग मानव संशाधनको विकासमा लगानी गर्दा उक्त देशहरू आफ्ना नागरिकलाई सार्वजानिक सुविधा निःशुल्क प्रदान गर्न सक्ने भए । उनीहरूले नागरिकलाई काम दिएर त्यसबाट उब्जने धनको उपयोगबाट सार्वजानिक संरचनाको निर्माण गर्न सफल हुन् । पारदर्शी जीवन र राज्य स्तरमा हुने भ्रष्टाचारको नियन्त्रण उनीहरूको सफलताको कडी हो ।सामाजिक लोकतन्त्रको प्रयोग पुँजीवादभित्रकै एक अंश हो । विकल्प होइन । उत्पादनको उद्देश्य उही पुँजीवादी पुँजीनिर्माण राखेर सामाजिक लोकतन्त्रले दिगो विकल्प दिन सक्दैन । यो विकल्पको प्रयोग विश्वव्यापी रूपमा गर्न नखोजिएको पनि होइन । हाम्रा सामु अनुभव पनि छन् । के देखियो भने सामाजिक लोकतन्त्रका लागि पहिला उत्पादनलाई नै बढाउनुपर्ने भयो । त्यो त ठीक थियो तर उही पुँजीवादी उद्देश्य र विधिमा निर्भर रहेर । यस अवस्थामा उत्पादन प्रणालीको विकल्पविना ठूलो मात्राको सस्तो उत्पादनको होडमा अगाडि आउन सक्ने अवस्थाको निर्माण हुने कुरै भएन । बोलवाला पुँजीवादको नै रह्यो । यसरी सामाजिक लाकतन्त्रको अभ्यास गर्न खोजेका कतिपय गरिब देश असफल भए । भन्नुको मतलब पुँजीवादको विकास गर्न सक्ने देशले सामाजिक लोकतन्त्रको अभ्यास गर्नसक्ने देखियो भने सामाजिक लोकतान्त्रिक देशहरूले पुँजीको विकास गर्न नसक्ने पनि दखियो । यसरी सामाजिक लोकतन्त्र विकल्प बन्न सकेन । उत्पादनको उद्देश्य र प्रणाली दुरुस्तै रह्यो । अन्ततः पुँजीवादले नै सामाजिक लोकतन्त्रको स्वरूपलाई आफू अनुकूल बदल्ने गरेको देखियो ।पुँजीवादको केन्द्रमा पनि सामाजिक लोकतन्त्रको बहस नहुने होइन तर त्यसको कार्यान्वनका लागि पुँजीको निर्माण नै प्रमुख भएका कारण कतिपय यस्ता नीतिहरूको कार्यान्वयका लागि पुँजीपतिले कर तिर्नु पर्ने हुन्छ । यस्तो अवस्थामा पुँजी पलायन हुने भय हुँदा यस्ता कार्यक्रमका लागि स्रोत जुटाउन गाह्रो हुने देखिन्छ । अवश्य पनि यही पुँजीवादी व्यवस्थालाई पुनर्निर्माण गरी अगाडि बढ्नुपर्ने भएकाले समाजवाद उन्मुख नीतिमार्फत राज्यको स्वरूपलाई बदल्दै लैजानु जरुरी छ । सामाजिक समस्या गहिरिँदै जाँदा र यस परिस्थितिमा समाजवादी बहसको सान्दर्भिकता बढ्दै जाँदा राजनीतिक नेतृत्व समाजवादी नीतिहरू अवलम्बन गर्न बाध्य बन्दै गएको जस्तो पनि देखिन्छ । यद्यपि आमूल परिवर्तनका लागि सामाजिक लक्ष्य र उत्पादनको उद्देश्य परिवर्तन नभई सम्भव छैन ।पछिल्लो समय अर्को प्रयोग देखिएको छ चीनमा । यहाँको कम्युनिस्ट पार्टीले अगाडि बढाएको राजनीतिक मोडलका बारेमा त्यतिसारो प्रशंसा हुने गरेको त छैन । तर के भौतिक विकासका लागि यो मोडल उपयोगी छ त ? भन्ने प्रश्नहरू उठाउन थालिएको छ । पुँजीवादको अन्यसङ्क्रामण बढ्दै जाँदा कतिपय गरिब मुलुकका जनता धनी हुने लालसामा र शासकहरू यस मोडलबाट आफ्नो सत्ता पनि पक्का हुने भएका कारण नक्कल गर्न लालाहित भएका देखिन्छन् ।वास्तवमा यो मोडलले पनि पुँजीवादी उत्पादनको उद्देश्य र प्रणालीको विकल्प प्रस्तुत गर्दैन । बरु झन् पुँजीवादमा समेत उपलब्ध सामान्य व्यक्ति स्वतन्त्रताको हकमा समेत बन्देज लगाएर दमन गर्ने गरिन्छ । मानिसलाई उत्पादनमा व्यापक रूपमा जोड्ने नाममा राज्यद्वारा व्यक्तिको शोषणलाई वैधानिक मानिएको छ ।चिनियाँ मोडलमा पुँजीवादी अन्य सङ्क्रमणको समस्या झनै गम्भीर देखिन्छ । धेरै उत्पादन गर्नु र उक्त उत्पादनबाट आएको आर्जनलाई भौतिक विलासमा खर्च गर्नु आम मानिसको लक्ष्य भएको प्रष्ट उदाहरण चिनियाँ प्रयोग हो । विवेक, सहभागिता तथा बहसको गुन्जायस नभएको र ठूलो सांस्कृतिक तथा मानवीय क्षतिका बाबजुद क्षणिक उत्पादन गर्न सफल मानिएको चीनले भविष्यसम्म यही उत्पादनको चक्रलाई कायम गर्न सक्ने सम्भावना छैन । न त चिनियाँ नेतृत्वसँग कुनै आदर्श समाजवादमा पु¥याउने विचार वा चाहना नै छ । वास्तवमा चिनियाँ मोडल पुँजीवाद र वैज्ञानिक समाजवादका गलत धारणाहरूको मिश्रणबाट निर्मित विकल्प हो । यसले पुँजीवादको शोषणमा आधारित उत्पादन प्रणाली र वैज्ञानिक समाजवादको तानाशाही राजनीतिलाई मिलाएर अगाडि बढेको देखिन्छ ।प्रबुद्ध समाजवादमानिस चेतनशील प्राणी हो । ऊ अन्य प्राणीभन्दा फरक एउटा कारण मात्रै छ, त्यो हो उसले आफ्नो पशुवृत्तिलाई पहिचान गर्ने क्षमता राख्छ । उसमा निहित समस्याको पहिचान गरी तिनको समधानसँगै जीवनलाई सुधार गर्ने प्रयास मानव समाजमा मात्रै सम्भव छ । मानिस चेतनाको आदानप्रादन तथा हस्तान्तरणसमेत गर्न सक्ने भएकाले सभ्यताको ज्ञानबाट लाभान्वित हुँदै आएको छ । यसरी मानिसका लागि आफूलाई छिटो परिवर्तन गर्न सक्ने अवसर छ । आजसम्म सभ्यतामा जेजस्ता परिवर्तन भए त्यो चेतनाका कारण नै सम्भव भए । मानिसले जेजति परिवर्तनहरू ग¥यो त्यो चेतनाको परिवर्तन नै थियो ।वर्तमान विश्वमा प्रबुद्ध समाजवादको औचित्यको एउटा मात्र कारण मानिसको यही चेतनामा परिवर्तन गरी भौतिक परिवर्तनका लागि ऊ आफैलाई सक्षम बनाउनु हो । राजनीतिक पार्टी तथा राज्यसत्ताले गर्ने भौतिक परिवर्तनले आम मानिसको मानसिकतामा परिवर्तन ल्याउँदैन । प्रबुद्ध समाजवादी राजनीतिको प्रमुख जिम्मेवारी उपलब्ध राज्य संयन्त्रको प्रयोग नागरिकलाई सबल बनाउनका लागि गरिनु पर्छ । आफैमा निर्भर बनाउनका लागि गरिनुपर्छ । राज्य कम शासन गर्नका लागि प्रयत्नरत हुनुपर्छ । त्यसका लागि उपयुक्त वातावरणको निर्माण गर्नु नै प्रबुद्ध समाजवादी राजनीतिको प्रमुख जिम्मेवारी हो । जनताको चेतनाको परिवर्तनले जस्तो संरचनाको माग गर्छ त्यही अनुरूप अहिंसात्मक तवरले परिवर्तन गर्दै लैजानु यसको महत्त्वपूर्ण कार्यभार हो ।आम मानिसको चेतनामा आएको परिवर्तनलाई कुनै नेता वा पार्टीले प्रतिनिधित्व गर्न सक्दैन । त्यसकारण उनीहरूलाई आफ्नो चेतनाको प्रस्तुतिका लागि व्यक्तिगत स्वतन्त्रता अनिवार्य छ । व्यक्तिले उसका विचारलाई अरूसामु राख्न, विरोध गर्न वा उसको विचारको अहिंसात्मक प्रयोग गर्नका लागि आवश्यक वातावरणको निर्माण नै वर्तनमान राजनीतिको उद्देश्य हुनु पर्छ । शान्तिपूर्ण आह्वान, मतदान तथा उनीहरूको राज्य सञ्चालनमा सहभागिताबाट आम मानिसको चेतनाको परिवर्तनलाई व्यक्त गर्न सकिन्छ । माथिबाट दिइने आदेश वा अधिनायकवादी राज्य व्यवस्थामा व्यक्तिका तमाम विकासका सम्भावनामा अवरोध सिर्जना हुने गर्छ । वास्तवमा राज्यको उद्देश्य कम शासन गर्ने हुनुपर्छ भने नागरिकको उद्देश्य राज्यको आवश्यकतालाई कसरी अनावश्यक बनाउने भन्ने हुनुपर्छ ।यसरी वास्तवमा प्रबुद्ध समाजवादले राज्यको अस्तित्वलाई सङ्क्रमणकालीन बाध्यता ठान्छ । राज्यको अहिलेको जड स्वाभावलाई अन्त्य गरी यसलाई लचक र आवश्यकता अनुसार भङ्ग तथा पुनस्र्थापना गर्न सक्ने अवस्थामा समाजलाई पु–याउन जरुरी मान्छ ।राज्यको आवश्यकता मानिसका आवश्यकता अनुसार निश्चित उद्देश्यका लागि हुन सक्छ । उद्देश्य प्राप्तिपछि यसको विगठन गर्न सक्ने वा नयाँ आवश्यकताअनुसार पुनः गठन गर्न सकिने लचक अवस्थामा पु¥याउनुपर्ने छ । विगठन हुँदा पनि नागरिकको जीवनमा नकारात्मक असर नपुग्ने अवस्थाको निमार्णका गरिनुपर्नेछ । यही प्रबुद्ध समाजवादी राजनीतिको प्रथामिकता हुनुपर्दछ । उक्त उद्देश्यमा पुग्नका लागि राज्य स्थापनाको उद्देश्य पनि पुनः परिभाषित गर्नुपर्ने देखिन्छ । लोकतान्त्रिक राजनीतिमा यस सम्भावनाको गुन्जायस अवश्य छ । यद्यपि यसमा निहित शुन्डाकार संरचना र उत्पादनको गलत उद्देश्यका कारण यस बहसले स्थान पाउन सकिरहेको छैन । प्रबुद्ध समाजवाद यही लोकतान्त्रिक संस्कारलाई समृद्ध बनाउनका लागि अगाडि बढाइइएको विचार हो ।चेतनाको विकासमा सामाजिक संरचनाले प्रभावित गर्ने एक पाटो छ । यसका साथसाथै प्रबुद्ध समाजवाद स्थापनार्थ मानिसले आफ्नो आन्तरिक परिवर्तनको पाटोलाई अझै महत्त्वकासाथ लिनुपर्ने हुन्छ । मानिस आधारभूत रूपमा पशु भएकाले उसमा अनेकन प्राकृतिक विशेषता छन् । लोभ, मोह, तृष्णा, क्रोध, भय, पूर्वाग्रह र अरूभन्दा विशिष्ट हुनुपर्ने मपाइँत्व (इगो) जस्ता आन्तरिक बाधाहरू उसको चेतनाको विकासका ठूला अवरोध हुन् ।मानिस आफ्नो व्यक्तित्व परिवर्तनका लागि शिक्षा लिन्छ । शिक्षाको उद्देश्य ती वृत्तिहरूलाई पहिचान गरी परास्त गर्नु हो । यस अभ्यासमा पूर्ण रूपमा सफलता प्राप्त गर्न अधिक कठिन भए तुलनात्मक सुधारले पनि मानिसको जीवनमा खुसी ल्याउन सक्छ । प्रबुद्ध समाजवादमा पुग्नका लागि व्यक्तिले आन्तरिक रूपमा गर्नुपर्ने सुधारका पक्षहरू प्रधान भएर आउँछन् । किनभने व्यक्ति नै समाजको केन्द्र हो । उसमा आउने परिवर्तनले समाजलाई प्रभावित गर्न सक्छ । समाज मानिसको साझा नैतिक कल्पना भएका कारण व्यक्ति व्यक्तिको चेतनामा आउने परिवर्तनले अन्त्यमा समाजको साझा स्वभाव वा संस्कृतिमा परिवर्तन ल्याउँछ । यी अवरोधसँग जुध्नका लागि मानिसलाई परिवार, समाज तथा राजनीतिको आवश्यकता पर्छ । सही वातावरणको उपलब्धताले आफूभित्रको सङ्घर्षका लागि सघाउ पु–याउने हुँदा सामाजिक व्यवस्थाको उद्देश्य यही वातावरणको निर्माण हुनुपर्छ ।वास्तवमा समाज सभ्यताको चेतनाको निरन्तरता हो । प्रत्येक कालखण्डमा विशिष्ट सामाजिक परिस्थितिको निर्माण हुन्छ । उक्त परिस्थितिमा उत्पन्न हुने अवसर र चुनौतीको सामना मानिस जन्मनासाथ गर्छ । बच्चाका लागि उपलब्ध त्यो परिस्थितिले भविष्यलाई प्रभावित गर्न सक्ने भएकाले समाज बच्चाका लागि स्वस्थ हुनुपर्दछ । त्यसकारण नै बच्चाको पालन पोषण एवं शिक्षाका लागि समाजको ठूलो पुँजी लगानी गर्ने गरिन्छ अर्थात मानिसको चेतनालाई विकास र हस्तान्तरण गर्न सकिन्छ । यसको विकासले भविष्यको पनि निर्धारण गर्ने भएकाले मानिसको चेतनाको विकासभन्दा अर्को कुनै महत्त्वपूर्ण राजनीतिक कार्यनीति हुन सक्दैन । यसैमार्फत मात्रै समाजवादको स्थापना गर्न सकिन्छ ।प्रबुद्ध समाजवाद के मान्दछ भने समाजका बहुसङ्ख्यक व्यक्तिको मानसिकतालाई परिवर्तन नगरी वास्तविक रूपमा परिवर्तन सम्भव छैन । चेतनाको परिवर्तन अहिंसात्मक विधिबाट मात्रै सम्भव छ । मानिस चेतनशील प्राणी भएकाले उसको चेतनाको परिवर्तन नै वास्तविक परिवर्तन हो । मानिसमा सत्गुणहरू हुनेहुँदा निहित प्रेम, करुण, सहयोग तथा सहकार्य जस्ता चेतनाका वृत्तिहरूलाई उजागर गरेर समाजको दिगो परिवर्तन गर्न सकिन्छ । तत्काललाई समाजको लक्ष्य परिवर्तन गरी उत्पादनको उद्देश्यलाई पुनरपरिभाषित गर्नु आवश्यक छ । मानिस उसका भौतिक तथा बौद्धिक आवश्यकताहरूको पूर्तिका लागि ऊ आफै सक्षम हुनुपर्दछ तब मात्र समाजवाद सम्भव छ । मानिसले रूपैयाँले खरिद गर्ने आत्मनिर्भरताले अन्तरनिर्भर बढाउँदै परनिर्भर बनाउँछ । यस परनिर्भरताको वास्तविकतालाई स्वीकार गर्दै यसको परिवर्तनका लागि राजनीतिक कार्यक्रमहरू अगाडि बढाउनु वर्तमानको कार्यभार हो ।मानिसको लक्ष्य भौतिक हुन सक्दैन । मानिस एक चेतनशील प्रणाली भएकाले उसले आफ्ना भौतिक आवश्यकताहरूको प्रकृतिलाई बुझेर तिनलाई घटाउने उसको उद्देश्य हुन्छ । प्रबुद्ध समाजवाद के मान्छ भने मानव सभ्यता अत्यावश्यक भौतिक आवश्यकताको परिपूर्तिका लागि सक्षम भइसकेको छ । अहिले जति अभाव र विभेद छ त्यो उत्पादन गर्न सक्ने क्षमता नभएका कारणले होइन, त्यसको नियन्त्रण र वितरणमा भएको असमताका कारण हो भन्ने कुरा प्रष्ट छ । त्यसकारण मानिसलाई समान अवसरले प्रत्याभूत गर्नका लागि आवश्यक केही आधारभूत अधिकारहरू नागरिकमा हुनुपर्छ भन्ने कुरामा दृढ छ ।आधारभूत आवश्यकताको परिपूर्ति जमिनबाट मात्रै सम्भव छ । मानिस उसले चाहेको जमिनबाट उत्पादन गर्नका लागि स्वतन्त्र छ । जमिनको प्राकृतिक अधिकारको स्थापनापछि मात्रै व्यक्ति आफ्ना आवश्यकताको परिपूर्तिका लागि श्रम गर्न स्वतन्त्र बन्छ । कोही पनि भूमिहीन हुनु हुँदैन । मानिसले जुनकुनै बाँझो जमिनमा आफ्नो पसिना बगाउन स्वतन्त्र छ । व्यक्तिले जमिनको प्रयोग उत्पादनका लागि मात्रै गर्न सक्छ । जमिनको बेचबिखनलाई रोकिनु पहिलो आवश्यकता हो । व्यक्तिले उत्पादन गर्न सक्ने समयसम्म त्यो जमिन उसको नियन्त्रणमा रहन सक्दछ । यस्तो सम्पत्तिको पुस्ता हस्तान्तरण पनि रोकिनु पर्छ ।प्रबुद्ध समाजवादले भूमिमाथिको प्राकृतिक अधिकारलाई स्थापित गर्न खोज्नुको महत्त्व यति कुरामा मात्रै सीमित छैन । व्यक्ति पूर्ण रूपमा स्वतन्त्र बनाउनका लागि आवश्यक जमिनबाट भौतिक आवश्यताको पुर्ति त गर्छ नै । यसका साथसाथै माटोसँगको उसको सम्बन्धले विद्यमान बजारको अनिश्चितता र मूल्यमा हुने परिवर्तनको भयबाट मुक्त गर्दै बजार वा अन्य उत्पादकमा निर्भर हुनुपर्ने बाध्यताबाट मुक्त गर्छ । कृषि कर्म सबै मानिसले गर्नुपर्ने भौतिक रूपमा आत्मनिर्भर बन्नका लागि मात्रे होइन यसको आध्यात्मिक महत्त्व पनि उस्तै छ । के कुरा प्रष्ट छ भने भौतिक र मानसिक कुराको अन्तरसम्बन्ध भएका कारण भौतिक रूपमा आत्मनिर्भर मानिसले मात्रै मास्तिष्कलाई स्वतन्त्र बनाउँदै सही विवेकको प्रयोग गर्न सक्छ । कृषि कर्मले प्रकृतिसँग जोड्ने भएकाले प्रकृतिको ज्ञानका साथै शारीरिक श्रम र स्वस्थ खानाले मानिसलाई लाभान्वित गर्छ । वर्तमान व्यवस्थामा खाद्य जस्तो अत्यावश्यक वस्तुको नियन्त्रण केही पुँजीपतिको हातमा पुग्दा उत्पादन गर्ने र उपभोग गर्ने दुवै मानिसहरू अमानवीय ढङ्गले शोषणमा परिरहेका छन् । कृषि कर्मले मानिसलाई यस शोषणको चक्रबाट मुक्त गर्नुका साथै बढ्दो वातावरणीय असन्तुलनलाई नियन्त्रण गर्न पनि सघाउ पु–याउने हुँदा यसको महत्त्व बढ्दै गएको छ ।कृषि कर्मको कुरा गर्दा मानिसमा भ्रम हुने गरेको छ । के प्रबुद्ध समाजवादले हामीलाई कृषि युगमा फर्काउन चाहन्छ ? त्यो होइन । प्रत्येक युग कृषि युग हो । प्रविधिको प्रयोगका कारण थोरै मानिसहरूको संलग्नताले नै सबैलाई पुग्ने उत्पादन सम्भव भएको हो । अहिलेको समस्या उत्पादनको कमी होइन । यसको नियन्त्रणको हो । यसको नियन्त्रण ठूलो प्रविधिमार्फत केही व्यक्तिहरूको हातमा रहन गयो । ठूलो पुँजी र ठूलै उत्पादनलाई वर्तमान व्यवस्थाले प्रोत्साहन गर्दै जाँदा कम्तीमा खानाका लागि आत्मनिर्भर कृषक वर्ग परिनिर्भर बन्दै ठूला फार्ममा मजदुरी गर्न विवस भए । समस्या प्रविधिको एकाधिकारमा त छँदै छ । त्यसका साथसाथै साना तथा सर्वसुलब प्रविधि अभावले पनि मानिसलाई पुँजीपतिमा निर्भर हुन बाध्य बनाएको छ । ज्ञान तथा प्राविधिमा मानव सभ्यताले प्राप्त गरेको उपलब्धिलाई केही व्यक्ति वा देशले आफ्ना निजी सम्पत्ति बनाउँदा विभेदको दायर झनै बढ्दै गयो । उपलब्धिलाई छिपाएर राख्ने वा महँगोमा बच्ने अवसरको खोजी गर्ने प्रवृत्तिका कारण साझा सम्पत्ति माथि बहुसङ्ख्यक मानिसको पहुँच स्थापित हुन सकेन ।यदि प्रविधिको आविष्कारपछि उत्पादन भएको पुँजी श्रमिक वर्गमा पनि समान तवरले बाँडिन्थ्यो भने ती धेरै विकराल असमनाको समस्या नै आउने थिएन । त्यस कारण मानव सभ्याताको साझा सम्पत्ति ज्ञान र प्रविधिमाथिको एकाधिकारलाई तत्काल तोड्नुपर्छ भन्ने मान्यता प्रबुद्ध समाजवादले राख्छ ।सानो, सर्वसुलभ र आत्मनिर्भर प्रविधिको विकासबाट अहिले विद्ययमान रहेको एकाधिकार र यसले उत्पन्न गरेको विभेदको समस्यालाई समधान गर्न सकिन्छ । आत्मनिर्भर प्रविधि प्रबुद्ध समाजवादको प्राथमिक महत्त्वको क्षेत्र हो । यो कस्तो प्रविधि हो भने जसको पूर्ण ज्ञान र नियन्त्रण प्रयोगकर्तामा हुने गर्छ । उदाहरणका लागि कुनै एक यन्त्रले मानिसलाई कृषि कर्म गर्न सहज बनाएको छ भने उक्त यन्त्रको निर्माण, नियन्त्रण र ऊर्जाको पनि उत्पादन गर्न उक्त प्रयोगकर्ता सक्षम हुनुपर्छ । यन्त्रलाई कसरी सानो र कम ऊर्जामा चल्न सक्ने सर्वशुलभ र सस्तो बनाउने बन्ने विषयमा नै प्रबुद्ध समाजवादको राजनीतिक कार्यक्रम अगाडि बढ्नुपर्छ । वर्तमानमा के देखिएको छ भने प्रविधिको ज्ञानलाई निजीकरण गर्ने र यसलाई बजारमा महँगोमा बेच्ने ।जब मानिस यस्तो प्रविधिको प्रयोग गर्न थाल्छ तब उक्त प्रविधिको निर्माण त ऊ गर्नै सक्दैन बरु त्यसको मर्मत तथा ऊर्जाको उत्पादन पनि गर्न नसकेर वास्तवमा उक्त प्रविधिमार्फत परनिर्भर बन्दै गएको अवस्था छ । यदि धेरै मानिसमा प्रविधिलाई आत्मनिर्भर भएर प्रयोग गर्ने क्षमता छैन भने क्षताको विकासतर्फ लाग्नु पर्छ । यस्तो अवस्थालाई नाफा कमाउने अवसरमा बदल्ने परिपाटीले मानिसबीचको असमानतालाई झनै बढाएको छ । ज्ञान तथा प्रविधिलाई यसरी नाफा कमाउने माध्यम बनाइनु अनैतिक छ । नयाँ प्रविधि बजारमा ल्याउने र त्यसको ज्ञानलाई निजीकरण गर्ने एक सामाजिक गैरजिम्मेवारी हो । यस शोषणको चक्रबाट मानिसलाई स्वतन्त्र बनाउनका लागि आत्मनिर्भर प्रविधिको विकासमा ध्यान दिनुको विकल्प छैन ।निष्कर्षपुँजीवाद बदलिँदै जाँदा अब विश्व अर्थतन्त्र नाफामा होइन दलालीमा निर्भर हुने अवस्थामा पुगेको छ । व्यक्ति श्रम नै नगरी धनी हुन चाहन्छ । धनको एक साधन हो तर उक्त साधनको प्रयोग के कामका लागि भन्ने प्रश्न नै उठाउन छाडिएको छ किनभने साधन नै साध्य भएको सांस्कृतिक अन्यसङ्क्रामणको अवस्थामा समाज पुगेको छ । अभौतिक चिजहरूको विनिमय हुँदै नैतिकताको तस्करी गरी धनको सङ्ग्रह गर्ने पागलपन वर्तमान समाजको प्रधान समस्या भएका कारण यसको समाधन नै प्रगतिशील राजनीतिको कार्यभार हुनुपर्छ ।ऐतिहासिक रूपमा प्रयोग भएका वैज्ञानिक समाजवाद, सामाजिक लोकतान्त्रिक प्रयोग र पछिल्लो चिनियाँ मोडललगायत यी कुनै पनि व्यवस्थाले पुँजीवादको विकल्प प्रस्तुत गर्न सकेनन् । त्यसकारण नयाँ विकल्पको खोजी हुँदै जाँदा प्रबुद्ध समाजवाद नै अबको विकल्पको रूपमा अगाडि आएको छ ।प्रबुद्ध समाजवादले पुँजीवादी उत्पादनको जुन उद्देश्य नाफा छ, त्यसलाई परिवर्तन गरी आत्मनिर्भरता हुनुपर्दछ भन्ने मान्यता अगाडि बढाएको छ । यसले समाजको लक्ष्यलाई पुनरपरिभाषित गरी इन्द्रीय सन्तुष्टि वा भोग होइन चेतनाको समृद्धि मानिसको लक्ष्य हुनु पर्छ भन्ने कुरालाई प्रधान महत्त्व दिएको छ । वर्तमान समाजमा रहेका शोषण, विभेद तथा वातवरणीय असन्तुलन जस्ता समस्याको न्यूनीकरण गर्दै मानव सभ्यतालाई नयाँ विवेकको मार्गमा लैजाने उद्देश्यका साथ प्रबुद्ध समाजवाद अगाडि आएकाले अबको सान्दर्भिक बहस यही नै हो ।सापकोटाको प्रस्तावको पूर्णपाठ: ​#नेपाली काँग्रेस#nepali congress