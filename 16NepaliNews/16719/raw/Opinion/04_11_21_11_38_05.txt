कोरोनाभाइरस (कोभिड–१९) को महामारी विश्वव्यापी रूपमा फैलिरहेको छ । यसको प्रभाव नेपालसम्म आइपुग्दा यो रोगको सङ्क्रमणलाई न्यूनीकरण गर्दै क्षतिलाई कम गर्न अहिले पूरै देश ‘लकडाउन’ गरिएको छ । नेपाल मात्रै होइन दक्षिण एसिया, एसिया, युरोपेली क्षेत्रका साथै र विश्वका कयौँ मुलुक पनि अहिले बन्द छन् । महामारीले हुनसक्ने मानवीय क्षति कम गर्न र दीर्घकालीन रूपमा अर्थतन्त्रलाई बचाउन योबाहेक अर्को विकल्प पनि थिएन । तर अल्पकालीन रूपमा बन्द नेपाली अर्थतन्त्रमा कोरोनाभाइरसको दीर्घकालीन प्रभाव कस्तो रहला भन्ने चासो भने सबैतिर छ । आफ्नो, परिवारको, समाजको, देशको र विश्वकै बारेमा चिन्ता र चासो लिनु मानवीय स्वभाव नै हो । त्यसमाथि घरमा फुर्सदिलो भएर बस्दा यसबारे थप चिन्ता र चासो बढ्दै जान्छ ।यो महामारीले विश्वलाई कति असर पुर्याउँछ र नेपालमा त्यसको कति प्रभाव हुन्छ भन्ने आँकडा अहिलै नआउला । किनकि यसको प्रभाव कहिलेसम्म रहन्छ भन्ने निश्चित हुन सकेको छैन । तर पछिल्लो समयमा चीनले गरेको प्रगतिले विश्वलाई कोरोनाभाइरस नियन्त्रणका बल पुगेको चाहिँ छ । प्राकृतिक प्रकोप, युद्ध, महामारीजस्ता प्रकोपपछिको अर्थतन्त्रले मूलतः ३ प्रकारको वक्र (कर्भ) बनाउँछ । भी–कर्भ, यू–कर्भ र एल–कर्भ । अङ्ग्रेजी लिपिका यी तीन अक्षरले अर्थतन्त्र मन्दीको गति र रिकभरी (पुनरुत्थान) हुन लाग्ने समयलाई जनाउँछ । यहाँ ‘भी’ आकारको कर्भलाई सबैभन्दा उत्तम अवस्था मानिन्छ । ‘यू’ आकारको कर्भले मध्यम र ‘एल’ आकारको कर्भले खराब अवस्थालाई बुझाउँछ । भी–आकारको वक्रले अर्थतन्त्रमा मन्दीको प्रभाव विस्तारै पर्दै जाने देखाउँछ । जब मन्दीको अवस्था सकिन्छ, त्यसपछि अर्थतन्त्र फेरि विस्तारै रिकभरीको बाटोतिर फर्किन्छ । यस्तो अर्थतन्त्रमा मन्दीको अवस्थामा एकै पटक ठूलो क्षति भएको हुँदैन । ठूलो क्षति नभएकै कारण यो अर्थतन्त्रप्रति मानिसको आकर्षण र लगाव बढी हुन्छ । यू–आकारले अर्थतन्त्रमा आर्थिक मन्दीको प्रभावले एकैपटक अर्थतन्त्रलाई ठूलो प्रभाव पार्छ । अर्थतन्त्रमा एकै पटक ठूलो नोक्सान हुँदा मन्दीपछिको केही समय अर्थतन्त्रमा मनावैज्ञानिक त्रास बाँकी नै रहन्छ । त्यसैले त्यो अर्थतन्त्र तत्कालै माथि जान सक्दैन । तर जब त्यस्तो त्रासको अन्त्य हुन्छ, अर्थतन्त्रले रिकभरीको बाटो समात्छ ।तर एल–आकारको वक्रले मन्दीको समयमा अर्थतन्त्रले तत्कालै ठूलो क्षति व्यहोर्ने तर मनोवैज्ञानिक र संरचनागत अभावका कारण अनन्तकालसम्म अर्थतन्त्र रिकभरी बाटोमा नफर्कने अवस्थालाई बुझाउँछ । अर्थतन्त्र कोल्याप्समा जाँदा छिट्टै ‘डाउन’ हुने र लामो समयसम्म पनि त्यही अवस्थामै रहिरहन्छ ।  अर्थतन्त्र कोल्याप्स हुनु भनेको अर्थतन्त्रप्रति लगानीकर्ता, उपभोक्ता र समग्र बजारको धारणा नकारात्मक बन्दै उनीहरु आर्थिक गतिविधिबाट विमुख हुँदै जाने अवस्था हो । यो महामारीपछि नेपालको अर्थतन्त्रलाई कस्तो असर गर्छ भन्ने विषयमा फरकफरक धारणा पाइन्छ । कसैले अर्थतन्त्र कोल्याप्सको बाटोमा जान्छ भन्छन् भने कसैले महामारी अन्त्य भएपछि अर्थतन्त्र सामान्य अवस्थामा फर्किने जिकिर समेत गर्दै आएका छन् । तर नेपाली अर्थतन्त्र कोल्याप्स हुने र लगानीकर्ताको मनोवैज्ञानिक अवस्था माथि नउठ्ने अवस्था भने देखिँदैन । त्यसका केही कारणहरु छन् । नेपालको लागि अहिलेको यो प्रकोप नयाँ होइन । २०४७ सालको राजनीतिक आन्दोलन, २०५२–६२ को युद्ध, २०६२÷६३ को जनआन्दोलन, विभिन्न जातीय र क्षेत्रीय आन्दोलन, भूकम्प, नाकाबन्दी जस्ता कयौँ विपत्तिहरु यसअघि पनि आइसकेको छ । सबैभन्दा ठूलो अनिश्चितता त युद्धको समयमा थियो । २०६२÷६३ को जनआन्दोलनपछि देशको राजनीतिक स्वरूप कस्तो हुन्छ भन्ने सम्बन्धमा थियो । भूकम्पपछि थिलोथिलो भएको अर्थतन्त्रमा थियो । यी सबै कारणहरुले गर्दा वर्षौंदेखि बनाउँदै आएको नेपाली संरचनाहरु ध्वस्त भएका थिए । यस्तो अवस्थामा पनि नेपालका लगानीकर्ता, नेपाली बजार र नेपाली उपभोक्ताहरु विचलित भएनन् भने अबको अवस्थामा पनि त्यो विचलन आउला भन्ने सम्भावना न्यून हुन्छ । अहिलेको हाम्रो अर्थतन्त्रको अवस्था भनेको चलिरहेको भिडियो एकैछिन रोकिएको जस्तै हो । हामीसँग  पहिले जुन अवस्थामा थिए, त्यही अवस्थामा सबै संरचना छन् । प्रविधि पनि यथास्थितिमा छ । केही समयका लागि यो रोकिएको मात्रै हो । तारादेवीले भनेजस्तै ‘मनै फाटे केले सिउने’ भन्ने अवस्थामा हामी छैनौँ, हाम्रो अर्थतन्त्र छैन । त्यसैले हाम्रो अर्थतन्त्र त्यो अवस्थामा जाँदैन ।हो, हाम्रा केही सीमाहरु छन् । हाम्रो अर्थतन्त्रको उपभोग विप्रेषण (रेमिट्यान्स)मा आधारित छ । विश्व बजारमा रोजगारीको अवसरमा कम आउँदा विश्वभर रहेका नेपालीहरु यसको प्रत्यक्ष प्रभावमा रहन सक्छन् । उनीहरु नेपाल फर्किए भने त्यसले उपभोगको स्तर घटाउने र बेरोजगारीको अवस्था सिर्जना गर्नसक्ने सम्भावना पनि देखिन्छ । तर देशभित्रै उपार्जनका लागि गरिने प्रयासले त्यस्तो अवस्थालाई छिट्टै एउटा समाधानमा पुर्याउनसक्ने सम्भावना पनि देखिन्छ । विलासिताको सामानको उपभोगमा कमी आउँदा यसले वर्षौंदेखिको व्यापार घाटा कम गर्दै रेमिट्यान्समा अडेको हाम्रो बाह्य सन्तुलनलाई आन्तरिक उत्पादनले प्रतिस्थापन गर्ने अवसरसमेत यो प्रकोपले सिर्जना गर्न सक्छ ।पर्यटन क्षेत्रमा तत्कालका लागि असर पर्नसक्ने सम्भावना छ । विकसित मुलुकलाई आर्थिक रूपले जति नै कम प्रभाव पारे पनि विकसित मुलुकहरु यस्तो प्रकोपको मनोवैज्ञानिक प्रभावबाट लामो समयसम्म विक्षिप्त हुनसक्ने अवस्था देखिन्छ । यसले गर्दा तत्कालै ती देशका पर्यटक भ्रमणमा आउने सम्भावना कम हुन सक्छ । विशेषगरी चिनियाँ, युरोपेली र अमेरिकी अर्थतन्त्र यो प्रकोपको असरबाट मुक्त नभए बाह्य पर्यटकहरु पूर्ववत अवस्थामा नेपाल फर्किने सम्भावना रहँदैन । तर त्यसलाई आन्तरिक पर्यटनले विस्थापन गर्दै आत्मनिर्भरतातर्फ उन्मुख हुने अवसर यहाँनिर पनि सिर्जना हुने देखिन्छ । सङ्कटले एउटा संरचनागत छानोलाई भत्काइदिन्छ । तर भत्केको छानोबाट कहिलेकाहीँ उज्यालो प्रकाश पनि भित्र आउँछ । कहिले त्यसैबाट हुरी र वर्षाद पनि भित्र पस्न सक्छ । अर्थात् हामीले सङ्कटलाई पनि आफ्नो अनुकूलमा प्रयोग गर्न सक्छौँ । विगतमा कयौँ पटकसम्म गर्न नसकिएको हाम्रो अर्थतन्त्रको पुनर्संरचना गर्ने यो एउटा अर्को अवसर जुटेको छ । शक्तिशाली मुलुकमै सडकमा पैसा फालिएका दृश्य पनि हामीले देख्यौँ । यसले आफ्नै उत्पादन बढाउनु पर्दोरहेछ भन्ने नयाँ चेतनाको सञ्चार भएको छ । हाम्रोजस्तो कृषिप्रधान देशले उपभोग्य वस्तुको उत्पादन बढाएर आत्मनिर्भर बन्नुपर्छ भन्ने पाठ पनि सिकाएको छ । जुन सुरक्षा र सुविधाका लागि मान्छे आफ्नो मातृभूमि छाडे, उनीहरुलाई सुरक्षित ठाउँ कहीँ पनि हुँदो रहेनछ भन्ने चेतना आएको छ । यसले भविष्यमा ब्रेनड्रेनको (क्षमता भएका नागरिकहरु बाहिरिने) अवस्थामा पनि सुधार र नयाँ सिर्जना तथा आविष्कार स्वदेशमै हुनेछ सम्भावना बढ्नेछ । यो अवसरलाई सदुपयोग गर्दै हामी विप्रेषणमा निर्भर जनसङ्ख्यालाई कृषिमा आत्मनिर्भर बनाउन सक्छौँ । वर्षौंदेखिको बाँझो जमिनमा बाली झुलाउन सक्छौँ । विप्रेषणमुखी व्यापार तथा व्यवसायलाई रूपान्तरण गर्न पनि सक्छौँ । घडेरीका लागि प्लटिङ गर्नुको सट्टा खेतीको लागि प्रयोग गर्न पनि सक्छौँ । प्रशस्त रोजगारी सिर्जना गर्नसक्ने साना तथा मझौला उद्योग, व्यापार व्यवसायमा हात अघि बढाउन सक्छौँ । यद्यपि यसले तत्कालीन रूपमा अर्थतन्त्रलाई असर भने गर्नेछ । यो समयमा सरकारी ढुकुटीमा नियमित आउने आम्दानी रकम पनि स्थगित हुन्छ । विभिन्न शीर्षकमा प्राप्त कर, कमिसन, राजस्व, अनुदान जस्ता आम्दानी रकम प्राप्त हुँदैन । तर यो परिस्थितिमा सरकारले जनतालाई राहत स्वरूप वस्तु तथा सेवाको उपलब्धता बढाउनुपर्ने दबाब थेगिनसक्नु हुन्छ । यसले गर्दा सरकारी ढुकुटी पनि बिस्तारै रित्तिँदै जान्छ ।  विपतको यो अवस्थामा सबै जनताको सम्पत्ति घट्दै जान्छ । तर यसले आर्थिक असमानता बढाउँछ । निम्न वर्गका जनतामा भोकमरीको अवस्था आउन सक्छ । मध्य मवर्गको सम्पत्ति सकिन सक्छ । तर उच्च वर्गकाहरुको सम्पत्ति केही घट्ला तर उनीहरु धनी नै रहिरहन्छन् । तर नेपाल जस्तो मुलुकको लागि यसको दीर्घकालीन प्रभाव नकारात्मक भन्दा बढी सकारात्मक बन्ने सम्भावना छ । तर त्यो आफैँ भने हुँदैन । यो सम्भावनालाई यथार्थतामा रूपान्तरण गर्न सबै क्षेत्रबाट योजनाबद्ध प्रयासको खाँचो भने जरुरी छ । नयाँ संरचना, नयाँ पद्धति र नयाँ प्रविधिलाई आत्मसात गर्दै हामी अगाडि बढ्नुपर्छ । यसले गर्दा हाम्रो अर्थतन्त्रलाई दिगो विकासको लक्ष्यमा पुर्याउन सकियोस् ।#लकडाउन#अर्थतन्त्र