
गत डिसेम्बरदेखि चीनको वुहान प्रान्तबाट सुरु भएको कोरोना भाइरसले हामीलाई धेरै पाठ सिकाउँदैछ ।
यस महामारीले एकातिर हाम्रा रणनीतिक र प्रशासनिक कमजोरी र दुरदर्शिताको अभावलाई दर्शाउँदैछ भने अर्कोतिर सरकारलाई आफ्नो भूमिका देखाउने अनि समाजमा प्रत्याभूत हुने गरी योगदान पुर्‍याउने मौका पनि दिइरहेको छ ।
दूरदर्शिता
कुनै पनि समस्या आउँदा बाजा बजाएर आउँदैन भनेझैं हामीले भविष्यमा आइपर्नसक्ने महामारी र विपद्का लागि तयारी गर्नुको कुनै विकल्प छैन । देश संघीयतामा गए लगत्तै प्रदेश, स्थानीय सरकारले आफ्नो दायित्व, भूमिकाको अनुसरण गर्दै आफ्नो क्षेत्रलाई कसरी सुरक्षित, समुन्नत र सबल बनाउन सकिन्छ भन्ने कुराको विस्तृत योजना बनाउन जरूरी देखिन्छ ।
दिगो विकास लक्ष्यको स्थानीयकरणको मुद्दालाई विदेशी एजेण्डा भनेर हैन, आफ्नो गाउँ, ठाउँको योजना बनाउँदा यी लक्ष्यहरुलाई आन्तरिकीकरण गर्दै विपद, महामारीको तयारी योजना बनाउन टड्कारो देखिन्छ ।
हामीले कुनै पनि समस्या, चुनौतीलाई नजरअन्दाज गर्न सक्दैनौं । यसको एउटा उदाहरणका रुपमा कोरोना महामारीलाई नै लिन सक्छौं, जहाँ हामीले संघको मुख ताक्ने मात्र नभई आफ्नो क्षेत्रमा आइपर्न सक्ने जोखिमको आँकलन गरेर यससँग लड्ने कार्ययोजना निर्माण गर्न जरूरी देखिन्छ ।
कुनै पनि सहरको योजना बनाउँदा आधारभूत कुराहरुको सुनिश्चितता र आइपर्न सक्ने चुनौतीको आँकलन गर्न जरूरी देखिन्छ ।
प्रोफाइल र डाटा पूर्वाधारमा जोड
संघीय सरकारले स्थानीय सरकारहरुलाई घरहरुको तथ्यांक अनिवार्य रुपमा निर्माण गर्न भनेता पनि प्रोफाइल निर्माणले कहिल्यै पनि प्राथमिकता पाएको देखिएन ।
दक्षिण कोरिया , सिंगापुर, ताइवानजस्ता देशले कोरोनाविरुद्धको यस संग्राममा अनुपम उदाहरण प्रस्तुत गरिरहेका छन् । यसमा कुनै जादुगरी छडी हैन, बरु योजनावद्ध परीक्षण, उपचार विधि र जनताको तथ्यांकको उचित प्रयोगलाई लिन सकिन्छ ।
हामीले आउँदा दिनमा प्रोफाइल र तथ्यांकलाई औपचारिकताको रुपमा मात्र नभइकन उपयोग योग्य, चुस्त, दुरुस्त राख्नसक्यौं भने जनचेतना, उपचार, सेवामा पहुँच, प्राथमिकता निर्धारण गर्नुका साथै अनियमितता हुन नदिन निकै ठूलो भूमिका खेल्न सकिन्छ ।
कर्मचारीको मनोबल वृद्धि
हामीले अहिलेकै अवस्थालाई नियाल्ने हो भने पनि अत्यावश्यक सेवा र महत्वपूर्ण क्षेत्रमा सेवारत सरकारी कर्मचारीहरु दिनरात नभनी काम गरिराख्नुभएको देखिन्छ । कुनै पनि सरकारको निर्देशन, आदेश, सूचनालाई कार्यान्वयन गर्ने र सो कार्यको सुनिश्चितता गर्ने गहन जिम्मेवारी कर्मचारीकै हुन्छ ।
कर्मचारीतन्त्रप्रतिको तिक्तता आम जनतामा नभएको हैन, तर यसलाई हटाउने कार्यमा राजनैतिक र प्रशासनिक दुबै पक्षको उत्तिकै ठूलो भूमिका हुन्छ ।
मनोबल वृद्धिसँग सम्बन्धित थुप्रै सिद्धान्त छन् । जसअन्तर्गत् एल्टन मायोले सन् १९२०–१९३० मा प्रतिपादन गरेको सिद्धान्त अन्तर्गत् कुनै पनि संगठनले आफ्ना कर्मचारीहरुलाई कत्तिको महत्व दिएका छन् । नीतिनिर्माताले कर्मचारीहरुको सल्लाह, सुझावलाई कत्तिको तत्परताका साथ धारण गर्ने गरेका छन् र कर्मचारीले आफ्नो सहभागितासम्बन्धी कस्तो धारणा राखेका छन् भन्ने कुराले कर्मचारीको मनोबलमा महत्वपूर्ण भूमिका खेल्ने बताइएको छ ।
यसै सिद्धान्तअनुरुप हामीले हेर्ने हो भने हाम्रा स्वास्थ्यकर्मी, सुरक्षाकर्मी, प्रशासकहरुको मनोबल वृद्धिका लागि हामीले राजनीति र प्रशासनको अन्तरसम्बन्धलाई सुदृढ गर्दै, एकअर्कालाई आदर र सम्मानको वातावरण निर्माण गर्नुपर्ने देखिन्छ ।
सहकार्य र समन्वय
हरेक देश, समाजमा स्रोत, साधनको सीमितता हुनेगर्छ । सीमित स्रोत, साधनको परिधिमा रहेर कार्य गर्नका लागि वृहत् शासकीय प्रणालीअन्तर्गत् रहेका सबै खेलाडीहरुसँग सहकार्य र समन्वय गर्न जरूरी हुन्छ ।
क्षेत्रगत विज्ञ, निजी कम्पनी, सामाजिक संस्था, सहकारी, दातृ निकाय आदिहरुसँग सहकार्य गर्न सकिन्छ । जसले कार्य जिम्मेवारीमा दोहोरोपन घटाउनुका साथै दिशानिर्देशका साथ सीमित स्रोत साधनको उचित उपयोग गर्न सकिन्छ ।
आफ्नो गाउँ ठाउँले विज्ञताको खोजी गर्दा सोही ठाउँको स्थानीय वा अरुले पनि खुशीका साथ योगदान दिनेछन् । हाम्रो देशमा विज्ञ जनशक्तिले सरकारसम्मको पहुँच स्थापना गर्न नसकिरहेको अवस्थामा हामीले सूचना प्रविधिमार्फत् पनि विज्ञहरुको नेटवर्क स्थापना गर्न सक्छौं र आवश्यकताअनुरुप परिचालन गर्न पनि सक्छौं ।
तीन तहको सरकार बीचको समन्वय संविधानमा मात्रै सीमित नराखी कार्यान्वयनमा पनि उत्तिकै तदारुकताका साथ लागु गरिनुपर्छ । विशेषतः हामी सबै सिक्ने अवस्थामा नै रहेका हुँदा यसका लागि सबै तीन तहकै सरकारले आफ्नो कदम चाल्न जरूरी छ ।
तत्काल गर्न सकिने कार्यहरु

स्वास्थ्यकर्मी, जनस्वास्थ्यकर्मीहरुस‍ँग गाउँपालिका, नगरपालिकाहरुले परामर्श गरेर चाहिने पीपीई, स्रोत, संख्या, निर्क्याैल गर्ने । कति अपुग छ र कुन–कुन स्रोतबाट ल्याउन सकिन्छ भनेर ठोस कार्ययोजना बनाउने ।
५० भन्दा कम बिरामी संख्या भएको खण्डमा के गर्ने, १०० सम्म बिरामी भएमा के गर्ने र १०० भन्दामाथि बिरामी पुगेमा के गर्ने भन्ने तीन तहको योजना बनाउन जरूरी छ । यसमा बिरामीलाई ओसार–पसार गर्ने एम्बुलेन्सको व्यवस्था कसरी गर्ने, कतिवटा जरूरी हुन्छ भन्ने कुराको अहिले नै निर्क्यौल गर्न जरूरी देखिन्छ ।
वडा स्तरमा वडाअध्यक्षको नेतृत्वमा लकडाउनको असरले मारमा परेका घर परिवार पहिचान गरी सामाजिक संस्था, निजी संघ संस्थाहरुको सहकार्यमा खाद्यान्न, राहतको प्रवन्ध गर्ने ।
वडासदस्यहरुका माध्यमद्वारा घर-घरमा जनचेतनाका साथै चेकजाँचका लागि सूचना र उपचार आवश्यक परेको खण्डमा यातायातको प्रवन्ध मिलाउने
टोल फ्री नम्बरद्वारा स्वास्थ्यकर्मीसँग परामर्श गर्न सक्ने माध्यम निर्माण गर्ने
शिक्षा, स्वास्थ्य, सामाजिक विकासजस्तै सबै समितिका सदस्यहरुसँग तथ्यांक, होटेलको संख्या, स्कुलको संख्या आदिमा परामर्श लिने, जसले आउँदा दिनमा आइसोलेसनमा राख्न, गरिब घरपरिवारलाई राहत वितरणमा मद्दत पुर्‍याउँछ ।
यस कोरोना महामारीका बेलामा स्थानीय सरकारको कार्यलाई जनताले नजिकबाट मूल्यांकन गरिरहेका छन् र अभिभाकत्वको अपेक्षा गरिरहेका छन् ।

हामीलाई स्रोत साधन संघले दिएन भन्दा पनि हामीले हाम्रो पहुँचबाटै जनताको सुरक्षालाई प्राथमिकतामा राख्दै अवलम्वन गर्न सकिने नयाँ उपायहरुको प्रयोग गरौं । परामर्श लिऔं । वडास्तरबाट बिरामी पहिचान गर्दै उपचारको सहजता निर्माण गरौ । विश्वसमक्ष संघीयताको अनुपम उदाहरण प्रस्तुत गरौं ।
यस परीक्षणको घडीमा एउटा पनि गल्तीको मूल्य ठूलो हुन सक्नेछ । त्यसैले, आफ्नो गाउँ–ठाउँदेखि नै यसमा तदारुकताका लागि अहिलेदेखि नै लागौं ।
(पौडेल नेपाल प्रशासनिक प्रशिक्षण प्रतिष्ठानमा कार्यरत प्रशिक्षण तथा अनुसन्धान अधिकृत हुन्)
