  गाउँबस्तीका भुक्तभोगीहरु भन्छन् दुई बथान ब्वाँसाका बीच घमासान लडाइँ पर्यो भने अदना गाईहरुलाई सजिलोे हुन्छ । तिनीहरु सुरक्षित रहन सक्छन् । हुन पनि जङ्गलराजमा कहिलेकाहीँ समानधर्मी हिंस्रकहरुका बीच घम्साघम्सी पर्दा तिनका लक्षित शिकारहरुले उम्कन पाउने सम्भावना रहन्छ ।नेपाली कांग्रेस पश्चिमा प्रेरित निजीकरणको अभियन्ता नै हो । निजीकरण अभियान सञ्चालन बापत पश्चिमाहरुबाट पुरस्कृत समेत हो । शिक्षा र स्वास्थ्यमा निजीकरण नेपालीकांग्रेसको अभियानभन्दा बाहिरको कुरा होइन । यसै भएर कांग्रेसले आफ्नो राज्यकाकालमा डा. केसीको मागअनुकूल विधेयक ल्याउने र पारित गराउने कोसिस कहिल्यै गरेन ।                                                                                                                                                                                            यसै भएर डा. केसीको जनमुखी मागको सत्याग्रह संघर्षलाई नेपाली कांग्रेसले अस्वाभाविक समर्थन गरेर बिटुल्याइदियो भन्नेहरु समाजमा प्रसस्त भेटिन्छन् । साथै हरेक व्यवहारमा भाइ कांग्रेस भए बापत नेकपालाई नेकपाली कांग्रेस भन्नु मनासिप पर्छ भन्नेहरु पनि समाजमा भेटिन्छन् । सारमा कुरा एउटै हो ।  यसपाली सदनमा नेपाली कांग्रेस र नेकपाली कांग्रेसका बीच घम्साघम्सी देखियो । घम्साघम्सीको यो संस्कृति कायम रह्यो भने नेपालमा एनसेल काण्ड, ३३ किलो सुन काण्ड र वाइडबडीकाण्डजस्ता काले काले मिलेर भाले खाने पचाउने काण्डहरु दोहोरिन सजिलो पर्दैन । जनताका लागि यो राम्रो कुरा पनि हुनसक्छ । भोका र अनशनले ओेछयान परेका एक्ला र वृद्ध डा. केसीसँग मुलुकको दुइतिहाई वहुमत प्राप्त संसद यतिसारो डराएको पनि श्रव्यदृश्यहरुमा प्रत्यक्ष देखियो । दुईतिहाईको बलमा जबर्जस्ती विधेयक पारित गर्ने हतारोमा सम्माननीय सभामुखको जिभ्रो नै लटपटिएर हुँदैन भन्नेहरुको वहुमत भएकोले विधेयक पारित भएको घोषणा गर्छु भनेको पनि प्रत्यक्ष सुनियो । हामी नेपाली जनता आज एक अभूतपूर्व विस्मय र अलमलमा छौं । यो स्वास्थ्य विधेयक जनताका निमित्त र जनताकै  हितमा थियो भने जनतालाई चित्त बुझाएरै पारित गर्न सकिन्थ्यो । यसरी आत्तिँदै हतारिँदै आम जनताको चित्त दुखाएर पारित गर्नुपर्ने थिएन । डा. केसी जनता हुन् । उनको आवाज जनताको आवाज हो । डा. केसीले जन स्वास्थ्यक्षेत्रमा जनताका पक्षबाट वकालत गरेका हुन् । डा. केसीका मागहरु जनपक्षीय र समय सान्दर्भिक थिए र नै सरकारले पटक पटक सम्झौता गरेको थियो । माग जायज नभएको भए सरकारले सम्झौता गर्ने थिएन । डा. केसीसँग सरकारले पटक पटक संझौता गर्नु र पटक पटक उल्लंघन गर्नुको प्रेरक तत्व के थियो ? यो पनि अव जनताले बुझ्न नसकिने कुरा रहेन । हामीकहाँ वहुसंङ्ख्यक सांसदहरु वहुआयामिक हुनुहुन्छ । ठेक्का व्यवसाय, शिक्षा व्यवसाय, स्वास्थ्य व्यवसाय, र अन्य विभिन्न व्यवसायका साथ राजनीति व्यवसायमा समेत योगदान दिन लागिपर्नुभएको छ । वहाँहरुका वहुआयामिक जिम्मेवारीहरु छन् । कतिपय विधेयक जबर्जस्ती पनि पारित गर्नपर्नुका वाध्यता यसैका परिणाम पनि हुन् ।कनुन कसको हितमा हुनुपर्छ यो राजनीति दर्शनको सवालहो । जहाँ सिद्धान्त र दर्शनले चलाएको राजनीति छैन र व्यवसायीहरुले चलाएको राजनीति छ, त्यहाँ कानुन सत्तासीनहरुका स्वार्थको बाली काट्ने औजार बाहेक अरु के हुन सक्छ ? यस्तो त नेपाली जनताले राणाकाल र पन्चायत कालमा पनि भोगेकै थिए । नेपालमा अहिले संसदबाट जर्जस्ती पारित गरिएको विधेयक कसको हितमा छ ? सदन र सरकारको हरकतबाटै जनताले यसको जवाफ भेटेकाछन् ।विधेयकले डा. केसीको भावनाको प्रतिनिधित्व गरेको छ भन्दै भाषण ठोक्ने नेकपाका नेताहरु प्नि मिडियामा सुनिए । विधेयकले जनताको र डा. केसीको भावनाकै प्रतिनिधित्व गरेको थियो भने डा. केसीकोमै गएर भन्न सकिन्थ्यो । जर्कनु, तर्कनु र जबर्जस्ती गर्नु आवश्यक थिएन । डा० केसीप्रति यति नकारात्मक बन्नु आवश्यक थिएन । एक सन्त सत्याग्रहीका विरुद्ध देखिने गरी यति दुःखद शैलीबाट विधेयक पारित गर्नुको आवश्यकता पनि थिएन ।संंसद साँच्चै जनहितप्रति प्रतिवद्ध थियो र यसले राम्रो काम गर्न चाहेको थियो भने ह्वीप लगाएर जबर्जस्ती स्वासथ्य विधेयक पारित गर्नु पथ्र्यो र ? सभामुख, शिक्षामन्त्री र सांसदहरुले त्यति सारो प्रेसर बढाउनु पथ्र्यो र ? जसरी पनि पारित गर्ने भनेको के ? बलमिच्याइँ होइन ? एउटा निरीह सत्याग्रहीमाथि यत्रो दुइतिहाइ शक्तिको बलमिच्याइँ किन  ?हे, सत्याग्रह पनि विरोधकै एउटा रुप हो । चन्द्रशमशेर, जुद्धशमशेर, मोहनशमशेरहरुलाई पनि आफुले गरेका जबर्जस्ती बापत रैती दुनियाँले गरेको विरोध मन पर्दैनथ्यो । यो हामीले हाम्रै इतिहासमा भोगेको यथार्थ हो । यस कोणबाट हेर्दा शिक्षा स्वास्थ्यमा निजीकरणका पक्षधर लगानीकर्ताहरुलाई डा. केसीको सत्याग्रह मन नपर्नु पनि कबाफ खान बसेकालाई हड्डी मन नपर्नुजस्तै स्वाभाविक हो । तर लोकतान्त्रिक भनिएको सरकार र सदन स्वयम् व्यवसायीहरुको स्वार्थमा बहकिएर यसरी जबर्जस्ती शैलीमा उत्रनुचाहिँ त्यति स्वाभाविकि देखिएन । यो जनताका धारणाको कुरा हो ।डा. केसीका शैली र प्रस्तुति त्रुटिरहित नहुनसक्छन् । उनलाई उपयोग गरेर आफ्नो दुनो सोझ्याउन तम्सिएका देशी विदेशी तत्वहरुले उनका मागमा असान्दर्भिक माग थपिदिएका  प्नि हुन सक्छन् । मूलतः डा. केसी स्वास्थ्यक्षेत्रका व्यक्तित्व हुन् र उनको मुख्य माग स्वस्थ्यसँग सम्बन्धित मागहरु न्ौ हुन् । हामी जनताको चासो पनि तिनै मागहरुप्रति हो । गलत मानिसले पनि कदाचित् सही कुरा गर्छ भने त्यो मान्नुपर्छ भने डा. केसी गलत मानिस पनि होइनन् । उनीसँग उनका त्याग तपस्या साक्षी छन् । नेकपा हिँगबाँधेको टालो मात्र पनि हुँदो हो त डा. केसीका मागहरु ने क पा का आफ्नै नीतिगत आवश्यकताहरु बन्दाह्ुन् । हैन र ?देश र जनताको सर्वेात्तम हितका लागि जनताले नासोका रुपमा दिएको सर्वोच्चतालाई देश र जनताका हकहित विरुद्ध उभिन नारा बनाइनु व्यङ्ग्यात्मक नाटक र प्रहसनमा मात्र स्वाभाविक देखिन सक्छ । सदनमा होइन ।हो, यस्तोे हुनुका पछाडिको जगजाहेर कथा अर्कै छ । यो कथा यस लेखमा पटक पटक सङ्केत गसिकिएको छ । यहाँनिर सत्तासीनहरुका वाध्यताका कुरा पनि छन् । वाइडबडीमा नेपाली कांग्रेस र नेकपाका सवै शीर्षहरु र अवयवहरु अटाएको देखियो । एनसेल र ३३ किलोमा अटाएकाहरु वाइडवडीमा नअटाउने कुरा पनि भएन । यसबाट भ्रष्टाचारको सङ्ंक्रमण मुटुमै पुगेको संकेत भेटियो । मुटूमै पुगेको संक्रमणबाट सरकारको पक्ष प्रतिपक्ष को कसरीे जोगिन सक्थ्यो र ? यो यस्तो स्थितिमा सांसदहरु विभिन्न व्यवसायमा सम्मिलित हुनु र ती व्यवसायको हित अनुकूल कानुनहरु निर्माण गर्न लागिपर्नु पनि कुनै अनौठो कुरा रहेन । यद्यपि आजको नेपालको आवश्यकता अस्पताल हो, शिक्षण अस्पताल होइन । शिक्षण अस्पताल नेपालका गरीब घरपरिवारका विद्यार्थीहरुका पहुँच बाहिरको आकाशे फल हो र धनवान् व्यवसायीहरुका लागि तुलनात्मक रुपमा सर्वाधिक नाफाको व्यवसायहो । यसैले नाफामुखी व्यवसायीहरुका लागि मुलुकमा अस्पतालका नाममा शिक्षण अस्पताल नै चाहिएको छ ,। नफा त्यसैमा छ । यो पनि जगजाेिहेर कुरा नै भयो ।जहाँसम्म हामी जनताको मनशायको कुरा हो, सिद्धान्त र निष्टाका तहमा कम्युनिष्ट नरहे पनि कम्युनिष्ट नाम र समाजवाद नाराका आधारमा जनताबाट भोट पाएर सत्तामा पुगेकाहरुले नाम र नाराको लाज धान्नकै लागि पनि शिक्षा र स्वास्थ्यमा निजीकरणको पक्षपोषण गर्न गति छाडेरै अघिसर्नु उचित थिएन । निजी करणका यस्ता अभियानमा लाग्दा नेकपाका प्रधानमन्त्री, मन्त्री र सांसदहरु प्नि नेपाली कांङ्ग्रेसका विगतका प्रधानमन्त्री मन्त्री र सांसदहरुभन्दा फरक देखिएनन् ।सत्याग्रहही डा. केसीमाथि दुइतिहाइ सांसदहरुको कथित विजय पनि जनताका बगैँचाको एउटा सुन्दर फुलमाथि जङ्गे तरबार प्रहार गर्नुजस्तै लज्जास्पद मात्र देखियो ।यो स्थितिले हामी जनतालाई थप के सङ्केत दियो भने नेपालको राजनीतिमा जनताले सचेत र सन्नद्ध रहनुपर्ने अवस्था अभैm बाँकी नै छ । ढुक्क हुन सकिने दिन अभैm आएको छैन ।अन्तमा एउटा पौराणिक प्रसङ्गः— मार्कण्डेय पुराणमा शुम्भ निशुम्भ नामका दैत्यराजहरुको एउटा कथा छ । शुम्भ निशुम्भ त्यति बेलाका सर्वोच्च शक्तिशाली थिए । संसारै जित्यौँ भन्ने ठानेर  मैमत्त थिए ।  तिनका दरबारमा भोगविलाासका निमित्त  किसिम किसिमका साधनहरुको कमी थिएन । यति हुँदा पनि सन्तुष्ट थिएनन् । थप सुखसयलका साधन सामग्रीको खोजका क्रममा शुम्भ निशुम्भका गुप्तचरहरु संसारमा यत्र तत्र घुमिरहन्थे । तिनै मध्येका मुख्य गुप्तचर चण्ड र मुण्ड घुम्दैफिर्दै एक दिन हिमालय भेगमा पुगे । त्यहाँ तिनीहरुले  हिमाली पाखाका रङ्गीन गलैंचाजस्तै फुलबारीमा टहलिइरहेकी अत्यन्त सुन्दरी युवति पार्वतीलाई देखे । हस्याङ्फसयाङ् गर्दै दगुरेर दर्बार पुगे । शुम्भ निशुम्भसँग भेटे र भने, महाराज, हामीले हिमालयमा एउटी बेजोड सुन्दरी युवति देख्याैं। आज हजुरको दरबारमा के छैन ? व्रह्माको हंसक विमान हजुरकै आागनमा छ । विष्णुको गरुडक विमान यहीँ छ । इन्द्रको बाइपक्षी घोडा हजुरकै तबेलामा छ । इन्द्रको ऐरावत  हात्ती हजुरकै हात्तीसारमा छ । कुबेरका धनसम्पत्तिको अक्षय कोष हजुरकै दरबारमा छ । धर्ती र समुद्रमा पाइने हिरा मोती मणि माणिक्य,लगायतका अनमोल रत्नहरु हजुरकै दरबारमा थुप्रेकाछन् । हिमालयकी सौन्दर्य ती नारीरत्न पनि हजुरको दरबारमा हुनुपर्छ । चण्डमुण्डका कुरा सुनेर शुम्भनिशुम्भ जुरुक्क भए ।  युवतिलाई दरबारमा ल्याउन चौतर्फी प्रयासमा लागे । यसै प्रयासका सन्दर्भमा शक्ति स्वरुपिणी भगवतीसँग भयंङ्कर युद्ध भयो । युद्धमा अगणित योद्धाहरुका साथ शुम्भ निशुम्भको पनि  अवसान भयो । त्यसताका आगरामा ताजमहल ठडिएको भए शुम्भनिशुम्भलाई त्यो पनि चाहिन्थ्यो । विश्वका आठ आश्चर्य मानिने स्थापत्यहरु सवै चाहिन्थे ।चरम भोगविलासी चरित्रका प्रतीक हुन् मार्कण्डेय पुराणका शुम्भनिशुम्भ । अहिले मार्कण्डेय पुराणको जमाना छैन ।  संसारमा शुम्भ निशुम्भ नामका विलासी महासामन्तहरु प्नि छैनन् । नेपालमा पनि छैनन् । तथापि सत्तासीनहरुमा अनन्त भोगविलासको अभिलाषा र आकाङ्क्षा भने आज पनि त्यत्तिकै रहेको देखिन्छ । यसैले सत्तासीनहरुलाई वेला वेला गलत अभियानमा पनि जुरुजुरु पार्छ ।आजका शक्तिशाली भगवती अरु कोही होइनन् तमाम नेपाली जनता हुन् । 