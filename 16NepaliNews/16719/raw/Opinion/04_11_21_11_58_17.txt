मेरा प्रिय आख्यानकार तथा विशिष्ट स्रष्टा तथा नेता सञ्जय थापा उर्फ प्रदीप नेपालको (नेपाल टेलिभिजनको मिति २०७४ चैत्र ९) मा प्रसारित अन्तरवार्तामा व्यक्तिगत अहं, आग्रह र  आक्रोशजन्य अभिव्यक्ति आयो । यही विषयमा नेपाललाई यो यस लेखकको फिरादपत्र वा प्रतिवाद पत्र हो । म सोध्न चाहन्छु  कमरेड प्रदीप नेपाललाई के कार्लमाक्र्ससित बत्तीस लक्षण थियो ? उहाँलाई पनि जीवनमा एक अक्षम्य बात लागेको थियो । के माओ, लेनिन र पुष्पलाल आदि नेताहरूमा गुणैगुण थियो ? के यस दुनियाँमा बत्तीस लक्षण भएको कुनै नीति, सिद्धान्त, व्यक्ति र व्यक्तित्व हुन्छ  र छ ? यदि हुँदैन भने  अहिले एमाले नामका पार्टीमा सबका सब अयोग्य नेता मात्र छन् र हुन् ? वा अलि फराकिलो  रूपमा भन्दा सबै पार्टीमा सबका सब खराब मात्र हुन्छन् र ? अनि  किन तपाईं अहिले रहेका सबै शीर्षस्थ नेताहरूलाई खसीबाख्री  एउटै धोक्री गर्नुहुन्छ ? के कुनै नेताको निरपेक्ष मूल्याङ्कन हुन्छ र गर्नुहुन्छ ? हिजै पनि सीपी मैनालीका तुलनामा मदन भण्डारी महान् हुनुहुन्थ्यो ।  तपाईंले पार्टी अध्यक्ष तथा प्रधानमन्त्री के.पी. शर्मा ओलीकै विषयमा आफैँ परस्पर बाझिने कृत्य र विचार व्यक्त गर्नुभयो । ओलीका बारेमा केही स्वतन्त्र लेखकहरू सौरभ, कृष्ण मुरारी भण्डारी, विजय कुमार आदिले स्वस्थ्य र सही मूल्याङ्कन गर्नु भएको छ । सौरभले त ओली जस्तो प्रतिभालाई दुई वरिष्ठ उपाध्यक्षले लामो समयसम्म छेकेर, थुनेर र दबाएर राखेका रहेछन् भन्ने कुरा आफ्नै असङ्गति नामको कृतिको पृ.३६ मा लेख्नु भएको छ । ओलीलाई पार्टीभित्रैबाट चरम गुटगत के कस्तो र कसरी षडयन्त्रपूर्वक र सुनियोजित रूपमा खुइल्याएर घेराबन्दी गरिएको खोजिएको थियो भन्ने कुरा अनलाइन खबर पत्रिकाका सम्पादन समूहका वरिष्ठ लेखक मातृका पौडेलले एक लेख भर्खरै सार्वजनिक गर्नुभएको छ । ओलीको व्यक्तित्व र विशेषताका बारेमा प्रदीप नेपालले राधाकृष्ण मैनालीको हवाला दिएकामा आठौँ आश्चर्य लाग्यो यस लेखकलाई । जनताको दलान र दरबारको रछान छुट्याउन नसक्नेका कुरा पत्यार गर्न सकिन्छ र हुन्छ ? मैनाली पूर्वराजा ज्ञानेन्द्र शाहका मन्त्री हुनु भनेको नेपालको लोकतन्त्र मात्र होइन नेपालको कम्युनिस्ट आन्दोलन समाप्त पार्ने गुप्तगु षडयन्त्रका खाइलाग्दा  मतियार हुनु हो  । यस्ता पात्र र प्रवृत्तिका कुरालाई नेपालले सिरानी हालेर पार्टी नेतृत्वका बारेमा अन्यथा बोल्नैपर्छ र ? आर के मैनाली रिसाउनुको एक मात्र कारण ओलीले पार्टी स्थायी समितिमा लगेनन् भन्ने मात्र हो ।  ओलीले हिजोका दिनमा भारतमा गएर उपचार गरेकै आधारमा  उहाँलाई भारतपक्ष हो  भनी कान नछामी कागका पछि कुद्न मिल्ला ? यसमा त ओलीले नै पनि कसैले कसैलाई पनि सरसहयोग गर्छ र गर्नु पनि पर्छ तर त्यतिकै भरमा फलाना पक्षधर हो भन्न सकिन्छ र मिल्छ ? ओलीले यसरी छिमेकीले वा अरू कसैले सहयोग गर्यो भनेर घरबार नै सहयोगीलाई सुम्पन मिल्दैन भन्नु भएको थियो । छरछिमेक र छिमेकीका बीच सरसहयोग गरिन्छ र हुन्छ नेपालीले पनि भारतीय स्वाधीनता र सुरक्षाका सबालमा गहकिलै सहयोग गरेका थिए र छन् । माटोको भर ढुङ्गो ढुङ्गाको भर माटो । समाजमा बसेपछि परस्पर सरसहयोग त हुन्छ र गर्नु पनि पर्छ । ओलीले नेपाली काँग्रेस गणतन्त्रका पक्षमा विधिवत रूपमा नआई नेपालबाट राजतन्त्र समाप्त हुन सक्दैन र गणतन्त्र आउन सक्दैन भन्ने कुराको दृष्टान्तका लागि बयलगाढा चढेर अमेरिका पुग्न सकिन्न भन्ने दृष्टान्तको प्रयोग भएको हो  र यस कुरालाई ओलीले नै बारम्बार उल्लेख गर्नु भएको छ । तैपनि नेपाल जस्ता विम्ब प्रतीक शब्दावलीका ज्ञाता नेताहरू प्रतिक्रियावादी बहकाउमा परिरहनु भएको देखिन्छ । ओलीले अहिलेसम्म बोलेका विचार अकाट्य र दूरदर्शी दृष्टिकोणका देखिन्छन् । यसको मतलब ओलीका कमजोरी लुकाउनुपर्छ भन्ने यस लेखकको मान्यता किमार्थ होइन ।  प्रदीप नेपालले नै नवौँ महाधिवेशनमा अध्यक्षका लागि ओली उठाउन र जिताउन अत्यन्त महत्वपूर्ण अठोट अडान र भिडन्त गर्नुभएको थियो । यस विषयमा बिरामी अवस्थाका ओलीप्रतिका एक वरिष्ठ एमाले नेताका असंवेदनशील, असहिष्णु  अभिव्यक्तिप्रति प्रदीपले आक्रोश र क्षोभपूर्ण अभिव्यक्ति दिनुभएको थियो । प्रदीपले एमालेमा विभिन्न गुट रहेको र सबै उस्तै गुटगत सङ्कीर्ण सोचका रहेको बताउनुभयो । के सबै यस्तै  गुट हुन् त ? तिनमा केही र कत्ति गुण थिएन र छैन ?  पार्टी र सरकारको नेतृत्वका विरुद्ध सदनमा सार्वजनिक अराजक अभिव्यक्ति दिने गुट नेतासित अरू सबैलाई उस्तै हुन् भन्न मिल्छ ? गोकर्ण विष्ट र लालबाबु पण्डित जस्ता गुटभित्रका गुण वार्ताकार नेपालले देख्नु भएको छैन ? हुन त हामी जस्ताले पनि सबै जोगी कान चिरेका भन्ने रुढीग्रस्त चिन्तन राख्न र बोल्न थालेपछि कार्यकर्ता र जनतामा चरम निराशा उत्पन्न हुन्छ ।  जबजको च्याप्टर क्लोज गर्ने र प्रमुख प्रभावशाली र सक्षम तथा क्रियाशील नेतृत्वलाई सन्न्यास पठाउन उद्यत चाहिँ गुट हो र त्यो  निकृष्ट गुट हो तर सिर्जनात्मक र ध्वंशात्मक गुटका बीच केही फरक नदेखी अँध्यारामा झट्टी हान्दा निःशर्त र निःस्वार्थ रूपमा आजीवन आन्दोलनमा लागिपरिरहेकाहरूको चित्त दुख्दो रहेछ । तपाईं जस्ता पार्टीका उपल्ला तहका सबै नेताहरूले त्याग, तपस्या र बलिदानको लगानी उठाइसकेको स्थिति हो । तर अझै अरू कति कति उहिल्यै र पछिदेखि निरन्तर देश र जनताको भाग्य र भविष्यका निम्ति लागिपरेकाहरू त्यति निराश छैनन् भने नेपाल चाहिँ किन बारबार गथासो र गन्थन गरिरहनु हुन्छ  ?  के गुण र गुटका बीच केही फरक हुँदैन ? जबजलाई प्राणभन्दा प्यारो मान्ने प्रदीप नेपाल जबजको मलाम जान कन्दन र कछाड कस्ने , त्यसलाई काँधीकाठ दिने र दागबत्ती दिन समुत्सुक एमाले नेता प्रवृत्तिका बारेमा एक शब्द बोलेको सुनिएन किन ? उहाँमा जबजप्रतिको साँचो मायाँ यही हो त । नेपालले आफू चाहिँ अब्बल र इमानदार नेता भन्नुभयो तर उहाँले त्यही अभिव्यक्तिका प्रसङ्गमा उपचार खर्चका लागि पछिल्लो अवधिमा सभासद् भएको भन्दा यसले उहाँको देश, जनता र जनजीविकाप्रतिको इमानदारिता देखाउला र  ? अनि सक्षम नेताले त आफू मात्र इमानदार हुने होइन, पार्टीमा नै त्यस खालको संस्कार विकास गर्न सक्नुपर्छ । गुनासो मात्र गरेर हुँदैन । नेताले त सामान्यतया  हुँदैन भन्ने कुरालाई हुन्छ बनाउँछ, असम्भवलाई सम्भव बनाउँछ । आफू कुनै गुटमा छैन भन्दाभन्दै पनि प्रदीप नेपाल आजीवन कुनै न कुनै गुटको परोक्ष वा प्रत्यक्ष समर्थक र पक्षधर हुनु भएकै हो ।  एक समय बीबीसी नेपाली कार्यक्रमको  अन्तरवार्तामा नेपालले पार्टीमा सबै सुविधाभोगी भएकाले म आफूले मात्र सादा जीवन बिताउने कुराको के अर्थ भयो र भन्नु भएको थियो । यस  विषयमा यो लेखक नेपालसित पार्टी कार्यालय बल्खु प्रचार कार्यालयमा गएर उहाँसित तपाईंले एक्लो भएर पनि इमानदारितामा प्रतिबद्ध हुन्छु भन्नसक्नु भएन भनेको थियो ।मेरो प्रतिवादमा नेपालले उत्तर दिन सक्नुभएन तर उहाँका तत्कालका प्रचार विभागका  सहयोगी गौतमले चाकरीका भाषामा नेपालले त्यस्तो बोलेको होइन होला भनेका थिए । वार्ताकार नेपालले  उहाँले पत्नीले सञ्चालन गरेको स्कुल कम्पनीमा रूपान्तरित भएपछि स्कुलबाट पहिलेजस्तो आर्थिक उपलब्धि हुन सकेन र समस्या भोग्नुपर्दा नचाहँदा नचाहँदै पनि वामदेव गौतमको सल्लाहकार हुने बाध्यता परेको थियो भन्नुभयो । यो अलि मिलेन किनभने अझ कम्पनीमा स्कुल सञ्चालन गर्दा समूहको प्रयासमा विद्यार्थी सङ्ख्या बढ्ने र आयआर्जन पनि बढ्ने सोझो कुरा हो । यो कुरा पत्यारिलो लागेन । अरू नै केही आर्थिक भौतिक अपचलन र विचलन हुनुपर्छ, जस्तो अहिले बजारमा प्रचारित भएको छ । सिद्धान्तवादी पार्टी नेपालमा कुनै छैनन् भन्नु कति तर्कसङ्गत छ नेताज्यू, यसमा पनि शतप्रतिशत सिद्धान्तवादी कोही कुनै पार्टी हुन्छ र ? नेपालको वाम प्रजातान्त्रिक आन्दोलनमा जबजको उल्लेखनीय भूमिकाको चर्चा गर्ने नेपाल एमालेलाई र त्यसका नेताहरूलाई एउटै डालोमा हाल्ने एकपक्षीय दृष्टि प्रक्षेपण गर्नुहुन्छ । जबजलाई व्यक्तिगत स्वार्थ अनुरूप भजन र भाजन गर्ने केही नेता देखीदेखी सबै एमाले नेता सिद्धान्तहीन भन्नु नेपालको अहं आक्रोश र आग्रह पो हो कि  ? एमाले माओवादी कतिपय नेताहरूमा अहंकार व्याप्त देखिन्छ । तिनले आफूलाई मात्रै ठूलोबडो, जान्ने सुन्ने र बाठोटाठो देख्छन् । यस्ता नेताहरूको बेहोराबाट यो लेखक आजित भएको छ । माओवादी नेता गिरिराजमणि पोखरेलले वरिष्ठ पत्रकार तथा नेता रामरिझन  यादवकी छोरीको विवाहमा त्यस्तै ठडौरो स्वभाव प्रदर्शन गर्नुभयो । कृष्ण पहाडीका पिता गोपाल पहाडीले गिरिराजमणि पोखरेललाई देखेर नजिकिन खोज्नु भयो तर पोखरेलले मैले तपाईंलाई अघि नै नमस्कार गरेँ त भन्नुभयो । पोखरेलले परबाट सँगोलमा पहाडीलाई पनि नमस्कार गरेको देखे पनि आफूलाई नै हो भन्ने ठम्याउनु भएन छ कतिपय अवस्थामा यस्ता नमस्कार बेवारिसे नै हुन्छन् तर पहाडीले आफूले सानैदेखि चिनेको जानेको र पोखरेलका बुबाको आफू साथी पनि भएकाले मैत्री र वात्सल्यपूर्ण निकटता पोखरेलसित खोजेको कुरा र त्यसको मर्म नै पूर्वमन्त्री पोखरेलले नै बुझ्नु भएन । खासमा धेरैजसो कम्युनिस्ट नेता र कार्यकर्ता मानवीय संवेदना, अनुभूति र मर्म कमै बुझ्छन् वा बुझ्दैनन् ।   द्वन्द्ववाद भनेपछि शारीरिक लडाइँ र भिडन्त मात्र बुझ्ने भौतिकवाद भनेर  यन्त्रवत् र कृत्रिम व्यवहार मात्र गर्ने वाम  नेताका उपर्युक्त खालको रोबोट प्रवृत्ति देखेर यो लेखक आश्चर्यमा परेको छ । हिजोका दिनमा उहाँ प्रदीप नेपाल पार्टीमा सक्रिय रहँदा र सन्तुष्ट रहँदा एमाले पार्टी, सिद्धान्त र नेतृत्वका सकारात्मक पक्षहरू उल्लेख गरेर आम कार्यकर्ता र जनतालाई उत्साहित गर्नुहुन्थ्यो तर अहिले त्यसको ठीक विपरीत लोली र बोली बोलिरहेको देख्दा अचम्म र अनौठो लागेको छ । सच्चा अभिभावकले परिवारका आम सदस्यहरूमा चरम निराशा छाउने हिसाबले कदापि बोल्दैन । पार्टी अध्यक्ष र प्रधानमन्त्रीसित काम विशेषले भेटघाट गर्नु पनि चाकरी हो र ? त्यसो हो भने प्रदीप नेपालका घरमा हामी जाँदा र भेटघाट गर्दा पनि चाकरी नै हुने भएपछि हामी कसरी जाने ? तपाईंका जोडबलले कस्ता कस्ता मान्छेले सभासदको टिकट पाए, कस्ता कस्ताले साझाको प्रबन्धक भ्याए ।  लेखाजोखा गर्नेले गरेका छन् । तपाईं आफैँ एक समय पार्टीमा घुक्र्याएर केन्द्रीय सदस्य बन्नुभएको बिर्सनुभयो ? पार्टीमा कमजोरी भए सुधार्न पो लाग्नुपर्यो उधारेर तमासा त गर्नु भएन नि । कमी कमजोरी त सबैका हुन्छन् र तर अहिले बिरामी हालतमा आफ्ना मनोगत असन्तुष्टि र आग्रहका आधारमा समग्र नार प्रवाह गर्नु किमार्थ जाती हुँदैन । लेखकहरू अलिकति त अहं भावनाका हुन्छन् तर अहं पनि त्यति नबढोस् कि उम्लिएर सबै पोखिएर समाप्त नहोस् । तर लेखकीय क्षमताकै कुरा गर्ने हो ओलीका सहज मौखिक अभिव्यक्तिमा जुन खालको प्रतीकात्मक, सघन विम्बात्मक तथा लाक्षणिक विलक्षण अभिव्यक्ति सुनिन्छ ती कुनै अग्रज सर्जकका भन्दा कम छैनन् । एउटा लेखकले बारबार परिमार्जन गरेर लेखेको लेख, शोध प्रबन्ध र ओलीका सहज धारा प्रवाह अभिव्यक्तिमा कुनै फरक देखिन्न । ओलीका अभिव्यक्तिहरूमा मार्मिक, गहन र सारगर्भित सूत्रात्मकता पाइन्छ । भएको साधान स्रोत, व्यक्तित्व, प्रतिभा र क्षमतालाई अझ क्षमताशील बनाउनुबाहेक यस देशको विकास र उत्थानमा अरू कुनै विकल्प देखिन्न । यो देशलाई समृद्ध बनाउन स्वर्गबाट अरू कुनै सुपरम्यान आउने वाला छैन । ओलीले भनेझैँ यस देशलाई थुकेर विदेशिने होइन पुजेर हाम्रा पुर्खाहरूले झैँ यही देशमा नङ्ग्रा खियाउनु पर्छ । नेपाली भित्रको जाँगर, क्षमता, खुबीलाई प्रोत्साहन गर्नु चाहिँ उच्च स्तरको नेताको काम हो । तपाईं अहिले केही देशी विदेशीले झैँ सबै नेपालीलाई बुद्धु, हुतिहारा र क्षमताहीन भन्न खोजेर अयोग्य सावित गर्न खोजेझैँ किन गर्नुहुन्छ ।  तपाईंहरू जस्ताका कारण अच्यूत वाग्ले नामका एक पत्रकारले नेपाली उच्च स्तरको नेतृत्वलाई अशिक्षित भनेर आक्षेप लगाउन उद्यत देखिन्छन् । बरु परराष्ट्रमन्त्री तथा बौद्धिक व्यक्रित्व प्रदीप ज्ञवालीले पत्रकारलाई मार्मिक उत्तर दिनुभएको पाइयो । ती पत्रकारलाई अर्को जुनीसम्म पनि पढाउने क्षमताका हुन् ज्ञवाली ।  कृपया विभिन्न कारणले आफू निराश र हतास भए पनि समग्र देशवासीलाई निराशा पस्किने तपाईको अधिकार छैन । कृपया लिखित र मौखिक भाषाका माध्यमबाट आफ्नो अहं, आक्रोश र आग्रह अभिव्यक्त नगर्न आग्रह गर्दछु ।  (लेखक एमाले संस्कृति विभागका केन्द्रीय सदस्य हुन् ।)  