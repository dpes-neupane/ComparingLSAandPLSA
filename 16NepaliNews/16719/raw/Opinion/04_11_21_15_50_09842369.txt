
२४ फागुन, काठमाडौं । आजभन्दा पाँच हजार वर्षअघि मनको भावना व्यक्त गर्न कुन विधि अपनाइन्थ्यो होला ? भाषिक उच्चारणको सुरुवात नभएको र अक्षरले समेत जन्म नलिएको समयमा कुनै पनि कुरालाई एकबाट अर्काे ठाउँमा लैजानका लागि कस्तो विधि अपनाउथे होला त्यतिबेलाका मान्छेहरु ?
शब्द र अक्षरले गर्भगृहमा परिपक्वताको चरण पार गरिरहँदा भाषाले चित्रात्मक भ्रुण अवस्थामा निकै समय गुजारिसकेको थियो । ५१ सय वर्षअघि सुरु भएको मानिएको शब्दाक्षर लेखन पद्दतिले २१ औं शताब्दीको सुरुवाती समयसम्म आइपुग्दासम्म धेरै चरणहरु पार गर्‍याे ।
जापानले हिरागाना काताकानाको वर्ण त्यहीँबाट पायो । कोरियाले त्यही लिपिमा आफ्नो इतिहास कोर्‍याे । चीनले आफ्नो विरासत धान्यो । र, यसरी नै बचिरहेको छ ५१ सय वर्षदेखि ध्वन्यात्मक लेखनको इतिहास ।
अक्षरले गर्भगृहमा परिपक्वताको चरण पार गरिरहँदा भाषाले चित्रात्मक भ्रूण अवस्थामा निकै समय गुजारिसकेको थियो
भाव ध्वनिमूलक लिपिको विकासपछि झण्डै तीन हजार वर्षअघि विश्वभरि नै विभिन्न ठाउँबाट शब्दाक्षर पद्दतिको विकास भएको पाइन्छ । समय फरक फरक भए पनि अहिलेसम्म विश्वमा ७ वटा लेखन पद्दतिले विश्वलाई लेखन कला सिकाएको मान्ने गरिएको छ ।
इतिहासले विकासको कोल्टे फेर्दै गर्दा पूख्र्याैली आविस्कारमा चित्त बुझाउन चाहेनन् । मानव प्रजातिले समयक्रमसँगै भाषिक परिवर्तनलाई, जस्तै–लिपिको परिवर्तनमा समेत ध्यान दिँदै आए । चित्रबाट आफ्नो अभिव्यक्ति चलाउने १२ हजार वर्ष अघिदेखिको हाम्रो खोज अहिलेसम्म आइपुग्दा वर्णभन्दा पनि सानो इकाईको पत्ता लगाउनमा तल्लीन छ ।
पाषाण युगमा चित्रमार्फत् विचार अभिव्यक्त गर्ने परम्परा एउटा ठूलो आविस्कार थियो । त्यसपछि प्रतिकात्मक लिपि अर्काे आविस्कारका रुपमा विकास भयो । यसरी विकसित रुपमा परिवर्तन हुँदै जाँदा ध्वनिमूलक लिपिको विकास हुन थाल्यो । आवाज वा ध्वनिको अंशलाई नै दृश्य चिह्नमार्फत् चिनाउन सकिने नयाँ खोजीले सफलता पायो ।
सुरुमा शब्दको आविस्कार भयो । आवाज वा ध्वनिको अंशलाई नै दृश्य चिह्नमार्फत् सम्प्रेषण गर्ने परम्परालाई नै लेखन भन्छन्, त्रिभुवन विश्वविद्यालयका नेपाली इतिहास, संस्कृति तथा पुरातत्व केन्द्रीय विभागका सहप्राध्यापक डा. महेश कुमार आचार्य । उनका अनुसार यस्तो लेखन मानव जातिले विचार वा भावना सम्प्रेषणका लागि भाषाको आविस्कार गरेपछि मात्रै उत्पत्ति भएको हो ।
सुदर्शन अर्याल
शब्द, अक्षर र वर्णहरुको आविस्कारलाई नै लेखन परम्पराको कोटीमा नराख्ने हो भने आजभन्दा १२ हजार वर्षअघिदेखि हामीले निरन्तर आफ्नो भावनालाई अभिव्यक्त गर्न कुनै न कुनै माध्यम अँगाल्दै आयौं । ढुंगे युगमै पनि दुनियाँ चलिरहेकै थियो । त्यसलाई अहिलेका इतिहासवेत्ताहरुले उच्च पूरा पाषणकालको नाम दिए । गुफामा आफ्नो गुजारा चलाउनेहरुले परिचयात्मक वा विवरणात्मक रुपमा बनाउने चित्रहरुसँगै सुरु भएको हो हामीहरुको लेखनकला ।
हस्तिहाडमा जीवजन्तुको चित्र बनाउने युगले आजको जस्तो सहज दैनिकी पक्कै पनि बोकेको थिएन । रुखको बोक्रामा चित्र कोर्ने कलाकारहरुले आफ्नो कलाको चिरकालीन प्रसिद्धिको पक्कै पनि अपेक्षा राखेका थिएनन् होला । यसबाहेक पशुको छाला र माटोको भाँडामा बनाइएका सुन्दर आकृतिहरुले अहिलेसम्म पनि यसको ऐतिहासिकताको पुष्टि गरिरहेको छ ।
मेसोपोटामिया, ग्रीस, साइबेरिया जस्ता स्थानहरुमा पाइएका यस्तै खालका तस्बिरहरुले लेखनकलाको सर्वप्राचीन चित्र लिपिलाई ईंकित गरेको छ । अहिलेसम्म प्राप्त विवरण अनुसार दक्षिणी फ्रान्स, स्पेन, क्रेट, मेसोपोटामिया, ग्रीस, इटाली, पोर्चुगल आदि ठाउँहरुमा यस्ता प्राचीन चित्रहरु पाइएका छन् । यी चित्रहरु हस्तिहाड, रूखको बोक्रा, पशुको छाला र माटोका भाँडाहरुमा बनाउने गरिएको थियो ।
त्यतिबेलाका सांकेतिक सूत्रहरुमा सूर्यको लागि गोलाकार चित्र, विभिन्न वस्तुहरूको लागि तिनीहरूको तस्वीर, मानिसका लागि मान्छेको तस्वीर र विभिन्न अंगहरूका लागि ती अंगहरूको तस्वीर बनाउने गरिन्थ्यो । हाइरोग्लिफ्सको परम्परा त्यस समयदेखि कुनै न कुनै रूपमा चलिरहेको मानिन्छ ।
चित्रात्मक लिपिलाई पालो दिन विकास भयो प्रतिकात्मक लिपि । प्रतिकात्मक भाषामा बोलिने यसलाई शुद्ध अर्थमा लिपि नै हो भनेर यकीन गरिएको छैन । यद्यपि लेखनकलाको विकासक्रममा यसलाई पनि कतै व्यवस्थापन गर्नुपर्ने इतिहासकारहरुको मत छ । टाढाका व्यक्तिको विचारलाई प्रेषित गरिएका वस्तुको आधारमा त्यसको अर्थ चिन्ने कला हो प्रतिकात्मक लिपि ।
यो प्राचीन समयदेखि धेरै देशहरु र जनजातिहरुको पछिल्लो समयसम्म पनि प्रचलनमा रहेको पाइन्छ । पछिल्लो समयमा आएर तिब्बती–चिनियाँ सीमानामा कुखुराको कलेजोलाई तीन टुक्रा बनाएर खुर्सानी सहित रातो कागजमा बेरेर पठाउँदा युद्धको संकेत मान्ने प्रचलन यही प्रतिकात्मक लिपिको उदाहरण हो । रातो झण्डाले युद्धको संकेत गर्छ, सेतो झण्डाले शान्तिको । यही नै प्रतिकात्मक लिपिको उदाहरण हो ।
पाँच हजार वर्षभन्दा पुरानो शब्दाक्षर लेखन
हामीले बोलिराखेको देवनागरी लिपि कुन् लिपिको विकसित रुप हो ? भन्ने यकीन छैन । एकातर्फ सिन्धुघाँटीको सभ्यतासँगै लेखन परम्पराकोबारेमा इतिहास मौन छ । वैदिक कालमा कस्तो लेखन परम्परा चल्यो ? भन्नेमा पुरातात्विक स्रोतहरु बोल्दैन । एकैपटक इसापूर्व तेस्रो शताब्दीमा अशोकले विकसित भइसकेको ब्राह्मी लिपिमा लेखेका अभिलेखहरुसँगै भेटिन्छ । पुरातात्विक खोजहरुमा इसापूर्व चौथो शताब्दीका समेत प्रमाणहरु अहिले प्राप्त हुने क्रममा छन् । यद्यपि भार तवर्षबाट सुरु भएको यो लिपि एक्कासी विकसित रुपमा कसरी आयो ? यो अझै खोजीको विषय छ । प्राचीन सिन्धुलिपि अहिलेसम्म पढ्न नसकिएको कारणले पनि ब्राह्मी लिपि सिन्धु लिपिकै विकसित रुप हो या होइन ? भन्नेमा मतभेद जारी छ ।
समयको हिसाबले हेर्ने हो भने अहिलेको इराकबाट सुरु भएको सुमेरियन लेखन नै विश्वको सबैभन्दा पुरानो शब्दाक्षर लेखन भएको मान्ने गरिएको छ । जुन ईसापूर्व ३१०० देखि इसाको ७५ सम्म चलेको विश्वास छ । यही लेखनले विश्वमा पहिलोपटक अक्षरको विकास गर्यो । शब्दबाट सुरु गरेर अक्षरहुँदै वर्णसम्मको गहिराईमा पुर्याउन यही लेखनले धेरै योगदान दिएको छ । एरामाइट र हर्रियनलाई सुमेरियन किलाक्षरले नै जन्म दियो । यस्तै धेरैलाई जन्म दिएको छ किलाक्षरले ।
यता, सुमेरियनहरुले शब्दको आविस्कार गरेको केही समयमा नै एलममा एलमाईट लेखनको सुरुवात भइसकेको थियो । यो इसापूर्वको ३००० देखि ईपू २२०० सम्म चलेको विश्वास गरिन्छ । सोही समयताका मिश्र (हालको इजिप्ट) मा पनि इजिप्टियन लेखन परम्पराको सुरुवात भयो । यसमा ईसापूर्व ३००० देखि ईंपू ४०० सम्म चलेको मानिन्छ ।
यी तीन लेखन पद्दतिभन्दा केही नयाँ हो सिन्ध लेखन र चिनियाँ लेखन । सिन्ध लेखन अहिलेको भारत र पाकिस्तानमा २२०० देखि २५ सय इसापूर्वदेखि सुरु भएको मान्ने गरिन्छ । उता चिनियाँ लेखन भने ईसापूर्व १३०० देखि मात्रै सुरु भएको मान्ने गरिन्छ । यी दुईमध्ये सिन्ध लेखन अहिलेसम्म पढ्न सकिएको छैन भने चिनियाँ लेखन पद्धतिमा पहिलेको भन्दा खासै भिन्नता रहेको पाउँदैनौं ।
यसबाहेक पनि क्रिट र ग्रीसमा सुरु भएको क्रेटान लेखन इपू २००० देखि ईपू १२०० सम्म सञ्चालनमा आएको मान्ने गरिन्छ । एनाटोलिया र सिरिया क्षेत्रमा विकास भएको हिट्टाइट लेखन पनि इसापूर्व १५०० देखि ईपू ७०० सम्म चलेको मान्ने गरिन्छ । अहिलेसम्म सिन्ध, एलामाइट र क्रेटान लेखनका अक्षरहरु पढ्न नसकिएको डा. आचार्य बताउँछन् ।
चित्रात्मकदेखि वर्णात्मक लेखनको चरण
लिपि विकासको पहिलो चरण चित्र लिपिको चरण हो भने अन्तिम चरण वर्णनात्मक लिपि विकासको चरण हो । वर्णनात्मक लेखनमा, त्यहाँ ध्वनिका प्रत्येक इकाईको विभिन्न प्रतिकहरु हुन्छन् । विश्वको प्रमुख लिपिलाई दुई मुख्य कोटीहरूमा राख्न सकिन्छ ः
१ जोसँग वर्णहरू हुँदैन, जस्तै क्यूनिफर्म, चिनियाँ आदि ।
२. जसमा वर्णहरू हुन्छन्, जस्तै रोमन र देवनागरी आदि।
प्रथम वर्गमा पर्ने मुख्य लिपिहरु हुन्– क्युनिफर्म, हेरोग्लाफिक, क्रीटको लिपि, सिंधु घाटीको लिपि, हिट्टाइट लिपि, चिनियाँ लिपि ।
त्यस्तै– दोस्रो वर्गका प्रधान लिपिहरु– हिब्रु लिपि, फोनेशियन लिपि, खरोष्ठी लिपि, आर्मेइक लिपि, अरबी लिपि, भारतीय लिपि, ग्रीक लिपि, ल्याटिन लिपि आदि हुन् ।
नेपाली भाषालेखिएको देवनागरी लिपीको विकासको प्रक्रियाभने ब्राह्मी लिपीबाट सुरु भएको मानिन्छ । ब्राह्मी लिपीबाट विकास भएर पूर्व लिच्छवि, त्यसपछि उत्तरलिच्छवि हुँदै मध्यकालदेखि नै नेवारी र उत्तरमध्यकालदेखि देवनागरी लिपीको विकास भएको पाइन्छ । जसमा विभिन्न शाखा लिपीको पनि विकास भए । यसरी लिपीको विकास भएको पाइन्छ ।
