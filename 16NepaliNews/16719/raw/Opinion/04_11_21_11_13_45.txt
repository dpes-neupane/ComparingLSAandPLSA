महाधिवेशनको मुखमा वितरण गरिँदै आएको नेपाली काँग्रेसको क्रियाशील सदस्यता एकपछि अर्का महाधिवेशनमा झनझन विवादित बन्दै गएको छ । विवादित जिल्लाहरूको सङ्ख्या पनि थपिँदो क्रममा छ । यही पद्धति कायम रहने हो भने काँग्रेस आगामी १५ औँ महाधिवेशनमा क्रियाशील सदस्यताको टुंगो लगाएर महाधिवेशन सम्पन्न गर्न नसक्ने अवस्थामा पुग्न सक्दछ । त्यसैले काँग्रेसले १४ औँ महाधिवेशन पश्चात् विगतका अनुभवहरूलाई समेटेर आफ्नो सदस्यता वितरण प्रणालीमा आधुनिकीकरण गर्न आवश्यक छ ।विवादका कारणहरू१) काँग्रेसको विधानमा क्रियाशील सदस्यता सधैँभरि खुल्ला रहने तर महाधिवेशनमाको ६ महिना अगावै बन्द गर्ने व्यवस्था गरिएको छ । तर व्यवहारमा ठिक उल्टो सधैँभरि बन्द रहने र महाधिवेशनको ६ महिना–वर्षदिन अगाडि मात्र खुला गर्ने अभ्यास रहँदै आएको छ । निर्वाचनको मुखमा सदस्यता वितरण गर्दा कसले आफूलाई मत दिन्छ, कसले दिँदैन भन्ने आधारमा वडाले प्रस्ताव गर्ने चलन रहेको छ । त्यसपछिका पालिका, प्रदेश निर्वाचन क्षेत्रले सिफारिस गर्दा पनि त्यसैलाई मध्यनजर राख्ने गरिएको छ । अन्तिम निर्णय गर्ने अधिकार प्राप्त संघीय निर्वाचन क्षेत्रले पनि यसको दुरुपयोग गर्ने सम्भावना त्यत्तिकै रहन्छ नै ।२) नेपालको सबैभन्दा पुरानो र एक मात्र लोकतान्त्रिक पार्टी नेपाली काँग्रेसले कम्युनिस्टहरूले झैँ पहिला आफ्नो मतदाता आफैले बनाउने र ती नै मतदाताबाट निर्वाचित भएर आउने पद्धति आफैमा संगतियुक्त देखिँदैन । आफूलाई मतदान गर्ने मतदाता आफैले छान्न पाउने अधिकारको दुरुपयोग हुने सम्भावना दक्षिण एसियाका हाम्रा जस्ता मुलुकमा पर्याप्त हुन्छ नै । ३) सदस्यता वितरण गर्ने वर्तमान प्रणालीमा वडाले प्रस्ताव गर्ने, पालिका र प्रदेश क्षेत्रले सिफारिस गर्ने र संघीय निर्वाचन क्षेत्रले अन्तिम निर्णय गरी सफ्टवेयरमा सूचीकरण गर्ने व्यवस्था छ । कसैलाई चित्त नबुझेमा जिल्ला सभापतिको अध्यक्षतामा रहने प्रारम्भिक छानबिन समितिमा उजुरी दिन सक्ने र त्यसमा पनि चित्त नबुझे केन्द्रीय छानबिन समितिमा उजुरी दिन पाउने व्यवस्था छ । सबै निर्णायक तहमा निर्णय हुँदै गर्दा हाम्रा सिन्डिकेटका मानसिकताहरूले काम गर्छन् नै । ती सबै सिन्डिकेट पार गर्दा कहिले काहिँ अर्थको अनर्थ पनि हुन सक्ने सम्भावना पनि रहन्छ ।४) लोकतन्त्र प्राप्तिका ३०–३२ वर्षसम्म पनि हामीले लोकतन्त्रलाई कुनै वाद, व्यवस्था एवम् सरकार चलाउने पद्धतिभन्दा पनि जीवन पद्धति र संस्कृतिका रूपमा विकसित गर्नेतर्फ लाग्न सकेनौँ । लोकतन्त्र भनेको जसरी पनि चुनाव जित्ने खेल हो भन्ने हाम्रो मानसिकता झनझन मजबुत हुँदै गयो ।चुनाव जित्नका लागि साम, दाम, दण्डभेद जुन सुकै नीति पनि राजनीतिमा जायज हुन्छ भन्ने मानसिकता विकसित हुँदै जाँदा अन्ततः पार्टीभित्रका अन्तरपार्टी निर्वाचनमा पनि यसको प्रयोग मज्जैले हुन थाल्यो । यसको प्रत्यक्ष प्रभाव अधिवेशनको प्रारम्भिक एवम् प्रस्थान विन्दु सदस्यता वितरणमा पर्नु स्वभाविकै हो ।समाधानको उपाय१) नेपाली काँग्रेसको सदस्यता सधैँभरि सबैका लागि पार्टीका सबै तहमा खुला गर्नुपर्दछ । साथै अनलाइनमार्फत सदस्यता लिने व्यवस्था आजको आवश्यकता हो ।लोकतान्त्रिक मुलुकहरूमा रहेका आम निर्वाचनबाट निर्वाचित हुने पद्धतिमा विश्वास गर्ने कुनै पनि पार्टीहरू कार्यकर्ता मात्र आधारित हुन सक्दैनन् । कम्तीमा निर्वाचनका समयमा ती सबै पार्टीहरूलाई आम जनताको मतको आवश्यकता पर्छ नै । कम्युनिस्ट व्यवस्था भएका मुलुकहरूमा मात्र त्यस पार्टीका सदस्यहरूको मतबाट अप्रत्यक्ष मतदानको प्रक्रियाबाट सरकार निर्वाचित हुने गर्दछ । तर लोकतान्त्रिक प्रणाली भएका मुलुकहरूका कम्युनिस्ट पार्टी पनि आम जनताको मतबाट निर्वाचित हुनुपर्ने हुन्छ । यस अर्थमा चिनियाँ कम्युनिस्ट पार्टी कार्यकर्तामा मात्र आधारित पार्टी हो भने निर्वाचनमा भाग लिने नेपालका कम्युनिस्ट पार्टीहरू जनताको मतमा आधारित पार्टीहरू हुन् ।नेपालका कम्युनिस्ट पार्टीहरू त जनतामा आधारित छन् भने नेपाली काँग्रेस लोकतान्त्रिक पार्टी कार्यकर्तामा मात्र आधारित रहनै सक्दैन । जसरी नेपालका राजनीतिक दलहरूलाई निर्वाचनका समयमा आम जनतासँग मत माग्ने अधिकार छ, त्यसै गरी आम जनतालाई पनि कुनै पनि राजनीतिक दलको सदस्य बन्न पाउने नैसर्गिक अधिकार छ । यस तथ्यलाई सबै भन्दा पहिला र बढी काँग्रेसले मनन गर्दै आफ्नो पार्टीभित्र लागू गर्न आवश्यक छ । २) हाम्रा जस्ता मुलुकमा अधिवेशनको समयमा आएर अनावश्यक समस्या सिर्जना गर्न एवम् जबरजस्ती चुनाव जित्न खुला सदस्यताको दुरुपयोग हुने सम्भावना पनि त्यतिकै हुन्छ । त्यसैले तोकिएको सदस्यता शुल्क तिरेर सदस्य बनेको एवम् रीत पूर्वक नवीकरण गरेको दुई वर्षपछि मात्र अधिवेशनको प्रक्रियामा भाग लिन पाउने व्यवस्था गर्नु पर्दछ । ३) सदस्यता प्राप्त गरेको कम्तीमा तीन वर्षपछि मात्र वडा तहमा निर्वाचित हुन पाउने चार वर्षपछि पालिका र पाँच वर्षपछि क्षेत्रीय निर्वाचनमा भाग लिन पाउने व्यवस्था गर्नुपर्दछ । जिल्ला सभापति र केन्द्रीय सदस्यहरूका लागि १० वर्ष तथा केन्द्रीय सभापतिका लागि १५ वर्षको विद्यमान व्यवस्था उचित छ ।४) सदस्यता लिएर पार्टीका विरुद्धमा काम गर्ने सदस्यहरूलाई जिल्ला कार्यसमितिले नै जिल्ला अनुशासन समितिको सिफारिसमा हटाउन सक्ने व्यवस्था गर्नुपर्दछ । पुनरावेदनको काम मात्र केन्द्रीय अनुशासन समितिले गर्नुपर्दछ । अनुशासन समितिले कारबाही गरेका सदस्यहरूलाई सदस्यता व्यवस्थापन समितिले सदस्यता सूचीमा कारबाहीको विवरण राख्ने व्यवस्था मिलाउनुपर्दछ ।केन्द्रीय सभापतिको संयोजकत्वमा रहने सदस्यता व्यवस्थापन समितिलाई महामन्त्रीको संयोजकत्वमा राख्न आवश्यक छ । पार्टीको केन्द्रीय कार्यालयमा एउटा सदस्यता विभाग नै स्थायी रूपमा सञ्चालन गर्नुपर्दछ । यो समितिले सधैँभरि आफ्नो काम गरिराख्न  आवश्यक छ ।५) सदस्यता शुल्कका हकमा वडा तहमा सदस्यता लिने सदस्यलाई थोरै र त्यसपछिका माथिल्ला निकायहरूमा सदस्यता लिने सदस्यहरूलाई शुल्क बढाउँदै लैजानुपर्दछ । अनलाइन सदस्यता लिनेहरूलाई सबैभन्दा बढी शुल्क राख्न सकिन्छ । यस्तो शुल्क ३ सयदेखि १ हजारसम्म राख्न सकिन्छ । ६) सदस्यता लिँदा विद्यमान वैधानिक व्यवस्था अनुसार आफ्नो मतदाता नामावली भएको स्थानमा मात्र लिने पाइने व्यवस्थालाई अनिवार्य रूपमा पालना गराउनुपर्दछ । सदस्यता लिँदा अनिवार्य रूपमा मतदाता परिचयपत्र पेस गर्ने व्यवस्था गर्नुपर्दछ ।अन्त्यमालोकतन्त्र भनेको कुनै निरपेक्ष व्यवस्था होइन । यो हजारौँ वर्षदेखि विकसित मानव सभ्यता एउटा अविभाज्य अंग हो । यो कुनै दार्शनिकको चिन्तन र व्याख्यामा सीमित छैन । मानवीय जीवनका हजारौँ वर्षका अनुभवहरूका आधारमा विकसित हुँदै आएको पद्धति हो लोकतन्त्र । त्यसैले यो मानवीय जीवनको विकास सँगसँगै विकसित हुँदै आएको छ । लड्दै उठ्दै फेरि लड्दै फेरि उठ्दै आजको अवस्थामा संसारको लोकतन्त्र चलिरहेको छ । यसैगरी यो थप विकसित पनि हुँदै जान्छ ।यो मानिसको जीवन पद्धति र संस्कृत पनि हो । हाम्रा जस्ता लोकतन्त्रमा बामे सर्दै रहेका मुलुकहरूलाई अहिले नै सयौँ वर्षदेखि लोकतन्त्रको अभ्यासमा रहेका युरोपियन मुलुकसँग तुलना गर्न कठिन छ । हामीले पनि आफ्नै अभ्यासहरूबाट लोकतन्त्रको विकास गर्नुपर्दछ । संसारमा लोकतन्त्रको एउटै मोडल पनि प्रचलित छैन । हामीले पनि अरुकै जस्तो मोडल हुबहु प्रयोग गर्नुपर्दछ भन्ने पनि छैन । हाम्रो जीवन शैली अनुसारको लोकतन्त्रको हाम्रा आफ्ना ढाँचा हुन सक्दछ । तर लोकतन्त्रका लागि आवश्यक पर्ने केही आधारभूत कुरालाई कुनै हालतमा बिर्सिन सकिन्न । झन् काँग्रेस जस्तो लोकतन्त्रको मूलधार मानिएको पार्टीले अन्य निरङ्कुशतन्त्र सैद्धान्तिक अवधारणाबाट लोकतान्त्रिक विचारमा रूपान्तरित हुँदै गरेका कम्युनिस्ट लगायतका पार्टीलाई लोकतन्त्रको मर्म सिकाउने र अभ्यासमा लगाउने दायित्व पनि काँग्रेसको हो भन्ने कुरा बिर्सिनु हुन्न । लोकतन्त्र भनेको अझै बढी स्वतन्त्रता हो । काँग्रेसले लोकतन्त्रको आदर्शलाई सिद्धान्त र ब्यानरमा मात्र होइन व्यवहारमै प्रदर्शन गर्न आवश्यक छ । त्यसका लागि प्रस्थान विन्दु सदस्यता वितरण वितरणलाई बनाउन आवश्यक छ । यसै पनि २०१७ सालदेखिको विधानमा पार्टीको साधारण सदस्यता सबैका लागि खुला गरिएको छ । सदस्यता लिइएको दुई वर्षपछि क्रियाशील सदस्यताका लागि योग्य मानिँदै आएको छ । वर्तमान विधानमा पनि साधारण सदस्यता भन्ने शब्द हटाएर नेपाली काँग्रेसको सदस्यता भन्ने शब्दको प्रयोग गरिएको छ । तर अहिलेसम्म साधारण अथवा नेपाली काँग्रेसको सदस्यताको अभिलेख अभ्यास छैन । अबको संशोधनमा एकै प्रकारको सदस्यता प्रणाली राखेर सुरुमै त्यसको अभिलेखीकरण गर्न जरुरी छ । त्यसको दुई वर्ष पुगेपछि स्वतः क्रियाशील सदस्य हुने एवम् विद्यमान व्यवस्था झैँ अधिवेशनमा भाग लिन पाउने योग्यता कायम गर्दा काँग्रेसको परम्परागत मान्यता पूर्णरुपमा खण्डित नभएर समयानुकूल आधुनिकीकरण मात्र हुने छ ।यसबाट सदस्यता वितरणमा पूर्णप्रादर्शिता कायम हुन्छ । सदस्यता वितरणको लफडा, झगडा र रूवाबासी सदाको लागि समाप्त भएर जाने छ । पार्टी सदस्यतामा पनि वृद्धि हुने छ । पार्टीको कोष पनि बढ्ने छ । यो अभ्यासलाई ढिलो चाँडो नेपालका सबै पार्टीले अनुसरण गर्ने छन् । लोकतान्त्रिक अभ्यासको क्रममा यो अभ्यास पनि एउटा कोशेढुंगा साबित हुनेछ ।(श्याम घिमिरे नेपाली काँग्रेस केन्द्रीय सदस्य तथा क्रियाशील छानबिन समितिका सदस्य हुन् ।)