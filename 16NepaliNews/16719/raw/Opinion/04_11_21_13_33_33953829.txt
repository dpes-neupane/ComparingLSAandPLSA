
‘संसारमा कुनै पनि कुरा भयपूर्ण हुँदैन । बरु बुझिने वा नबुझिने हुन्छ । कुरा जति कम बुझिन्छ, त्यति धेरै डर पनि हुन्छ ।’
कोरोना भाइरस (कोभिड–१९) को नेपाली संक्रमण दर (इन्फेक्टिभिटी रेट) अहिले ३२ प्रतिशत छ । तर, कर्णालीको भने ८६ प्रतिशत छ । यो काठमाडौं विश्वविद्यालयले गरेको अनुसन्धानको पछिल्लो तथ्यांक हो ।
यो तथ्यांकले भन्छ, ‘कर्णाली सिंगो नेपालभन्दा दोब्बर बढी महामारीको चपेटामा छ ।’ त्यसैले यतिबेला हामीले देशका अन्य ठाउँभन्दा दुई गुणा बढी नै सोच्न, बुझ्न र काम गर्न जरूरी छ ।
कोरोना संक्रमण यतिबेला समुदायस्तरमा पूर्णरूपले फैलिएकाले ६०–८० प्रतिशत जनसंख्या संक्रमित हुने अनुमान छ । कर्णालीको सन्दर्भमा यो करीब १२ लाख जनसंख्या हो । यीमध्ये १० प्रतिशतको स्वास्थ्य जोखिम बढी हुने हुँदा करीब १ लाख २० हजार नागरिकलाई अस्पताल भर्ना वा प्रत्यक्ष चिकित्सक र स्वास्थ्यकर्मीहरूबाट उपचार गराउनुपर्ने हुनसक्छ ।
निषेधाज्ञा र लकडाउनले मात्रै संक्रमणको दर घटाउँदैन । त्यही हुने संक्रमणलाई थोरै ढिलो ढिलो गरेर उपचार गर्नुपर्ने भीड घटाउने हो । दुई हप्ताको पूर्ण लकडाउन पछि विस्तारै खुकुलो गरी चरणवद्ध रूपमा खोल्दा त्यसो हुनेछ । अहिलेको आधा लकडाउनको असर भन्न सकिने अवस्था छैन ।
कोरोना के हो ? किन जाँच गर्ने ? लक्षण के के हुन् ? भन्नुपर्ने समय पनि छैन । तर, कर्णालीले कोरोना जित्ने मोडेल के हो ? हामीले जित्ने लक्षण के हुन् ? यो चाहिं जान्नै पर्छ । यो कुरा न त सरकारले भेट्टाएको छ । न कुनै किताबका पानाहरूमा लेखिएको छ । न त विश्व स्वास्थ्य संगठन (डब्लुएचओ) ले यस सम्बन्धी टिप्स दिनेछ ।
यतिबेला कर्णालीको कोरोनालाई बाहिरबाट हेरेर समस्याको समाधान खोज्ने काम गरिएको छ । तर, बिरामीको बेड, कुरुवाको काँध र स्वास्थ्यकर्मीको कामबाट पूरै कर्णालीको कोरोना अवस्था अनि समस्याको उपाय बुझ्न जरूरी छ ।
यो हेराइलाई समस्याको भित्रबाट बाहिरतिर हेरेको हो भन्न सकिन्छ । समस्याको मुटुबाट छालातर्फ हेर्दा, दुईवटा कुराहरू देखिन्छन् । जसले समाधान दिनेछ । पहिलो, समुदायको व्यवस्थापन र दोस्रो, अस्पताल व्यवस्थापन ।
समुदाय व्यवस्थापन
संसारमा कोरोनाबाट सबैभन्दा सुरक्षित देश कुन हो ? भन्दा सिङ्गापुरको नाम पहिलो स्थानमा आउँछ । यो देशले समुदायस्तरमा गरेको कामको सिको हामी जस्ता कम विकसित देशहरूले गर्नुपर्छ भनेर डब्लुएचओले नै भनेको छ । कम विकसित र साना देशहरूले लामो महामारी र लकडाउन दुवै थेक्न सक्दैनन् । तर, उनीहरूले एउटा सानो कम जनसंख्या भएको सिङ्गापुरले जस्तै भने अवश्य गर्न सक्छन् ।
राम्रो कन्ट्याक्ट ट्रेसिङ, चुस्त स्वास्थ्य शिक्षा, उत्कृष्ट ढंगले एकैपटक धेरै जनाको कोरोना परीक्षण यो सिङ्गापुर मोडेल हो । अझ सबैभन्दा महत्वपूर्ण कुरा के भने यो राष्ट्रले कोरोना वा अन्य महामारीका बेला खटाउने ‘पब्लिक हेल्थ प्रेपार्डनेस Public Health Preparedness Clinic (PHPC) (तत्परता) क्लिनिक (पीएचपीसी) हुन् । यस पटक त्यहाँ करीब १०० वटा पीएचपीसी देशभरका टोलटोलमा घुमाइएछ ।
साना साना गस्तीहरूलाई आवश्यक पीपीई र औषधिको पूर्व व्यवस्थापन गरिएको थियो । अनि ती पीएचपीसीले स्वास्थ्य सुरक्षा मापदण्ड अपनाउँदै तीनवटा काम गरे । लक्षण भएका व्यक्तिहरूको खोजी, चेकजाँच र औषधि उपचार । उनीहरूले जरूरी पर्दा अस्पतालहरूमा समन्वयात्मक रिफर र खोप दिने काम पनि गरे ।
हामी सहितका अन्य देशहरूमा रोग अघि–अघि, राज्य पछि–पछि कुदिरहँदा सिङ्गापुर भने रोगभन्दा अगाडि पुगेर रोगको कठालो समातिरहेको देखियो ।
कोरोना महामारी नियन्त्रणमा के कर्णालीले सिङ्गापुर मोडेल अपनाउन सक्छ त ? अवश्य पनि सक्छ । नसक्ने कुनै कारण छैन । विशेषज्ञ चिकित्सक छन् । आवश्यक स्वास्थ्यकर्मी र हेल्थपोष्टहरू पनि छन् । गाउँ–गाउँमा आमा समूह छन् । स्वयंसेविका छन् । तिनीहरूको सही व्यवस्थापन र परिचालन गर्न सके मात्रै पुग्छ । यसो गर्न सकिन्छ ।
कोरोना महामारीका बेला फ्रन्टलाइनमा रहेर एक वर्ष काम गरेको एउटा चिकित्सकले बुझ्न नसकेको कुरा कोरोनाको परीक्षण ब्लड गु्रप जस्तो पोजेटिभ र नेगेटिभ, टाइफाइड जस्तो छ र छैन मात्रै भनेर पुग्छ र ?
कोरोना लागेको छ या छैन भनेर किन परीक्षण गर्ने ? जबकि बिरामीको लक्षणबाट नै थाहा हुन्छ भने । कोरोना परीक्षण गरेर प्रमाणित गर्नुको मुख्य कारण हो कन्ट्याक्ट ट्रेसिङ्ग । तर हामीले कन्ट्याक्ट ट्रेसिङ्ग गर्ने गरेका छैनौं ।
संक्रमितको परिवार, टोल र समुदायमा कन्ट्याक्ट ट्रेसिङ र परीक्षण गर्नु आवश्यक छ । टोलमा परीक्षण गरिसकेपछि उनीहरूको वस्तुस्थिति बुझ्ने र संक्रमितको अवस्था जटिल भए अस्पताल लैजाने, सामान्य भए घरमै राखेर उपचार गर्नु आवश्यक छ । यो काम गर्न हाम्रा समुदायस्तरमा रहेका महिला स्वास्थ्य स्वयंसेविकादेखि अन्य स्वास्थ्यकर्मीहरूले गर्न सक्छन् । तर सही परिचालन गर्न आवश्यक छ ।
अस्पताल व्यवस्थापन
कर्णाली प्रदेशका सबैजसो अस्पतालहरू यतिबेला पुरानै सोचबाट चलिरहेका छन् । अस्पतालको व्यवस्थापन गर्ने चिकित्सकले, बिरामी हेर्ने चिकित्सकले, औषधिको किनबेच गर्ने चिकित्सकले, अस्पतालभित्रको ठेक्कापट्टाको काम गर्ने चिकित्सकले, सिङ्गो व्यवस्थापन गर्ने चिकित्सकले !
संसारले कोल्टो फेरिसकेको छ । अस्पतालमा चिकित्सकको भूमिका एउटा मात्रै हुन्छ । बाँकी प्रत्येकको आ–आफ्नै भूमिकाका सातरंगी सोचहरू यहाँ नपुगेको देखिन्छ ।
उसो भए प्रदेश र जिल्ला अस्पतालबाट कोरोना व्यवस्थापन कसरी गर्ने त ? बेइजिङ र हङकङका कोरोना जित्ने राम्रा र सक्षम अस्पतालहरूले जे गरे हामीलाई सुहाउँदो त्यही गर्ने ।

सकेसम्म होमआइसोलेसनमा बसेकालाई टेलिमेडिसिन मार्फत निरन्तर प्रत्यक्ष सेवा दिऊँ ।


अस्पतालको मुख्य गेट नजिकै २४ सै घण्टा कोभिड ओपीडी (वाइरिङ्ग विभाग) को स्थापना गरौं । जो हालसम्म कतै पनि गरिएको छैन । त्यसले बिरामीहरूलाई चेकजाँच गर्ने, एक्स–रे गर्ने र ल्याब सेवा दिने काम गर्नेछ । यो सेवा उपलब्ध गराउँदा जनताले २४ सै घण्टा नियमित जाँच र औषधि पाउँछन् । हौसला बढ्छ । त्रास घट्छ । सँगसँगै मृत्युदरमा पनि कमी आउँछ ।


अक्सिजन चाहिनेलाई आवश्यकता अनुसार भर्ना गर्ने र आईसीयूमा केयर गर्ने ।

यी सबै सेवा दिन अस्पतालले आफ्ना जनशक्तिको ‘टास्क फोर्स’ बनाउने । त्यो ‘टास्क फोर्स’ले नियमित रूपमा आफ्नो काम गर्ने । अस्पताल प्रमुखले मनिटरिङ्ग गर्ने ।
माथि उल्लिखित कामहरू गर्न निम्न अनुसारको जनशक्ति र त्यसले सम्पादन गर्ने कार्यहरू संक्षिप्त रूपमा तल प्रस्तुत गरिएको छ ।
१) विभागीय प्रमुख

विभागीय प्रमुखले अस्पताल प्रमुख र कोभिड रोग विभागबीच पुलको काम गर्ने ।


कोभिड रोग नियन्त्रणको योजना बनाउने र कार्यान्वयन गर्ने ।


कोभिड रोग विभागमा रहेका जनशक्तिहरूको परिचालन गर्ने ।

२) प्रशासन प्रमुख

कोभिड विभागको सम्पूर्ण प्रशासनिक कामहरू गर्ने ।


विभागीय प्रमुख तथा कोभिड टीमलाई व्यवस्थापनमा सहयोग गर्ने ।


रोग नियन्त्रणका लागि योजना बनाउन सहयोग गर्ने ।


कोभिड विभाग प्रमुखको प्रत्यक्ष निर्देशनमा काम गर्ने ।

३) फिजिसियन टीम

होम आइसोलेसनमा रहेका बिरामीहरूको अनुगमन गर्ने ।


होम आइसोलेसनमा रहेका बिरामीहरूको परिचयपत्र जारी गर्ने र बिरामीको वर्गीकरण गर्ने ।


होम आइसोलेसनमा रहेका बिरामीहरूलाई नियमित रूपमा सम्पर्क गर्ने ।


होम आइसोलेसनमा रहेका बिरामीहरूलाई टेलिफोन, टेलिमेडिसिन लगायत अन्य सञ्चारका माध्यमबाट उपचार तथा परामर्श सल्लाह प्रदान गर्ने ।


होम आइसोलेसनमा रहेका बिरामीहरूको वर्गीकरण गरिसकेपछि सघन उपचार आवश्यक पर्ने बिरामीहरूलाई कोभिड बहिरंग विभागमा भर्ना हुन रिफर गर्ने


कोभिडका बिरामीहरूको लागि आवश्यक पर्ने औषधि तथा अन्य सामग्रीहरूको खरीद तथा भण्डारण योजना तयार पार्ने ।

४) सघन उपचार टीम

यो टीम कोभिड बहिरंग सेवा संचालन गर्न पूर्ण जिम्मेवार रहनेछ ।


यसै टीम अन्तर्गत नै मेडिकल अधिकृत, स्टाफ नर्स, एचए तथा पारामेडिकल्सहरू परिचालित हुनेछन् ।


बहिरंग विभागमा भर्ना भएका बिरामीहरूलाई आवश्यक पर्ने अक्सिजनको आधारमा लो फ्लो र हाई फ्लो अक्सिजन गरी दुई भागमा वर्गीकरण गर्ने ।


 लो फ्लो अक्सिजन आवश्यक पर्ने बिरामीहरूलाई १० जना बिरामीको लागि एक जना स्वास्थ्यकर्मी र हाई फ्लो अक्सिजन आवश्यक पर्ने बिरामीहरूलाई एक जना स्वास्थ्यकर्मी रहने व्यवस्था मिलाउनुपर्नेछ ।

५) ल्याब टीम

ल्याब सेवा २४सै घण्टा संचालन गर्ने ।


सामाजिक दूरी होइन, समयको दूरी मिलाई भीडभाड नहुने गरी स्वाब संकलन गर्ने ।


बिरामीको आवश्यकता, जनशक्तिको उपलब्धताका आधारमा निश्चित शुल्क लिएर बिरामीको घरमै गई स्वाब संकलन गर्ने व्यवस्था मिलाउने ।


स्वाब संकलन गरिसक्नासाथ छिटोभन्दा छिटो रिपोर्ट उपलब्ध गराउने व्यवस्था मिलाउने ।

६) स्टोरकिपर

विभागलाई आवश्यक पर्ने औषधि, स्वास्थ्य तथा अन्य सामग्रीहरूको खरीद योजना बनाउने ।


सामग्रीहरूको भण्डारण गर्ने ।


भण्डारमा मौज्दात रहेका सामग्रीबारे नियमित रूपमा विभागीय प्रमुखलाई जानकारी गराउने ।


विभागमा आवश्यक पर्ने सामग्री सप्लायर्सहरूको सूची तयार पार्ने ।


विभागलाई आवश्यक पर्ने सामग्रीहरू तत्कालै उपलब्ध गराउने व्यवस्था मिलाउने ।

७) मनोपरामर्शकर्ता

बिरामी तथा बिरामीको कुरुवालाई परामर्श प्रदान गर्ने ।

८) सामाजिक सेवा इकाइ

यस इकाइले समन्वयको कार्य गर्नेछ ।


सरकारी तथा गैरसरकारी कार्यालयहरूसँग स्रोत अभिवृद्धिका लागि योजना बनाउने ।


बिरामीका कुरुवालाई आवश्यक पर्ने सहयोग गर्ने ।

९) अन्य कार्य
अक्सिजन प्लान्ट नियमित रूपमा सञ्चालन गर्ने ।
मानव सभ्यता रहँदासम्म यस्ता खालका महामारीहरू निरन्तर रूपमा आइरहने छन् । तसर्थ कर्णाली प्रदेशमा पनि एक सरुवा तथा संक्रमण रोग नियन्त्रण विभाग आवश्यक छ ।
यसै विभागलाई नै सरुवा रोग नियन्त्रण विभागमा रूपान्तरण गरी नियमित रूपमा काम गर्ने व्यवस्था मिलाउन आवश्यक देखिन्छ ।
हामी समस्याको बीचमा छौं । ओरालो लाग्ने ठाउँ पनि छ । उकालो लाग्ने र सफलताको चुचुरो चुम्ने अवसर पनि छ । ओरालो लागे दुनियाँले भन्ने छ, ‘कोरोनाले कर्णाली जस्तो खत्तम हुन सक्छ है…!’
तर, सही कदम र उचित बल पुर्‍याएर उकालो चढ्दै चुचुरो चुमे, ‘नेपालमा कोरोना लागे कर्णाली जस्तै गर्नुपर्छ, कर्णालीको कोरोना मोडेल सबैले सिक्नु र अपनाउनुपर्छ’ भन्नेछ दुनियाँले । र, कर्णालीबाट नयाँ र अनुकरणीय अभ्यास सिक्नेछ ।
अझै भनौं कर्णाली नदी सही दिशामा बगे ठूलो मात्रामा जलविद्युत् उत्पादन गर्न सकिएला, विशाल बाँझो जमीन सिंचाइ गर्न सकिएला, ठूलै लाभ लिन सकिएला । तर, कर्णाली बेतालमा बग्न थाले हजारौं मान्छे बगाउने छ । प्रदेशले ठूलो क्षति व्यहोर्नेछ । नागरिकले अनेकन् दुःख झेल्ने छन् । त्यसैले त कोरोनाको कर्णाली सही दिशामा बग्न आवश्यक छ । सही लय पक्रन आवश्यक छ ।
(बालरोग विशेषज्ञ डा. केसी कर्णाली प्रदेश अस्पताल, सुर्खेतमा कार्यरत र कोरोना महामारी शुरू भएदेखि फ्रन्टलाइनमा रहेर काम गर्दै आएका छन् ।)
