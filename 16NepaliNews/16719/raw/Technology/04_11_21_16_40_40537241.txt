
अमेरिकी कम्पनी एप्पलले विश्वको नम्बर वान स्मार्टफोन निर्माताको रुपमा पाँच वर्षपछि पुनरागमन गरेको छ । पछिल्लो ५ वर्षदेखि विश्वमा सबैभन्दा धेरै स्मार्टफोन बिक्रि गर्ने कम्पनीको रुपमा रहेको दक्षिण कोरियाली कम्पनी सामसुंगलाई पछि पार्दै एप्पल पहिलो स्थानमा उक्लिन सफल भएको हो ।
एप्पललको पछिल्लो आइफोन सेभेन प्लसको तिव्र मागसँगै पछिल्लो त्रैमासिकमा एप्पलका स्मार्टफोनको बिक्रिले सामसुंगलाई पछि पारेको हो । बिक्रिमा बढोत्तरीसँगै एप्पलको मुनाफा १८ अर्ब डलर पुगेको छ । यद्यपि पछिल्लो समयमा अमेरिकी डलर बलियो भएसँगै अन्तराष्ट्रिय बजारमा आइफोनको मूल्य बढेका कारण एप्पलका स्मार्टफोनको बिक्रि तथा मुनाफामा केही असर परेको बताइन्छ ।
डिसेम्बरमा सकिएको सन् २०१६ को अन्तिम त्रैमासिकमा एप्पलले ७ करोड ८२ लाख ९० हजार आइफोन बेचेको छ । विश्लेषकहरुले भने यस अवधिमा ७ करोड ७४ लाख २० हजार आइफोन बिक्ने पूर्वानुमान गरेका थिए । सन् २०१५ को सोही त्रैमासिकमा एप्पलले ७ करोड ४७ लाख ८० हजार आइफोन बेचेको थियो ।
एप्पलले तिन महिनामा ७ करोड ८२ लाख आइफोन बेच्दा सामसुंगले भने ७ करोड ७५ लाख स्मार्टफोन मात्र बेच्न सफल भएको छ । सन् २०११ इता स्मार्टफोन बिक्रिमा सामसुंग एप्पल भन्दा पछि परेको यो पहिलोपटक हो ।
प्छिल्लो त्रैमासिकमा एप्पललको सेवा व्यवसायको आय १८.४ प्रतिशतले वृद्धि भई ७ अर्ब १७ करोड डलर पुगेको छ । सेवा व्यवसायमा एप स्टोर, एप्पल पे तथा आइ क्लाउड रहेका छन् । आय वृद्धिमा पोकेमोन गो तथा सुपर मारियो रन जस्ता लोकपि्रय गेमहरुले ठूलो भूमिका खेलेका छन् ।
विश्वमा स्मार्टफोनको माग घटिरहेको र बजारमा सस्तो खाले एन्ड्रोइड स्मार्टफोनको बाढी आइरहेको सन्दर्भमा आइफोन बिक्रिमा उत्साहजन उपलब्धि हासिल गर्नु एप्पलका लागि निकै सुखद मानिएको छ । आगो लागेर बजारबाट उठाइएको सामसुंगको बहुप्रतिक्षित नोट सेभेनको घटनाले पनि एप्पललाई फाइदा पुगेको बताइन्छ ।
एप्पल आफ्नो आयमा अधिकांसतः आइफोनमै निर्भर छ । कम्पनीको कुल आयको दई तिहाई आइफोन बिक्रिबाटै प्राप्त हुने गरेको छ । एप्पलले निकट भविष्यमा सार्वजनिक गर्ने तयारी गरेको नयाँ आइफोनमाथि अहिले विश्लेषक र लगानीकर्ता सबैको ध्यान खिचिएको छ ।
नयाँ आइफोनमा अत्याधुनिक टेक्नोलोजी, वायरलेस चार्जिंग र उच्च रिजोलुसनयुक्त ओएलइडी डिस्प्ले रहने बताइएको छ । एप्पलले पछिल्लो त्रैमासिकमा एप्पल वाचको बिक्रिले समेत रेकर्ड कायम गरेको दाबी गरेपनि कति गोटा स्मार्ट घडी बिक्रि भए भन्ने खुलाएको छैन । एप्पलले अब खासै प्रगाति गर्न नसकेको एप्पल टिभी तथा स्वचालित ड्राइभिंग मार्केटमा समेत आफ्नो ध्यान लगाउने बताइएको छ ।
एप्पलले सार्वजनिक गरको तथ्यांक अनुसार पछिल्लो त्रैमासिकमा कुल राजश्वमा वृद्धि भएपनि चीनबाट प्राप्त हुने राजश्वमा भने ११ दशमलब ६ प्रतिशतले गिरावट आएको छ । चीनबाट प्राप्त हुने राजश्व घटेर १६ अर्ब २३ करोडमा झरेको छ । रोयटर्सको सहयोगमा
