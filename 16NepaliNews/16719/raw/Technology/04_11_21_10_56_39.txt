उमेश उपाध्यायपाठकगण, आज म तपाईंहरूलाई भविष्य यात्रामा लैजान, कल्पनाशील हुने जमर्को गर्दैछु । दृश्य २०३० सेप्टेम्बर २४ तारिखको हो ।प्रत्येक दिनजस्तै काँधमा ‘अफिस ब्याग’ झुण्ड्याएर मेरो पात्र प्रज्ञान ‘लिफ्टमा’ प्रवेश गर्छ । ऊ न्युयोर्क शहरको ‘अपमार्केट इस्ट भिलेज अपार्टमेन्ट’को १६औं तल्ला निवासी हो । ‘लिफ्ट’बाट निस्केर आफ्नो फ्ल्याटको मूल ढोका अगाडि पुग्न नपाउँदै एउटा मधुर स्वर उसको कानमा पर्छ, आइपुग्यौ प्रज्ञान ? आज अलि ढिलो भयो नि ?सुशान्तले ढोका बाहिरबाटै जवाफ फर्कायो, ‘हो, परमिता, आज अफिसमा बढी नै व्यस्त भइयो ।’ प्रज्ञानले जवाफ दिनासाथ ढोका उघ्रियो । काँधमा झुण्डिएको ब्याग सोफा छेउको मेचमा राखेर ऊ मोजा फुकाल्दै थियो । फेरि त्यही मधुर स्वर गुञ्जियो, ‘आज तिमी धेरै नै थाकेजस्ता छौ, तिम्रो ‘सुगर लेभल’ पनि ‘डाउन’ छ । ‘टी–मेकर’को तल चिया छ, ‘सुगर लेभल मेन्टेन’ गर्न मैले चियामा चिनी अलि बढी नै हालेकी छु ।’ प्रज्ञान उठेर किचेनमा गयो, ‘टी–मेकर’मुनि रहेको चियाको कप उठायो । चियाको चुस्की लिँदै बैठक कोठामा फर्कियो । चियाको स्वाद उसको रुचीअनुसार ‘पर्फेक्ट’ थियो । चियाको लामो घुट्को निल्दै उसले सोफामा आफ्नो टाउको अड्यायो । सोफामा टाउको अड्याउनसाथ ‘म्युजिक सिस्टम’बाट लता मङ्गेस्करको स्वर गुञ्जियो, ‘तुम न जाने किस जहाँ मे खो गए, हम भरी दुनियाँ मे तन्हा हो गए ।’ यो प्रज्ञानको युवावस्थादेखिकै ‘रिल्याक्स्’ अनुभव गर्ने तरिका थियो । ऊ बढी थकित हुँदा १९५० दशकतिरका विरह गीत सुनेर आराम गथ्र्यो । आज दिउँसैदेखि प्रज्ञानलाई आफ्नी पत्नी परमिताको एकदमै याद आइरहेको थियो । परमिता अहिले ऊसँग थिइनन् । उनी न्युयोर्क शहरबाट हजारौं किलोमिटर टाढा दिल्ली नजिकको गुडगाँवमा छिन् । प्रज्ञान आइटी इन्जिनियर हो । आफ्नो कामको सिलसिलामा उसले कहिलेकाहीँ लामो समय न्युयोर्कमा बिताउनु पर्ने हुन्छ । परमिता दिल्ली विश्वविद्यालयकी प्रोफेसर हुन्, पतिका साथ उनी न्युयोर्क आइरहन सम्भव हुन्न । पाठकवृन्द, म तपाईंहरूसँग फेरि एक पटक संवाद गर्न एकछिन कथा रोक्छु ।   मैले रोकिएर संवाद गर्न खोजेकोमा तपाईंलाई पनि उचित नै लागेको हुनुपर्छ । तपार्इंलाई लागेको हुनसक्छ, कस्तो बकम्फुसे कुरा गरिरहेछ, जब प्रज्ञानकी पत्नीसँगै छैनन् भने ऊ ढोकामा आउनासाथ परमिताले उसलाई कसरी नामै काढेर बोलाउन सक्छे ? चिया कस्ले तयार गरिदियो ? र, कसले प्रज्ञानका मनोभाव पढेर उसको रुचिअनुसारको गीत बजाइदियो ?तपाईंको मष्तिष्कमा चलिरहेका अनेकौं प्रश्नको मसँग एउटा मात्र उत्तर छ । त्यो उत्तर हो, ‘आर्टिफिसियल इन्टेलिजेन्स्ले ।’ अथवा भनौं, मेसिनरी मेधामा आधारित उसको फ्ल्याटको स्वचालित प्रणालीले । प्रज्ञान ढोकाअगाडि आइपुगेदेखिका सबै घटना उपक्रम कम्प्युटरले सञ्चालन गर्दै थियो ।एक पटक यो समस्त प्रणालीमाथि दृष्टिपात गरौं । भूइँ तल्लामा रहेको पार्किङमा प्रज्ञानले गाडी पसाउनसाथ उसको मोबाइलमा जडित ‘जीपीआरएस’सँग ‘कनेक्टेड’ उसको घरको कम्प्युटरलाई संज्ञान भयो, प्रज्ञान ‘ग्राउन्ड फ्लोर’मा आइसक्यो, अब केही बेरमै आफ्नो फ्ल्याटमा आइपुग्छ । कम्प्युटरले मूल ढोकामा जडित क्यामेरालाई निर्देशन दियो, ‘आउने व्यक्तिको अनुहार ‘स्क्यान’ गरेर पठाऊ ।’लिफ्टबाट निस्केर जब प्रज्ञान आफ्नो फ्ल्याटको ढोकातिर लम्किदै थियो, क्यामेराले उसको अनुहार ‘स्क्यान’ गरेर कम्प्युटरलाई पठाइदियो ।कम्प्युटरमा सञ्चित प्रज्ञानको अनुहारसँग जब आगन्तुकको अनुहार मेल खायो, तब कम्प्युटरले दोस्रो सुरक्षा जाँच गर्ने हेतुले परमिताको आवाजमा स्वागत गरेर प्रज्ञानलाई बोल्न बाध्य बनायो ।   तपाईंहरूलाई मैले भनिराख्नु पर्दैन, यदि प्रज्ञानको सट्टा कुनै अर्को व्यक्ति त्यहाँ पुगेको भए कम्प्युटरले परमिताको आवाजमा प्रज्ञानको स्वागत गर्ने थिएन । वास्तबमा यो स्वागत नभएर दोस्रो चरणको सुरक्षा जाँच पद्धति थियो, जसअन्तर्गत कम्प्युटरले आगन्तुकको आवाज सुनेर आफूसँग रेकर्ड रहेको प्रज्ञानको आवाजसँग मिले नमिलेको एकीन गर्नु थियो । प्रज्ञानले कुनै प्रतिउत्तर नदिएको भए ढोका खोलिने नै थिएन । आवाज मेल खाएपछि कम्प्युटरले ढोकामा जडित स्वचालित ‘मेकानिकल सिस्टम’लाई ढोका खोल्ने आदेश दियो । प्रज्ञान बैठक कक्षमा प्रवेश गर्नासाथ त्यहाँ जडित क्यामेराले उसको आँखा र अनुहारको ‘स्क्यान’ गरी कम्प्युटरमा पठाइदियो ।कम्प्युटरलाई थाहा भयो, प्रज्ञान बढी थाकेको छ र उसको रगतमा ‘सुगर’ स्तर सामान्यभन्दा तल पुगेको छ । त्यसैले कम्प्युटरले ‘टी–मेकर’लाई चियामा चिनीको मात्रा बढाउने सन्देश पठायो ।प्रज्ञान आफ्नो पत्नीलाई खुब प्रेम गथ्र्यो, उसले न्युयोर्कको आफ्नो स्वचालित फ्ल्याटको कम्प्युटरको नाम नै परमिता राख्यो र उनकै आवाज कम्प्युटरमा ‘फिड’ ग¥यो, परमितासँगै नभए पनि कम्तीमा उनको स्वर त सुन्न पाइयोस् भनेर । त्यसैले हजारौं किलोमिटर टाढा हुँदाहुँदै पनि प्रज्ञानलाई परमिताको ‘भर्चुअल’ साथ उपलब्ध भइरहेको थियो ।   तपाईंलाई यी सबै साई–फाई (साइन्स् फिक्सन) वा विज्ञान गल्प लागिरहेको होला । तर होइन, अब यो काल्पनिक कथामा मात्र सीमित रहने छैन, १०–१२ वर्षमा यथार्थमै परिणत हुनेछन् । तपाईंलाई पत्यार लागेन ? ल ठीक छ, म सन् २०३० को सेप्टेम्बरबाट २०१८ मै फर्किन्छु । तपाईं र मेरो ‘टाइमलाइन’ एउटै ...।सन् २०१८ सेप्टेम्बर २४ तारिखका दिन प्रज्ञान कम्पनीको कामले मुम्बइ पुगेको छ । हरितालिका तीजको दिन, उसको सुस्वास्थ्यका लागि ब्रत बसेकी पत्नी गुडगाँवमा छिन् । उसलाई साह्रै खल्लो अनुभव भइरहेको छ ।   प्रज्ञान अफिसबाट होटल फर्किदा बाटोमा रहेको साडी पसल ‘फेशन सारीज्’मा पस्यो । उसले एक्लै गएर परमिताका लागि कहिल्यै साडी किनेको थिएन । आज ऊ एक्लै भए पनि परमिताका लागि साडी किन्ने मुडमा थियो । शोरुममा उसले ‘लेटेस्ट डिजाइन’को ‘कान्जीवरम’ साडी मन परायो । काउन्टरमा गएर साडीको बिल लियो र ‘पेमेन्ट’ गर्न ‘सेल्स्गर्ल’लाई क्रेडिट कार्ड दियो । साडी उसले बाँया हातमा लिइराखेको थियो, अचानक उसको मोबाइल बज्यो । दाँया हातले खल्तीबाट मोबाइल झिकेर उसले ‘हेल्लो’ भन्यो । उताबाट आवाज आयो- ‘सर, यो ‘एबीसी बैंक’को ‘कन्फर्मेशन कल’ हो । के तपाईंले भर्खरै मुम्बईको शान्ताक्रुजस्थित फेसन सारीजमा कुनै ‘पेमेन्ट’ गर्नुभएको छ ?’‘हो, मैले यहाँ एउटा साडी किनेको छु, यसकै ‘पेमेन्ट’ दिएको हुँ,’ प्रज्ञानले भन्यो ।  उताबाट आवाज आयो- ‘थ्याङ्क्स् फर कन्फर्मिङ् सर, ह्याप्पी शपिङ एण्ड गुड डे ।’ यस्तो फोन कल वर्तमानमा हाम्रो जीवन पध्दति नै बनिसकेको छ । पक्कै पनि, तपाईंहरूमध्ये कतिपयले पनि यस्ता फोन कल पटक पटक ‘रिसिभ’ गरिसक्नु भएको हुनुपर्छ ।   तर, यो सामान्य फोन कलका पछाडि ठूलो स्वचालित सिस्टमले काम गरिरहेको हुन्छ । यसमा कम्प्युटर र इन्टरनेटको सञ्जाल सक्रिय भएको हुन्छ । यो सिस्टमले केही मिनेटभित्रै तपाईंले गरेको लेनदेनको विवेचना गरेर तपाईंलाई जानकारी उपलब्ध गराउँछ ।   ‘आर्टिफिसियल इन्टेलिजेन्स्’को प्रयोग गरेर कम्प्युटरले तपाईंका आर्थिक व्यवहारबारे तत्काल थाहा पाउँछ । क्रेडिट कार्ड ‘स्वाइप’ हुनासाथ बैंकको कम्प्युटरले ‘पेमेन्ट’बारे थाहा पाउँछ । अझै अचम्मको कुरो ‘सिस्टम’ले सधैं फोन गरेर तपाईंसँग ‘कन्फर्मेशन’ खोज्दैन । सधैं गरिरहने ‘रुटिन’ गतिविधिमा सिस्टमले ‘कन्फर्मेशन’ खोज्दैन । तर जब तपाईं ‘रुटिन’भन्दा बेग्लै गतिविधि गर्नुहुन्छ, ‘सिस्टम’ले ‘कन्फर्म’ गर्न चाहन्छ । तपाईंका ‘रुटिन’ गतिविधिको ‘पेटर्न’ अथवा आवृत्ति ‘सिस्टम’को मेमोरीमा रहेका हुन्छन् । तर, जब सिस्टमको मेमोरीमा  भण्डारण गरिएको ‘पेटर्न’सँग तपाईंको नयाँ गतिविधि मेल खाँदैन, तब उसले नयाँ ‘पेटर्न’को सेकेन्डमै गणना, समालोचना र यसबाट निष्कर्ष निकाल्ने काम गर्छ । निष्कर्षमा पुगेर ‘सिस्टम’ सक्रिय हुन्छ, पुरानो मेमोरीसँग मेल खायो भने रुटिनअनुसारको सन्देश पठाउने र मेल खाएन भने तुरुन्त ‘एक्सन’ लिएर तपाईंसँग ‘कन्फर्म’ गर्ने । यही त चमत्कार हो, ‘आर्टिफिसियल इन्टेलिजेन्स्’को ।   एक पटक आफैं विचार गरी हेर्नोस्– तपाईंको दैनिक जीवनमा चारैतिर भइरहेका घटनामा तपाईंको स्मृतिकोषमा बुद्धिद्वारा सञ्चित अनुभवकै आधारमा गणना गर्छ, होइन र ? बुद्धिले गरेको यो गणनाले नै तपाईंको क्रिया–प्रतिक्रियाको पृष्ठभूमि निर्धारण गर्छ । क्रिया–प्रतिक्रियाको यसै सतत् आवृत्तिमा (पेटर्न वा रिपिटेशन) हाम्रो सामान्य जीवनको अधिकांश समय खर्च हुन्छ । शरीरमा तन्त्रिका तन्त्र (नभ्र्स् सिस्टम) को माध्ययमले  हाम्रो बुद्धि र अन्य इन्द्रियहरूमा निरन्तर संवाद भइरहन्छ । यीमध्ये धेरै क्रियाकलाप त मात्र आवृत्तिमा आधारित हुन्छन् । यी क्रियाकलाप गर्नलाई बुद्धिले थप श्रम गर्नु पर्दैन । यी स्वयंमेव (अटोमेटिकल्ली) हुन्छन् । जस्तैः ब्रस गर्नु, झिँगा धपाउनु वा भोजन गर्दा मुख खोल्नु आदि ।व्यक्तिदेखि समष्टिसम्म जीवनका सामान्य कार्यव्यवहार मानिस र प्रकृतिबीचका क्रिया–प्रतिक्रियाको आवृत्तिबाटै सञ्चालित हुन्छन् । तपाईं साहित्यानुरागी हुनुहुन्छ भने यसरी बुझ्नुस्– मानव जीवनमा सम्पादन भइरहेका क्रिया–प्रतिक्रियाको अनवरत क्रमको सतत् आवृत्ति नै जीवन हो । तर, अहिलेसम्म मानव शरीर र मेसिनमा एउटा आधारभूत भिन्नता छ । त्यो हो, मानवसँग इन्द्रियका अतिरिक्त मन, बुद्धि, भाव, हृदयजस्ता अमोघ अस्त्र छन् । जुन अहिलेसम्म मानव निर्मित मेसिनसँग छैनन् । यहाँ अति महत्वपूर्ण विचारणीय प्रश्न के हो भने– मेसिनसँग अहिले यी अस्त्र छैनन् भन्दैमा के भविष्यका कम्प्युटरमा पनि यिनको स्वतन्त्र रुपले विकास हुन सक्दैन र ?   उत्तर त्यति सजिलो छैन । विश्वकै विद्वानहरूको मत यसबारे विभाजित छ । केही विद्वान सम्भव छ भन्छन् भने केही यसको सम्भावना छँदैछैन भन्नेमा दृढ छन् । सही उत्तर भविष्यको गर्भमै छ ।   अहिले हाम्रो चर्चाको विषय मेसिनी बुद्धि वा ‘आर्टिफिसियल इन्टेलिजेन्स्’को वर्तमान स्वरूप र निकट भविष्यमा हुन गइरहेको यसको प्रयोग–उपयोगमा केन्द्रित छ । यदि कल्पनाशक्तिलाई गणना नगरी कुरा गर्ने हो भने अहिलेका मेसिनसँग मनुष्यभन्दा बढी स्मरणशक्ति (मेमोरी पावर) र गतिणीय शक्ति विद्यमान छ । अब त यस्ता कम्प्युटर पनि बनिसकेका छन्, जुन कम्प्युटरका ठूला नेटवर्कसँग जोडिएर अपरिमित विशालकाय गणना वा सामर्थ्य देखाउन सक्छन् ।   कल्पना शक्ति बाहेकका समस्त ती कार्य जसमा स्मृतिमा सञ्चित जानकारीको गणना वा तुलनात्मक अध्ययन गरेर निष्कर्षमा पुग्ने गरिन्छ, यस्ता सबै काममा मेसिन, बुद्धिमानभन्दा बुद्धिमान, मनुष्यभन्दा श्रेष्ठ सावित भइसकेको छ । ‘मेसिन इन्टेलिजन्स् सफ्टवेयर’ को उपयोगले मनुष्यले गरिआएका अनेक कार्य अहिले नै कम्प्युटरले गर्न थालिसकेको छ । सम्झिनुस् त, २०–२५ वर्ष पहिला मान्छेले गर्ने कतिपय कार्य अहिले मेसिनले कति कुशलतापूर्वक गरिरहेको छ । जस्तै, घरमै बसी–बसी बैंकको एक खाताबाट अर्को खातामा रकम पठाउनु, बस, हवाइजहाज र रेलको टिकट किन्नु, बिजुली, पानी र टेलिफोनका महशुल तिर्नु आदि । यस्ता सबै काम मानिसले गर्नेभन्दा द्रूत, त्रुटिरहित र भरपर्दो ढंगले मेसिनबाट भइरहेका छन् । अचेल ज्योतिषीहरूले पनि तपाईंको चिना कम्प्युटरबाटै बनाउन थालेका छन् ।निकट भविष्यमै मिडिया, कृषि, स्वास्थ्य, शिक्षा, यातायात, सेवा आदि क्षेत्रमा समेत ‘आर्टिफिसियल इन्टेलिजेन्स्’को प्रभाव र उपयोगिता तीव्र गतिले बढ्ने छ ।अहिले हामी ‘मेसिन इन्टेलिजेन्स’को चरणमा छौं । अब विस्तारै ‘आर्टिफिसियल इन्टेलिजेन्स्’को युग आउँछ । विश्वका कतिपय मुलुकले ‘आर्टिफिसियल इन्टेलिजेन्स्’को क्षेत्रमा ठूलो लगानी गरिरहेका छन् । सन् २०१७ मा मात्रै यो क्षेत्रमा ६.४ बिलियन डलर खर्च गरियो । सन् २०१६ मा यो ३.८ बिलियन डलर रहेको थियो । भारतले यो क्षेत्रमा सन् २०१६ मा ४४ मिलियन डलर खर्च गरेको थियो भने सन् २०१७ मा ७३ मिलियन डलर । सन् २०३० भित्र ‘आर्टिफिसियल इन्टेलिजेन्स्’ क्षेत्रमा ठूलो चमत्कार हुने विश्वास गरिएको छ । गाडी, हवाइजहाज चालक विहीन हुनेछन् । डाक्टरको ठाउँमा ‘स्पेशलिस्ट डाक्टर रोबोट’ हुनेछन् । कक्षा कोठामा विद्यार्थी सामु शिक्षक रोबोट नै हुने छन् । मिडियाको कुरा गर्ने हो भने, ‘सब–एडिटिङ’, समाचार सार, भाषा रूपान्तरण, शुद्धाशुद्धि, आवाजबाट लिपिबद्ध हुने, लिपि आवाजमा बदलिने सबै काम कम्प्युटरको ‘अपरेटिङ सिस्टम’ (ओएस)ले गर्ने छ । अबको १५–२० वर्षमा धेरै मानिस बेरोजगार हुने छन् । यहाँनेर प्रसिद्ध यहुदी लेखक युभल नोव हरारीले आफ्नो प्रसिद्ध पुस्तक ‘सेपियन्स्: अ ब्रिफ हिस्ट्री अफ म्यान्काइन्ड’मा उठाएका प्रश्नमाथि चर्चा गर्नु सान्दर्भिक होला । यदि मेसिनले सबै काम गरिदिने भयो भने मानिसले के गर्छ होला ? उनी यस्तो समयको परिकल्पना गर्छन् जब ‘मेसिन इन्टेलिजेन्स्’ र ‘आर्टिफिसियल इन्टेलिजेन्स्’ को व्यापक प्रयोगले मनुष्यका सारा अभाव मेटाइदिन्छ । मानिससँग खान, लाउन, रोगसँग लड्न वा अन्य उपयोगी  विलासी वस्तुको कुनै कमी हुँदैन । साँचो अर्थको समाजवाद वा साम्यवाद आउँछ । तर, मनुष्यसँग गर्नलाई केही पनि हुँदैन, ऊ आफूलाई केमा व्यस्त गर्छ ? समय कसरी बिताउँछ ?हरारी दोस्रो प्रश्न गर्छन्, ‘के भविष्यमा यस्तो हुन सक्दैन ? मेसिनले बुद्धिले गर्ने कामका साथै मनले गर्ने काम पनि गर्न थालोस् ।’यसलाई यसरी बुझौं- अहिलेका कम्प्युटरले मानिसद्वारा ‘फिड’ गरिएका ‘एल्गोरिदम’ अनुसार काम गर्छन् । प्रारम्भमा सामान्य गणितीय गणनाका लागि बनाइएका ‘एल्गोरिदम’ जटिलतम् हुँदै गएका छन् । कम्प्युटरको काम पनि गणनाभन्दा अगाडि बढिसकेको छ । पहिला कम्प्युटर ‘एल्गोरिदम’ अनुसारको गणना मात्र गथ्र्यो, वैज्ञानिकहरू ती गणनाबाट आशय वा अभिप्राय बुझेर निष्कर्षमा पुग्ने काम गर्थे । पछिल्ला पुस्ताका कम्प्युटरले गणना मात्र होइन, गणनाको आशय बुझेर त्यसबारे निष्कर्षमा पुग्ने मात्र पनि होइन, निष्कर्षअनुसारको ‘एक्सन’ समेत सञ्चालन गर्न थालेका छन् । जटिलतम हुँदै गइरहेको ‘एल्गोरिदम’बाट के यो सम्भव छैन- कम्प्युटरले आफ्नो नयाँ कुनै ‘एल्गोरिदम्’ विकास गर्न सकोस् । यस्तो भएमा प्रारम्भमा सीमित मात्रामा मात्र किन नहोस्, कम्प्युटरसँग कल्पनाशीलता हुनेछ । यसको परिणामको भयावहताबारे अनेकन ‘साइन्स् फिक्सन मुभी’ बनेका छन् । अहिले कल्पना मात्र गर्न सकिन्छ, मेसिनसँग यस्तो क्षमता विकसित भयो भने मनुष्यताको भविष्य के हुन्छ ? तपाईंलाई अहिले विश्वास नलागे पनि १२-१५ वर्षमा ‘आर्टिफिसियल इन्टेलिजेन्स्’ले अकल्पनीय जटिलता सिर्जना गर्नेछ । यो मानवताका लागि भष्मासुर वा कल्पवृक्ष के सावित हुन्छ ? त्यो भविष्यकै गर्भमा छ । तर यति चाहिँ निश्चित छ, आउने डेढ दुई दशक मानवीय सभ्यताको विकासक्रम निःसन्देह कल्पनातीत् हुनेछ ।पुनर्लेखन: ज्ञानमित्र   