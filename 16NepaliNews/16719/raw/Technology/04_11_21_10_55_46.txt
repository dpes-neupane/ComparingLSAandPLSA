रातोपाटीको यस लेख–श्रृङ्खलामार्फत् हामी आदरणीय पाठकहरुलाई ब्रम्हाण्डका रोचक, अनौठा रज्ञानबर्द्धकजानकारी पस्कँदै खगोलयात्रामा लैजाने कोशिश गर्नेछौं । यसअन्तर्गत ब्रम्हाण्डमा रहेका ब्लाकहोल, आकाशगंगा, तारा, नेबुला लगायत हाम्रै सौर्यमण्डल  र यसका सदस्यहरुका बारेमा, अनिगिन्ती ग्रह, उपग्रह उल्कापिण्ड, धूमकेतू आदिका बारेमा जानकारी दिनेछौं । साथै,  ब्रम्हाण्डका अद्भूत र विचित्रका जानकारीहरु पनि यसमा पस्कने हाम्रो कोशिश रहनेछ ।यो खगोलयात्राको शुरुवात हाम्रो सौर्यमण्डलका विविध पक्षहरुका बारेमा जानकारीमूलक सामग्रीबाट गर्दैछौं ।के हो सौर्यमण्डलसौर्यमण्डल भनेको सूर्यको परिवार भनेर बुझ्दा पनि हुन्छ । सौर्यमण्डलभित्र यसको केन्द्रमा रहेको तारा सूर्य र यसलाई फन्को लगाएर घुम्ने सबै ग्रह, फुच्चेग्रह, उपग्रह, पुच्छरे तारा आदिहरु पर्दछन् । ती सबै आकाशीय पिण्डहरुले सूर्यको गुरुत्वाकर्षण बल (आफूतिर तान्ने शक्ति)को कारण सूर्यलाई केन्द्र बनाएर वरिपरि परिक्रमा गरिरहेको हुन्छ ।ग्रहहरुको क्रमसौर्यमण्डलका सबैभन्दा प्रमुख सदस्यमा ग्रहहरु पर्दछन् । हाम्रो सौर्यमण्डलमा जम्माजम्मी ८ वटा ग्रहहरु छन् । २०६३ साल सम्म मा हाम्रो सौर्यमण्डलमा जम्मा ९ वटा ग्रहहरु छन् भनी मानिदै आइएको थियो । तर सन् २००६ मा आएर इन्टरनेशनल एस्ट्रोनोमिकल युनियन (International Astronomical Union- AU) ले प्लुटो (Pluto) अर्थात् यमलाई अब उप्रान्त ग्रह नमान्ने, बरु त्यसलाई फुच्चे ग्रह मान्ने निर्णय गरेपछि ग्रहहरुको संख्या ८ वटामा सीमित भएको हो ।स्मरण रहोस्, प्लुटोलाई सन् १९३० मा अमेरिकी खगोलशास्त्री क्लाइड टमबग (Clyde Tombaugh) ले पत्ता लगाएका हुन्हाम्रो सौर्यमण्डलमा सबैभन्दा सानो ग्रह यम थियो । तर ग्रहको संख्या आठ वटामा झरेपछि सबैभन्दा सानो ग्रह बुध हुन पुगेको छ । सूर्यबाट सबैभन्दा नजिकको ग्रहबाट क्रम मिलाउँदा पनि पहिलो ग्रह बुध नै हो । बुधपछि क्रमशः शुक्र (Venus), पृथ्वी (Earth), मंगल (Mars), बृहस्पति (Jupiter), शनि (Saturn), अरुण (Uranus)  र बरुण (Neptune)  पर्दछ । प्लुटो पनि ग्रहकै रुपमा रहिरहेको भए सबैभन्दा सानो र सबैभन्दा टाढाको ग्रह यही नै हुनेथियो ।आकारका आधारमा भन्ने हो भने चाहिँ सबैभन्दा ठूलो ग्रह बृहस्पति हो । त्यसपछि क्रमशः शनि, अरुण, बरुण, पृथ्वी, शुक्र, मंगल, बुध पर्दछ ।सबै ग्रहहरु किन गोलाकार छन् ?सबै ग्रहहरु करिब करिब गोलाकार छन् किनभने, सबै ग्रहहरुको आफ्नै गुरुत्वाकर्षण शक्ति छ । त्यो गुरुत्वाकर्षण शक्तिले आफू वरिपरिका सबै बस्तुहरुलाई आफ्नो केन्द्रमा तानिरहेको हुन्छ । आजभन्दा अरबौं वर्ष पहिले सौर्यमण्डलको निर्माण भएको थियो । त्यसबेला ग्याँस र धूलोका थुप्रोहरु गुरुत्वाकर्षणकै कारण अलग अलग समूहमा जम्मा हुँदै विभिन्न ग्रहहरु बनेको थियो ।त्यसरी ग्याँस र धूलोका कणहरु एक आपसमा मिल्ने र विलय हुने क्रममा बनेको ग्रह अति तातो र पग्लिएको अवस्थामा थियो । त्यसरी तातो र पग्लिएको पदार्थलाई ग्रहमा भएको गुरुत्वाकर्षणले चाहिँ निरन्तर रुपमा आफ्नो केन्द्रभित्र तिर तानिरहेको थियो । यसरी गुरुत्वाकर्षणले त्यो पग्लिएको पदार्थलाई चारैतिरबाट केन्द्रमा तान्ने क्रममा नै ग्रहको आकार गोलाकार बन्दै गयो । पछि ग्रहको बाहिरी क्षेत्रहरु सेलाउँदै जाँदा त्यो गोलाकार रुप कायम रहिरह्यो ।अझै पनि ग्रह पूरै सेलाइसकेको छैन । ग्रहको भित्री भागहरु अझै पनि पग्लिएको, तातो र तरल अवस्थामा नै छ ।त्यसो त ग्रहको आकार पूरै गोलाकार छैन । यो तलमाथि केही खुम्चिएको र बीचमा केही फुकेको जस्तो (Spherical) रुपमा रहेको छ । यसको रुप यस्तो हुनुको कारण चाहिँ सबै ग्रहहरु आफ्नै धूरी (अक्ष)मा फन्को मार्नाले नै हो । गुरुत्वाकर्षणले चाहिँ केन्द्रतिर तान्ने तर ग्रहले फन्को मार्नेक्रममा सतहका बीच बीचतिरका भागहरु चाहिँ गुरुत्वाकर्षण बलको विपरीत बलको कारण उछिट्टिनु खोज्नाले यस्तो हुन गएको हो ।सबै ग्रहमा चक्का छ ?शनि ग्रहसौर्यमण्डलका ग्रहहरुको चित्रलाई नियालेर हेर्नुहोस्, शनि ग्रहको वरिपरि एउटा चक्का (Ring) देखिन्छ, अरु ग्रहहरुमा त्यस्तो चक्का देखिँदैन । चित्र हेर्दा हामीलाई लाग्न सक्छ, हाम्रो सौर्यमण्डलमा चक्का भएको ग्रह एउटै मात्र छ । तर कुरा यस्तो होइन । सन् १९७० को दशकअघिसम्म सबैले शनिको मात्र चक्का छ भनी सोच्थे तर पछि थाहा लाग्यो, हाम्रो सौर्यमण्डलका अरु ठूला ग्याँसयुक्त ग्रहहरु बृहस्पति, अरुण र बरुणमा पनि चक्का छ ।बृहस्पति ग्रहतर यी ग्रहहरुमा भएको चक्का शनिको तुलनामा निक्कै सानो, अँध्यारो र धमिलो छ । त्यसैले हत्तपत्त चित्रमा त्यसलाई देख्न सकिँदैन ।ग्रहहरुको नाम कसरी राखियो ?पृथ्वीको नाम छोडेर अरु सबै ग्रहहरुको अंग्रेजी नाम रोमन र ग्रीक देवी देवताको नामको आधारमा राखिएको छ । हाम्रो नेपाली वा देवनागरी लिपीमा चाहिँ ग्रहहरुको नाम हिन्दू धर्मका देवीदेवताका नाममा राखिएको छ ।रमाइलो कुरा के छ भने, अंग्रेजी भाषामा जुपिटर, स्याटर्न, मार्स, भेनस र मरक्युरी नामकारण हज्जारौं वर्ष पहिले नै गरिएको थियो । ती सबै ग्रहहरु आजभन्दा धेरै पहिले नै पत्ता लागेका थिए । अरु ग्रहहरु चाहिँ टेलिस्कोपको आविष्कार हुनुभन्दा पहिले पत्ता लागेका थिएनन् । पछि अरु ग्रहहरु पत्ता लागेपछि पनि रोमन र ग्रीक देवी देवताका नाममा नै ग्रहहरुको नामाकारण गरिने परम्परा कायम राखेर बाँकी ग्रहहरुको नाम गरिएको थियो ।मरक्युरीको नाम यात्रासम्बन्धी रोमन देवताको नाममा राखिएको हो । त्यसै गरी, भेनस प्रेम र सौन्दर्यका रोमन देवी, मार्स युद्धका रोमन देवता, जुपिटर रोमन देवताहरुको राजा, स्याटर्न कृषिसम्बन्धी रोमन देवता, युरेनस प्राचीन ग्रीक देवताहरुका राजा र नेप्च्यून चाहिँ रोमन समुद्र देवताको नाममा राखिएको हो । त्यसैगरी, फुच्चे ग्रह बनाइएको प्लुटोको नाम जमीनभित्रका रोमन देवताको नाममा राखिएको हो । नेपालीमा चाहिँ यसको नाम क्रमश हिन्दू देवताहरु  बुध, शुक्र, मंगल, बृहस्पति (देवताका गुरु), शनि, अरुण (हावाको देवता), बरुण (पानीको देवता) र यम (मृत्युको देवता) का आधारमा राखिएको हो । पृथ्वीको नाम चाहिँ अंग्रेजी र नेपालीमा मिल्दोजुल्दो छ । अंग्रेजीमा Earth को अर्थ  जमीन हुन्छ भने नेपालीमा पनि पृथ्वीलाई धरती अर्थात् जमीन नै भन्ने गरिन्छ ।किन ग्रहहरुले सूर्यको चक्कर लगाउने गर्छ ?सौर्यमण्डलको निर्माण निरन्तर रुपमा घुमिरहेको वा फन्को मारिरहेको ग्याँस र धूलोको बादलबाट भएको हो । सौर्यमण्डल निर्माण हुने क्रममा पहिले सूर्यको निर्माण भयो र बाँकी रहेको ग्याँस र धूलोको बादलले त्यस नयाँ तारा सूर्यलाई फन्को मार्न थाल्यो । वास्तवमा, सूर्यले त्यो ग्याँस र धूलोको बादललाई आफूतिर गुरुत्वाकर्षण बलको कारण तानिरह्यो र त्यो ग्याँस पनि निश्चित दूरीमा रहेर सूर्यको फन्को बन्न थाल्यो । त्यसरी फन्को मार्ने क्रममा बाँकी रहेको धूलो र ग्याँसको बादलबाट नयाँ नयाँ ग्रहहरु, उपग्रहहरु, पुच्छरे तारा, फुच्चे ग्रह, छुद्रग्रहहरु पनि बन्न गए । यसरी बनेका नयाँ नयाँ आकाशीय पिण्डहरुले पनि स्वभाविक रुपमा सूर्यको गुरुत्वाकर्षण बलको कारण सूर्यलाई केन्द्र बनाएर घुम्न थाल्यो ।यसरी ग्रहहरु लगायत सौर्यमण्डलका अरु सदस्य पिण्डहरुले सूर्यलाई फन्को मार्नुको एउटै कारण सूर्यको गुरुत्वाकर्षण बलले तिनीहरुलाई आफूतिर तान्नु नै हो । अनि,  त्यसलाई अरुतिर धकेल्न वा रोक्न सूर्यको गुरुत्वाकर्षण शक्तिभन्दा बलियो अरु शक्ति वरिपरि नहुनु नै पनि हो ।के सबै उपग्रहहरु ग्रहभन्दा साना हुन्छन् ?ग्रहहरुले सूर्यलाई फन्को मार्ने गर्छ । त्यसरी नै ग्रहहरुलाई फन्को मार्ने पिण्डहरु पनि हुन्छन् । ती पिण्डहरुलाई उपग्रह भनिन्छ । आकारको कुरा गर्ने हो भने उपग्रहहरु आफूले फन्को मार्ने ग्रहभन्दा निश्चित नै रुपमा सानो हुन्छ । सानो बस्तुको तुलनामा ठूलो बस्तुको गुरुत्वाकर्षण बल बढी हुने गर्छ । त्यही कारण नै सानो बस्तुले ठूलो बस्तुलाई फन्को मार्ने काम गर्छ । त्यसो त तुलना गरेर हेर्ने हो भने कतिपय ग्रहहरुको उपग्रह अरु ग्रहको तुलनामा ठूलो पनि रहेका छन् । हाम्रो सौर्यमण्डलमा पृथ्वीको उपग्रह चन्द्रमा लगायत सातवटा उपग्रहहरु पहिलेका ग्रह अहिलेका फुच्चेग्रह प्लुटो (यम)भन्दा पनि आकारमा ठूलो छ । जुपिटर (बृहस्पति)को उपग्रह गानिमेडे र शनिको टाइटन उपग्रहहरु हाम्रो सौर्यमण्डलको सबैभन्दा सानो ग्रह बुधभन्दा पनि ठूला छन् । हाम्रो चन्द्रमा, जुपिटरको कालिस्टो, लो र युरोपा अनि नेप्च्यूनको ट्रिटोन प्लुटोभन्दा ठूलो तर बुधभन्दा सानो छ ।सबैभन्दा ठूलो उपग्रहसौर्यमण्डलको सबैभन्दा ठूलो उपग्रह बृहस्पतिको गानिमेडे हो । यसको गोलाइ ३२७० माइल अर्थात् ५,२६८ किलोमिटर छ । गानिमेडेको मध्यभाग (Core) मा चट्टान, बीच भाग (Mantle) मा पानी र बरफ र बाहिरी भाग (Crust) मा चट्टान र बरफ छ । यस उपग्रहमा पर्वतहरु, उपत्यकारहरु, क्रेटरहरु र लाभा बगेको पुराना खोचहरु छन् ।सबैभन्दा छिटो घुम्ने ग्रहसबै ग्रहहरुले सूर्यलाई घुम्ने गर्छ । ग्रहहरुले सूर्यलाई घुम्ने मात्र हैन, आफैं फन्को मार्ने काम पनि गर्छ । ग्रहहरु आफैंले फन्को मार्ने कारण नै ग्रहहरुमा रात र दिन पनि हुने गर्छ । तर सबै ग्रहले एकनासको गतिले आफैं फन्को मार्ने काम चाहिँ हुँदैन । कोही ग्रहले चाँडो फन्को मार्छ भने कोहीले ढिलो । हाम्रो सौर्यमण्डलमा सबैभन्दा चाँडो फन्को मार्ने ग्रह चाहिँ जुपिटर अर्थात् बृहस्पति नै हो ।हाम्रो ग्रह पृथ्वीले आफैंमा एक फन्को मार्नको लागि करीब २४ घण्टा समय लगाउने गर्छ । तर बृहस्पतिले त्यसको आधाभन्दा पनि कम अर्थात् औसत रुपमा १० घण्टा मात्र लगाउने गर्छ । बृहस्पतिको ठूलो साइजको तुलनामा यसको घुम्ने यो गति अति छिटो हो । यसरी चाँडो एक फन्को लगाउने हुनाले बृहस्पतिमा दिन र रात पनि चाँचाँडो हुने गर्छ । अर्को शब्दमा भन्ने हो भने, सौर्यमण्डलमा सबैभन्दा छोटो दिन र छोटो रात बृहस्पतिमा नै हुन्छ ।बृहस्पति ग्याँसयुक्त ग्रह हो । त्यसैले यो अरु ठोस ग्रहहरु जस्तो एकनासले घुम्ने गर्दैन । बृहस्पतिको भूमध्य भाग (Equator)  त्यसको धु्रवीय भाग (तल र माथिल्लो भाग) भन्दा अलि छिटो घुम्ने गर्छ । बृहस्पतिको भूमध्य भागको घुमाइको गति प्रतिघण्टा ४३००० किलोमिटर हुने गर्छ । यसरी एकनासले सबै ठाउँमा नघुम्ने हुनाले बृहस्पतिको ध्रुवीय भागमा एक दिन बराबर ९ घण्टा ५६ मिनेट हुन्छ भने भूमध्य भागमा चाहिँ ९ घण्टा ५० मिनेट ।कुन ग्रहमा सबैभन्दा तीब्र हावा चल्छ ?हावाको कुरा गर्नेबित्तिकै हामी वायुमण्डल सम्झने गर्छौं । हामीमध्ये धेरैलाई लाग्न सक्छ, पृथ्वीमा मात्रै वायुमण्डल छ, अरु ग्रहहरुमा छैन । तर यो कुरा सत्य होइन । अरु कतिपय ग्रहहरुमा पनि वायुमण्डल छ । फरक यति मात्रै हो, ती ग्रहहरुको वायुमण्डल र पृथ्वीको वायुमण्डल चाहिँ एकैखालका छैनन् । अलि फरक फरक खालका छन् ।हाम्रो सौर्यमण्डलमा सबैभन्दा बढी तीब्र हावा चल्ने ग्रह नेप्च्यून हो । नेप्च्यूनको वायुमण्डलमा मिथेन ग्याँस अति धेरै छ । सूर्यबाट नेप्च्यून धेरै टाढा रहेकोले त्यहाँ पर्याप्त मात्रामा तातो पुग्न पाउँदैन । त्यसैले त्यहाँ मिथेन ग्याँसको रुपमा हैन, जमेको रुपमा हुन्छ । त्यही जमेको मिथेन ग्याँस प्रतिघण्टा २ हजार किलोमिटरको गतिले त्यहाँको वायुमण्डलमा हुइँकिइरहेको हुन्छ । यो गति भनेको पृथ्वीमा अमेरिकी वायुसेनाको  F/A-18 Hornet fighter jet    को गति जत्तिकै हो । पृथ्वीमा चल्ने सबैभन्दा तेजिलो हावाको गति चाहिँ प्रतिघण्टा ४०० किलोमिटर जति मात्रै हुन्छ । यस हिसाबले यहाँको तुलनामा नेप्च्यूनमा ५ गुना बेसी तेजले हावा चल्ने गर्छ ।सौर्यमण्डलको सबैभन्दा अग्लो पर्वत कुन हो ?पृथ्वीमा सबैभन्दा अग्लो पर्वत सगरमाथा हो भन्ने कुरा पढेलेखेका सबैलाई थाहा छ । तर सौर्यमण्डलकै कुरा गर्ने हो भने चाहिँ सबैभन्दा अग्लो पर्वत सगरमाथा होइन । सौर्यमण्डलकै सबैन्दा अग्लो पर्वत र ज्वालामुखीको दर्जा मंगलग्रहको ओलम्पस मोन्स (Olympus Mons) लाई प्राप्त छ । यसको उचाई १६ माइल अर्थात् २४ किलोमिटर छ । यो भनेको सगरमाथाको उचाईभन्दा तीनगुना बेसी हो । फेरि यो ३४० माइल अर्थात् ५५० किलोमिटर चौडा पनि छ । यो भनेको अमेरिकाको हवाई द्वीपसमूहभन्दा पनि बढी ठूलो हो । अति चौडा रुपमा फैलिएको यो पर्वत २ देखि ५ डिग्री झुकेको छ । यो पर्वत निभेको ज्वालामुखी हो, जुन लाभाको विस्फोटनबाट बनेको छ ।ग्रहका रंग थरि थरिकासबै ग्रहका रंगहरु एकैथरिका छैनन् । फरक फरक देखिन्छन् । यसरी ग्रहहरु फरक फरक रंगको देखिनुको कारण चाहिँ तिनीहरुहरुको बनौट र तिनका सतहले सूर्यको प्रकाशलाई सोस्ने र फर्काउने कुरामा निर्भर गर्दछ ।बुधको रंग गाढा खराने रंगको छ । बुधको सतह चट्टाने छ र यो धूलोको बाक्लो पत्रले ढाकिएको छ । यसको सतह इग्नियोस सिलिकेट (igneous silicate) को चट्टान र धूलोले बनेको विश्वास गरिएको छ ।शुक्रको वायुमण्डल पूरे कार्बन डाइअक्साइडले ढाकिएको छ भने त्यहाँको वायुमण्डलमा सल्फ्यूरिक एसिडको बादल छ । त्यसैले त्यस ग्रहको रंग पहेंलो देखिन्छ ।पृथ्वीको रंग सागर महासागरका कारण निलो, बादलका कारण सेतो, सतहका बनजंगलका कारण हरियो र जमिनका कारण खैरो रंगको देखिन्छ ।मंगल ग्रह आइरन अक्साइड अर्थात् खियाको मिहिन धुलोले ढाकिएको छ । त्यसैले यसको रंग सुन्तले देखिन्छ ।ग्याँस पिण्डको रुपमा रहेको बृहस्पतिको वायुमण्डलको ठूलो हिस्सा हाइड्रोजन र हिलियम ग्याँसले भरिएको छ । त्यसको साथै त्यहाँ पानीका थोपाहरु, बरफका क्रिस्टलहरु, एमोनिया क्रिस्टल र अरु तत्त्वहरु पाइन्छ । यी तत्त्वहरुको मिश्रणले बृहस्पतिको रंग सेतो, सुन्तले, खैरो र रातोको सम्मिश्रण देखिन्छ ।शनि पनि अर्को ग्याँसको गोलायुक्त ग्रह हो । यसको बाहिरी वायुमण्डलमा मुख्यतः हाइड्रोजन र हिलियम ग्याँस रहेको छ । त्यसबाहेक, त्यहाँको वायुमण्डलमा एमोनिया, फोस्फिन, पानीका वाफ र हाइड्रोकार्बनहरु पनि केही मात्रामा रहेका छन् । यी सबै कुराहरुको मिश्रणले शनिको रंग पहेंलो खैरो देखिन्छ ।अरुण (युरेनस) पनि धेरै मात्रामा मिथेन ग्याँस भएको ग्रह हो । त्यसका साथै त्यहाँको वायुमण्डलमा हाइड्रोजन र हिलियम ग्याँस पनि रहेको छ । मिथेन ग्याँसको कारण युरेनसको रंग हरियो मिसिएको निलो रंगको देखिन्छ ।बरुण (नेप्च्यून) ग्रहमा पनि बढी मात्रामा मिथेन नै पाइन्छ । त्यसका साथै त्यहाँ पनि हाइड्रोजन र हिलियम पनि पाइन्छ । यस ग्रहको रंग निलो देखिन्छ ।खगोल यात्राको यो श्रृङ्खलाअन्तर्गत हामी आगामी लेखमा हाम्रो सौर्यमण्डलका मुली सूर्यको बारेमा चर्चा गर्नेछौं ।सबै तस्विरहरुः गुगल सर्च