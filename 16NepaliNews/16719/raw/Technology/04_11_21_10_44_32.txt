विश्वभरका वैज्ञानिकहरु यतिबेला कोरोनाभाइरसको उपचार पत्ता लगाउन लागि जुटेका छन् । यसमा एक किशोरी पनि अग्रस्थानमा देखिएकी छिन् ।टेक्सासकी १४ वर्षीया अनिका चेब्रोलुले हालै मात्र ‘थ्रीएम यङ साइन्टिस्ट च्यालेन्ज’ जित्दै २५ हजार अमेरिकी डलर हात पार्न सफल भएकी छिन् । उनको आविष्कारले कोभिड–१९ को सम्भावित उपचार खोज्न मद्दत पुग्ने आशा गरिएको छ ।अनिकाको आविष्कारले इन–सिलिको प्रणालीको प्रयोग गरेर सार्स–कोभ–२ भाइरसलाई बाँध्न सक्ने अणु फेला परेका छ । ‘पछिल्लो दिनमा मैले मेरो परियोजनाको बारेमा धेरै मिडिया कभरेज पाएको देखेँ, विशेष गरेर सार्स–कोभ–२ भाइरस संलग्न भएको भएर । यसले यो महामारी अन्त्य गर्ने हाम्रो साझा आशालाई प्रतिनिधित्व गर्छ । मजस्तै अरु पनि चाँडै सामान्य जीवनमा फर्कन चाहन्छन्,’ अनिकाले भनिन् । अनिका भारतीय मूलकी अमेरिकी हुन् । उनले आफ्नो उक्त परियोजना कक्षा आठमा नै प्रस्तुत गरेकी थिइन् । तर, यसको उद्देश्य कोभिड–१९ को उपचार खोज्ने भन्ने थिएन । उनको शुरुवाती लक्ष्य भनेको इन–सिलिको प्रणालीको प्रयोग गरेर इन्फ्लुएन्जा भाइरसको प्रोटिनलाई बाँध्न सक्ने कम्पाउन्डको खोजी गर्नु थियो ।‘कोभिड–१९ को महामारीले विश्वमा छाटो समयमा पारेको प्रभावका कारण मेरो शिक्षकको सहयोगमा यसलाई सार्स–कोभ–२ भाइरसतर्फ मोड्यौँ,’ अनिका भन्छिन् ।उनले सन् १९१८ को फ्लूको महामारीको अध्ययन गरेपछि भाइरसको सम्भावित उपचार पत्ता लगाउनेतर्फ प्रेरित भएको बताइन् । त्यस्तै, अमेरिकामा फ्लुका कारण अझै पनि मानिसहरु मरिरहेको थाहा पाएपछि उनले आफ्नो खोजलाई अघि बढाइन् ।अनिकाले अब आफ्नो लक्ष्य भनेको वैज्ञानिहकहरुसँग मिलेर उनको आविष्कारबाट कोभिड–१९ को वास्तविक उपचार पत्ता लगाएर यसको फैलावट र मृत्युदरलाई रोक्नु भएको बताउँछिन् ।‘मेरो आविष्कार समुद्रमा पानीको सानो थोपा मात्र हो । तैपनि, यो एक प्रयास हो,’ उनले भनिन् ।स्रोतः सीएनएन