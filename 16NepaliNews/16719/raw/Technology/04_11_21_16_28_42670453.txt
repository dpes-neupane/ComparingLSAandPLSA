

गुगलको सर्च तथा आर्टिफिसियल इन्टेलिजेन्स विभागका प्रमुख जोन गियान्नान्ड्रिया एप्पल कम्पनीमा प्रवेश गरेका छन् ।
एप्पलको मेसिन लर्निङ तथा आर्टिफिसियल इन्टेलिजेन्स रणनीतिसम्बन्धी विभागको प्रमुखका रुपमा उनी एप्पल कम्पनीमा गएका हुन् ।
एप्पलमा वरिष्ठ अधिकृतको रुपमा सेवा प्रवेश गरेका उनले आफ्नो कामका बारेमा सीधै प्रमुख कार्यकारी टिम कुकलाई रिपोर्ट गर्नेछन् ।
सिरी डिजिटल एसिस्टेन्ट विकास गर्ने तयारीमा रहेको बेला कम्पनीले गुगलका उच्चपदस्थ कर्मचारीलाई भित्राउन सफल भएको हो ।
उक्त नयाँ प्लाटफर्ममा काम गर्नेगरी एप्पलले नयाँ डेढ सय इन्जिनियर भर्ना गर्ने तयारी गरिरहेको खबर गत हप्तामात्रै सार्वजनिक भएको थियो ।
गुगलले मेटावेब कम्पनीलाई अधिग्रहण गरेसँगै जोन सन् २०१० मा गुगलमा समायोजन भएका थिए । उनी मेटावेब कम्पनीमा प्रमुख प्राविधिक अधिकृतको रुपमा कार्यरत थिए । त्यसअघि उनी नेटस्केपको प्रमुख प्राविधिकको रुपमा पनि काम गरिसकेका थिए ।
सन् २०११ मा एप्पलले आफ्नो आइफोन फोर एसमा पहिलोपटक डिजिटल एसिस्टेन्ट टेक्नोलोजी सिरी ल्याएको थियो । तर एप्पलले यसलाई समयानुकुल आधुनिकिकरण गर्न नसकेको र अमेजनको एलेक्सा तथा गुगल एसिस्टेन्टसँग प्रतिस्पर्धामा पछि परेको विश्लेषण गर्ने गरिएको छ ।
प्रयोगकर्ताका डाटा तथा गोपनियताको सुरक्षालाई कडाइका साथ पालना गर्नाले एप्पलको आर्टिफिसियल इन्टेलिजेन्स सिरी आफ्ना प्रतिस्पर्धीभन्दा पछि परेको बताइन्छ । एप्पलले गुगल, अमेजन तथा फेसबुक जस्ता साइटहरुको तुलनामा प्रयोगकर्ताका डाटालाई सर्भरमा कम पठाउने गर्नाले आर्टिफिसियल इन्टेलिजेन्सलाई कम डाटा प्राप्त हुने र त्यसले सिरीको प्रभावकारीता कम भएको बताइन्छ ।
सिरीलाई अमेजन र गुगलका प्रतिस्पर्धी आर्टिफिसियल इन्टेलिजेन्ससँग प्रतिस्पर्धामा उतार्नका लागि एप्पलले प्रयोगकर्ताका डाटा तथा गोपनियतामा सम्झौता गर्नुपर्ने हुन्छ, जुन एप्पललको स्थापित मान्यता भन्दा विपरीत छ ।
यस्तो द्विविधात्मक स्थितिसँग जुधेर सिरीलाई प्रतिस्पर्धात्मक बनाउने सवालमा गुगल छाडेर एप्पल प्रवेश गरेका जोनसामु कठीन चुनौति रहेको बताइएको छ । आफ्ना कर्मचारीलाई दिएको एक आन्तरिक परिपत्रमा एप्पल प्रमुख टिम कुकले प्रयोगकर्ताको गोपनिय तथा डाटाको सुरक्षाप्रति नयाँ कार्यकारी जोन प्रतिबद्ध रहेको बताएका छन् ।
एजेन्सी
