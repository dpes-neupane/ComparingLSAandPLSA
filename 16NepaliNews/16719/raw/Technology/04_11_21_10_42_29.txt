विज्ञान डेस्क । पृथ्वीमा एउटा यस्तो स्थान छ, त्यहाँ पुग्ने जुनसुकै हवाइजहाज, पानीजहाज बेपत्ता हुन्छन् । यसको रहस्य अझैसम्म सुल्झिन सकेको छैन, आखिर यहाँ पुग्ने जहाजहरु कहाँ र कसरी बेपत्ता हुन्छन् ? यस ठाउँलाई रहस्यमयी बर्मुडा त्रिकोण भनिन्छ । अनेकौँ पटक यस ठाउँको अनुसन्धान गर्ने  प्रयास गरिए तर यस दिशामा केही प्रगति हुन सकेन । पृथ्वीको बर्मुडा त्रिकोणको रहस्य यथावत् रहेका बेला वैज्ञानिकहरुले अन्तरिक्षमा पनि यस्तै किसिमको रहस्यमय स्थान पत्ता लाएका छन् ।  पृथ्वीदेखि  ४०० किमिमाथि रहेको 'इन्टरनेसनल स्पेस स्टेसन' त्यतिमाथिबाट पृथ्वीको  परिक्रमा गरिरहन्छ ।पृथ्वीको आफ्नो अक्षमा घुम्ने गति जहाँ ४६५ मिटर प्रतिसेकेन्ड छ र यसले झण्डै २४ घण्टामा अक्षको एउटा फन्को लाउँछ ।  तर मानवनिर्मित स्पेस स्टेसनले भने पृथ्वीभन्दा तीव्र गतिमा  पृथ्वीकै गति गर्ने दिशाका सापेक्ष पृथ्वीको परिक्रमा गर्छ । अचम्म न मान्नुस् स्पेस स्टेसनले पृथ्वीभन्दा  झण्डै १६ गुना बढी गतिले पृथ्वी परिक्रमा गर्छ । स्पेस स्टेसनको पृथ्वीलाई परिक्रमा गर्ने गति ७ दशमलब ६६ किमि प्रतिसेकेन्ड हुन्छ । केही बुझ्नुभयो तपाईंले ? केही शङ्का लागेन तपाईंलाई ? पक्कै लागेको हुनुपर्छ तपाईंको मनमा शङ्का !पृथ्वीले जुन  गतिले आफ्नो अक्षको परिक्रमा गर्दै २४ घण्टामा एउटा फन्को पूरा गर्छ, त्यसले एउटा प्राकृतिक व्यवस्था चलिआएको छ ।  पृथ्वीको जुनसुकै भागबाट २४ घण्टामा एकपटक सूर्योदय भएको दृश्य देखिन्छ । तर कल्पना गर्नुस् पृथ्वीले आफ्नो गति बढाएर १२ घण्टामै एउटा फन्को लाउने हो भने के हुन्थ्यो ? तपाईंलाई भन्नु परिरहेन पृथ्वीको जुनसुकै भागबाट १२ घण्टामा सूर्योदय भएको दृश्य देखिन्थ्यो । हो, कुरा साँचो हो, स्पेस स्टेसनले एक दिनमा पृथ्वीका १६ पटक परिक्रमा गर्छ । गति नै १६ गुना बढी छ ।  त्यस कारण स्पेस स्टेसनमा रहेका व्यक्तिले एक दिनमा १६ पटक सूर्योदय भएको हेर्न पाउँछन् । सूर्यास्त पनि १६ पटक हेर्छन् ।  उसका लागि हाम्रो एक दिनमै १६ पटक दिन र १६ पटक रात्रि हुन्छ ।माथि अन्तरिक्षमा जुन बर्मुडा त्रिकोणबारे चर्चा भएको छ त्यसको सम्बन्ध स्पेस स्टेसनसँग नै छ । आफ्नो परिक्रमा पथमा पृथ्वीको परिक्रमा गरिरहँदा स्पेस स्टेसन एउटा यस्तो ठाउँमा पुग्छ जहाँ पुग्न साथ उसको कम्प्युटर र अन्य उपकरणले काम गर्न छाड्छन् । यति बेला उसको कम्प्युटर नै 'क्र्यास' हुने खतरासम्म पैदा हुन्छ । यसो हुनाले स्पेस स्टेसनलाई निरीक्षण गरिरहेका वैज्ञानिकलाई चिन्तित तुल्याइएको छ ।हुन त अन्तरिक्षको यस बर्मुडा त्रिकोणको रहस्य वैज्ञानिकहरुले बुझिसकेका छन् तर केही प्राकृतिक कुरा यस्ता हुन्छन्, जसलाई बुझ्न त सकिन्छ तर तिनले जन्माएका समस्या निदान गर्न सकिन्न ।  अन्तरिक्षको बर्मुडा त्रिकोणसँग पनि यस्तै अवस्था सिर्जना भएको छ । वैज्ञानिकहरुका हातमा यस समस्याको कुनै उपाय छैन ।४०० किमिमाथि रहेको स्पेस स्टेसन जुनबेला पृथ्वीको एउटा स्थान 'दक्षिणी एटलान्टिक अनोमली' (SAA) माथि बाट  यात्रा गर्छ, यसको कम्प्युटर लगायतका अन्य वैज्ञानिक उपकरणमा खतरा हुन आउँछ । यहाँ पुग्दा केही समयका लागि स्पेस स्टेसनको पृथ्वीस्थित नियन्त्रण कक्षसँग सम्बन्ध नै टुट्न जान्छ । यस क्षेत्रबाट पार हुन साथ पुनः सम्पर्क स्थापित हुन्छ ।यसका पछाडि एउटा  महत्त्वपूर्ण प्राकृतिक कारण रहेको छ ।  सबैलाई थाहा छ– पृथ्वीको आफ्नो विशिष्ट चुम्बकीय क्षेत्र छ ।  यस चुम्बकीय क्षेत्रका कारण अन्तरिक्षबाट आउने धेरै किसिमका खतराबाट पृथ्वी सुरक्षित रहेको हुन्छ । पृथ्वीको चुम्बकीय क्षेत्र समाप्त हुनासाथ पृथ्वीबाट सम्पूर्ण किसिमका जीवनका 'डोमिन' समाप्त हुन्छन् ।  तपाईं भन्न सक्नुहुन्छ, पृथ्वीमा हाम्रो रजाइँ हुनुको एउटा प्रमुख कारण   यसको चुम्बकीय क्षेत्र पनि  हो ।  यो समाप्त भएको खण्डमा हामी पनि समाप्त हुन्छौँ ।पृथ्वीको यो जुन दक्षिणी एटलान्टिक अनोमली भन्ने स्थान छ । यहाँको चुम्बकीय क्षेत्र अति पातलो अथवा कमजोर छ । पृथ्वीको चुम्बकीय क्षेत्रले पृथ्वीको सतहलाई मात्र होइन पृथ्वीको अन्तरिक्षमाथिसम्म सुरक्षाचक्र प्रदान गरेको हुन्छ । यस चुम्बकीय क्षेत्रका कारण सूर्य र सुदूर अन्तरिक्षबाट आउने अनेक किसिमका विकिरण हजारौँ किमिमाथि अन्तरिक्षमै  रोकिन्छन् ।तर माथि भनिएको स्थानमा चुम्बकीय क्षेत्र कमजोर भएका हुनाले त्यसमाथिको अन्तरिक्षमा अनेको प्रकारका विकिरण आइपुग्छन् ।  यिनै विकिरणले गर्दा त्यहाँ बर्मुडा त्रिकोणझैँ खतरनाक स्थिति उत्पन्न हुन्छ । यस क्षेत्रमा आएका उपग्रह खतरामा पर्छन् । उपग्रहमा जडान गरिएका उपकरणले विकिरणका प्रभावमा आएर  काम गर्न छाड्छन् ।यस विकिरणको प्रभाव न्यून गर्न वैज्ञानिकहरुले उपग्रहलाई डोसोमिटर यन्त्रको सुरक्षा दिएका हुन्छन् । यो एउटा यस्तो यन्त्र हो जसले विकिरणको मात्रालाई नापने काम गर्छ र मात्रा बढी भएमा चेतावनी दिन्छ । स्पेस स्टेसन जस्तै एउटा टेलिस्कोप पनि अन्तरिक्षमा जडान  गरिएको छ ।  यसको नाम हब्बल टेलिस्कोप हो । खगोल विज्ञानको क्षेत्रमा हब्बल टेलिस्कोपको स्थान मस्तिष्क र आँखा दुवैझैँ नै रहेको छ। वैज्ञानिकहरुले हब्बल टेलिस्कोप यस अन्तरिक्षको बर्मुडा त्रिकोणमा आइपुग्दा विकिरणको खतरा भएका सबै गतिविधिलाई रोकिदिन्छन्, भनौँ हब्बल टेलिस्कोपलाई 'सेफ मोड़'मा ल्याई दिन्छन् ।वैज्ञानिकहरुको यस चिन्ता समाधान हुनुको सट्टा चिन्ता झनै बढ्दै गइरहेको छ ।  कारण यस क्षेत्रको विस्तार हुँदै गइरहेको छ । वैज्ञानिकहरुको अनुमान छ आउने ५ वर्षमा यस चुम्बकीय क्षेत्र कमजोर भएको ठाउँको आकार १० प्रतिशत विस्तार हुन्छ । हुन त समग्र पृथ्वीकै चुम्बकीय क्षेत्रमा कमी आउँदै गइरहेको छ।  एक अध्ययनअनुसार गत  २०० वर्षमा पृथ्वीको चुम्बकीय क्षेत्रको तीव्रतामा ९ प्रतिशतको कमी आएको छ । अफ्रीका र दक्षिणी अमेरिकाको ठूलो भूभागमा चुम्बकीय क्षेत्रको तीव्रतामा कमी आएको प्रमाणित भइसकेको छ ।पृथ्वीमा अन्य कारणले हुने सङ्कटभन्दा ठूलो सङ्कट हो चुम्बकीय क्षेत्रको तीव्रतामा आएको कमी । चुम्बकीय क्षेत्रको अनुपस्थितिले पृथ्वीलाई जीवनरहित गृहमा परिणत गरिदिन्छ ।