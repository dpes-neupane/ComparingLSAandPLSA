एक रोबोटले डाक्टरको तीन समूहसँग मिलेर क्यान्सर बिरामीको शल्यक्रिया गरेको छ । कुनै क्यान्सर बिरामीको यस्तो प्रकारको यो पहिलो शल्यक्रिया हो । रिपोर्टका अनुसार यो अचम्मको प्रयोगका कारण बिरामी निको हुने समयमा एक तिहाईको कमी आयो ।बेलायतको राष्ट्रिय स्वास्थ्य सेवाले नोरफोक एन्ड नरविच युनिभर्सिटी अस्पतालका डाक्टरले शल्यक्रियाको तीन चरण एकैपटक पूरा गरिने निर्णय गरे । तसर्थ डाक्टरको तीनै समूह र रोबोटले एकै समयमा शल्यक्रियाको प्रक्रिया सुरु गरे ।डेली मेलमा छापिएको रिपोर्ट अनुसार डाक्टरहरुले एड्भान्स रेक्टल क्यान्सरसँग जुधेका ५३ वर्षीय बिरामीको शल्यक्रियाको काममा जुन रोबोटलाई लगायो उसको नाम दा भिन्सी एसआई हो । रोबोटको चारैवटा हातमा शल्यक्रिया गर्न प्रयोग गरिने उपकरण दिइएको थियो र डाक्टरले त्यसलाई जोयस्टिक र थ्रीडी स्क्रिनमार्फत् नियन्त्रण गरेका थिए ।यो शल्यक्रिया जुलाई महिनामा गरिएको थियो तर योसँग सम्बन्धित जानकारी अहिले प्रकाशित भएको छ । शल्यक्रियामा कूल १४ डाक्टरले भाग लिएका थिए । विशेषज्ञलाई विश्वास गर्ने हो भने यो प्रयोगले भविष्यमा थुप्रै सर्जनले एकैपटक शल्यक्रिया गर्नका लागि बाटो खुल्नेछ ।यसअघि एडभान्स रेक्टल क्यान्सरको जटिल शल्यक्रिया भिन्न भिन्न समयावधिमा हुन्थ्यो । एउटा समूहले काम पूरा गरेपछि अर्को टिम बिरामीको शल्यक्रियामा जुट्दथे जसमा १२ घण्टा लाग्थ्यो । तर यसपटक १० घण्टाभन्दा पनि कम समयमा शल्यक्रिया भयो । बिरामीको निको हुने समयमा कमी आयो । यसका लागि बिरामी २१ दिनसम्म अस्पतालमा बस्नुपर्दथ्यो भने यसपटक बिरामी ७ दिनपछि नै डिस्चार्ज भए ।