के तपाईँले कसैले कपाल डाइ गरेर वा कपालमा रङ्ग लगाएर आफ्नो फुलेको कपाललाई लुकाउन खोजेको देख्नुभएको छ ? या आफ्नो हजुरबुबाको फुलेर सेतै भएको कपाल देख्नु भएको छ ? अवश्य पनि देख्नु भएको छ होला । यो त हाम्रो लागि सामान्य कुरा नै हो । हामी सबैलाई थाहा नै छ, हाम्रो उमेर बढ्दै गएपछि हाम्रो कपालको रंग पनि आफैं बद्लिन्छ । पहिले कालो रङ्ग भएको कपाल पछि फुलेर सेतै हुने गर्छ । आखिर यस्तो किन हुन्छ ? के हाम्रो उमेरकै कारणले हाम्रो कपाल फुल्छ त ?यो प्रश्नको उत्तर जान्नुभन्दा पहिले हाम्रो कपालको बारेमा केही कुरा जान्न जरुरी छ । हाम्रो टाउकोमा रहको कपाललाई साफ्ट (पाइप) र जरा गरेर दुई भागमा बाँड्न सकिन्छ । साफ्ट भनेको हाम्रो टाउकोको बाहिरी भागमा देखिने कपालको रङ्गिन भाग हो । कपालको जरा चाहिँ हाम्रो टाउकोको भित्री भागमा रहेको हुन्छ । यसले कपाललाई अडाए राख्ने काम गर्छ । कपालको जरालाई फलिकल  (Folicle) ले घेरेको हुन्छ ।तपाईंहरुलाई सुन्दा अचम्म लाग्न सक्छ तर हाम्रो कपालको वास्तविक रङ्ग सेतो हुन्छ । त्यसो भए हाम्रो कपाल रङ्ग कसरी विभिन्न प्रकारका हुन्छन् त ? हाम्रो कपालको जरामा रहेको हरेक फलिकलमा निश्चित मात्रामा पिग्मेन्टहरु हुन्छन् । यस्ता पिग्मेन्टहरु मुख्य रुपमा दुई प्रकारका हुन्छन् : गाढा (Eumelanin) र हल्का (Pheomelanin) । कपालको रंग निर्धारण गर्ने मेलानिन रसायनका आधार हुन् ।  यही रसायनकै कारणले गर्दा हाम्रो कपालको रङ्ग सेतो नभएर विभिन्न खाले रङ्गको हुने गर्छ । यो रसायन हामी जन्मेदेखि नै बनिन थाल्छ । कपालको रङ्ग कस्तो हुन्छ भन्ने कुरा चाहिँ हाम्रो कपालको साफ्टमा मेलालिनको फैलावटको मात्रामा भर पर्छ । साफ्टमा जति धेरै मेलालिन हुन्छ, त्यति नै हाम्रो कपालको रङ्ग गाढा हुन्छ । यसको मात्रा कम भयो भने हाम्रो कपालको रङ्ग खैरो अथवा हल्का रङ्ग भएको हुन्छ । मेलानिनले नै घाममा परेपछि हाम्रो छालाको रङ्ग पनि निर्धारण गर्ने काम गर्छ ।मेलानिन मेलानोसाइट नामक विशेष पिग्मेन्टबाट बनेका हुन्छन् । तिनीहरु हाम्रो छालाको कपाल निक्लने भाग (फलिकल) मा रहेका हुन्छन् । एउटा फलिकलबाट एउटैमात्र कपाल बने गर्छ ।हाम्रो कपाल मुख्य रुपमा तीन चरण गरेर बढ्नेगर्छ । ती निम्न रहेका छन्:१) एनाजिन: यो सबैभन्दा सुरुको चरण हो । यो २ देखि ७ वर्षको अवधिसम्म चलिरन्छ । यो चरणमा हाम्रो कपाल निकै छिटो गतिको साथ बढ्ने गर्छ । हाम्रो कपालको ८०–८५ प्रतिशत कपाल यही चरणमा पलाउने गर्छ ।२) क्याटाजिन: यो चरणमा भने हाम्रो कपालको बढ्ने प्रक्रिया रोकिने गर्छ ।  यो चरण १० देखि २० दिनको छाटो समयको मात्र हुन्छ ।३) टेलोजिन: यो चरणपछि हाम्रो कपालको  बढ्ने प्रक्रिया पूर्ण रुपमा बन्द हुन्छ । यही चरणमा हाम्रो कपालको फाइबर पनि झरेर जान्छ । यो चरण १०० दिनसम्म चल्छ । यो चरण पछि फेरि सुरु कै एनाजिन चरण दोहोरिन्छ ।टाउकोमा कपाल बनेपछि मेलानोसाइटले केराटिन नामक प्रोटिन हाम्रो  छालामा पठाउँछ । यही केराटिन प्रोटिन कै कारणले नै हाम्रो नङ्ग, छाला र कपाल बनिन्छ । वर्षैभरि मेलानोसाइटले हाम्रो कपालमा केराटिन पठाउँछ । यसैले गर्दा पनि हाम्रो कपालमा रङ्ग आउन थाल्छ ।हामी बुढो भएपछि हाम्रो कपालको फलिकलमा रहेको पिग्मेन्ट विस्तारै मर्दै जान्छ । जब त्यहाँ पिग्मेन्टको मात्रा घटेर निकै कम हुन्छ, हाम्रो कपालममा मेलानिनको मात्रा पनि कम हुन्छ । अनि विस्तारै हाम्रो कपालको रङ्ग हल्का हुँदै खैरो हुन्छ । जति धेरै बुढो भयो कपालमा मेलानिनको मात्रा त्यति नै कम हुँदै जान्छ । धेरै बुढो भएपछि हाम्रो कपालको रङ्ग पुरै सेतो हुन्छ । यसलाई नै हामी हाम्रो कपाल फुल्यो भनेर भन्छौँ ।कपाल फुल्ने विभिन्न कारणहरुसन् २००५ को फेब्रुवरीमा हवार्ड विश्वविद्यालयका वैज्ञानिकहरुले कपाल फुल्ने विभिन्न कारणहरुका बारेमा एउटा लेख प्रकाशित गरेका थिए । जसमा उनीहरुले हाम्रो जीन (Gene) ले पनि हाम्रो कपाल कहिले फुल्छ भन्ने कुराको निर्धारण गर्छ भनेर उल्लेख गरेका थिए । कोही मानिसको कपाल छिटै फुल्छ छ त कसैको धेरै ढिलो फुल्ने गर्छ । हजुरबुबा वा हजुरआमाको कपाल फुल्ने समयको अध्ययन गरेर छोराछोरी वा नातानातिनाहरुको कपाल फुल्ने उमेरको अनुमान गर्न सकिन्छ । किनभने बाबु बाजेको जीन उनीहरुको सन्ततिमा भेटाउन सकिन्छ । उदाहरणका लागि क्वकासियन समूहका महिलाहरुको कपाल ३५ वर्षको उमेरमा फुल्छ । कपाल फुल्ने प्रक्रिया निकै लामो हुन्छ । हामीले पहिलो सेतो कपाल भेटेको धेरै वर्षपछि मात्र पुरै कपाल फुल्ने गर्छ ।  जीनको साथसाथै अन्य थुप्रै कारणहरुले हाम्रो कपाल फुल्ने कुराको निर्धारण गर्छ । कपालमा भिटामिन बीको कमी भयो भने पनि त्यो चाँडै फुल्ने गर्छ । रगतमा आइरनको कमी वा थाइरोड ग्ल्यान्डमा खराबी भयो भने पनि कपाल फुल्छ । चुरोट खानेहरुको कपाल पनि चुरोट नखाने मानिसकोभन्दा चाँडै फुल्छ । चुरोट खाने मानिसको शरीरमा अक्सिजनको मात्रा कम हुन्छ । त्यही भएर तिनीहरुको कपाल अलिक चाँडै फुल्ने गर्छ । त्यसै गरी, प्रदूषणको असरका कारण पनि कपाल फुल्ने गर्छ ।क्यान्सर, एड्स जस्ता रोग लाग्यो भने पनि कहिलेकाहीँ हाम्रो कपाल फुल्ने गर्छ । पहिले मानिस तर्सियो भने पनि कपाल फुल्छ भनेर विश्वास गरिन्थ्यो । तर यो कुरालाई वैज्ञानिकहरुले आजसम्म पनि मान्यता दिएका छैनन् । कपालसम्बन्धी केही रोचक तथ्यहरुहाम्रो तालुमा सामान्य रुपमा एक लाखदेखि लिएर एक लाख पचास हजारसम्म कपाल हुन्छ ।हाम्रो कपाल निकै दह्रो हुन्छ । यसले १०० ग्राम सम्मको तौल थाम्न सक्छ । हाम्रो तालु दह्रो हुने हो भने त टाउकोमा भएको पुरै कपाले १० देखि १५ टनसम्मको तौल थाम्न सक्छ ।कपालमा निकै तीव्र गतिमा कोषहरुको विभाजन हुन्छ । जसलाई माइटोसिस भनिन्छ ।एक दिनमा हाम्रो कपाल ०.३ मिलिमिटर र एक महिनामा १ सेन्टिमिटर बढ्छ ।सामान्यतः एउटा वयस्क मानिसको शरीरमा १ लाखदेखि डेढलाखसम्म कपाल हुन सक्छ । प्रतिदिन ५० देखि १५० वटासम्म कपाल झरिरहेको हुन्छ ।मानव शरीरमा सबैभन्दा छिटो बढ्ने कोषमा कपाल दोस्रो नम्बरमा आउँछ । सबैभन्दा छिटो बढ्ने कोष चाहिँ मासी  (Bone marrow) हो ।एउटा स्वस्थ कपाल भिजेको अवस्थामा त्यसको फैलावट ३० प्रतिशतसम्म बढ्न सक्छ ।आफ्नो जराबाट कपाल झर्नेबित्तिकै नयाँ कपाल बन्ने प्रक्रिया शुरु भइहाल्छ ।शरीरमा विभिन्न समयमा ९० प्रतिशत कपाल बढिरहँदा १० प्रतिशत कपालको बढ्ने प्रक्रिया चाहिँ रोकिइरहेको वा आराम गरिरहेको अवस्थामा हुन्छ ।एउटा कपालको आयु करिब ५ वर्षसम्म पनि हुन सक्छ ।एउटा कपालको त्यान्द्रो त्यही आकारको तामाको तारभन्दा पनि बलियो हुने गर्छ ।हामी डराउँदा वा चिसो हुँदा शरीरमा काँडा उम्रने गर्छ । त्यो हुनको लागि कपालको जरा भएको स्थानको मांसपेशी खुम्चनुपर्छ ।गर्मी मौसममा कपाल अलि चाँडो बढ्छ भने जाडोमा कम । यसो हुनुको कारण चाहिँ तातोले कपालको जरामा रगत छिटो पुग्छ र कपालले चाँचाडो पोषण प्राप्त गर्ने गर्छ ।हाम्रो छालाको भित्र तहबाट बाहिर निस्केपछि कपाल मरिसकेको हुन्छ ।कपालमा हाम्रो रगतमा भइरहेका तथा विगतमा भएका औषधी लगायत सबै तत्त्वरुको जानकारी विद्यमान हुन्छ । त्यसैले फोरेन्सिक विज्ञानमा कपाललाई एउटा प्रमुख प्रमाणको रुपमा लिने गरिन्छ ।कपालको आधारमा मानिसको लिंग छुट्याउन सकिँदैन । महिला तथा पुरुष दुबैको कपाल एउटै खालको तत्त्वहरु मिलेर बनेको हुन्छ ।संसार भरिमा कालो सबैभन्दा बढी वा सामान्यतः पाइने कपालको रंग हो । त्यसैगरी, रातो चाहिँ सबैभन्दा दुर्लंभ । संसारभरिका मानिसहरुमा १ प्रतिशतको कपालको रंगमात्रै प्राकृतिक रुपमा रातो हुन्छ । त्यसो त आजभोलि विभिन्न रसायनहरुको प्रयोग गरेर कपाल रंगाउने फेसन नै चलेको छ ।कपालमा ५० प्रतिशत कार्बन, २१ प्रतिशत अक्सिजन, १७ प्रतिशत नाइट्रोजन, ६ प्रतिशत हाइड्रोजन र ५ प्रतिशत सल्फर हुन्छ ।मानिसको शरीरको बाहिरी आवरणमा हत्केला, पाइताला, आँखाको ढकनी, ओठ र म्युकस मेम्ब्रान्स बाहेक सबैतिर कपाल उम्रन सक्छ ।टाउकोको ५० प्रतिशतभन्दा बढी कपाल झर्यो भने मानिस तालुखुइले देखिन्छ ।कपालले हाम्रो टाउकोलाई चिसोबाट बचाउने काम गर्छ । शरीरमा चाहिँ त्यो काम छालाको पत्रमुनि हुने बोसोले गरिरहेको हुन्छ ।  