

एप्पलले कुनै आधिकारिक जानकारीबिना नै हराएको आइफोन खोज्न सहयोग गर्ने एक वेबसाइट टूल्स ‘आइक्लाउड एक्टिभेसन लक’ लाई हटाएको छ । icloud.com/activationlock  वेबसाइटमा लगअन गर्दा 404 Error  देखाउँछ ।
यो साइटको माध्यमबाट प्रयोगकर्ताले आफ्नो हराएको आइफोन सजिलैसँग पत्ता लगाउन सक्दथे । साथै यो वेबसाइटको माध्यमबाट उपभोक्ताले यो पनि पत्ता लगाउन सक्दथे कि, आइफोन बिक्रेताले तपाइँलाई बेचेको फोन नयाँ हो कि कसैले प्रयोग गरिसकेको हो ?
यसका लागि केवल आइफोनको IMEI नम्बर आवश्यक हुन्छ । जसलाई वेबसाइटमा हालिसकेपछि तपाइँले आफ्नो डिभाइसको एक्टिभेसन लक बन्द छ कि छैन भन्ने चेक गर्न सक्नुहुन्छ र सोहीबाट आइफोन नयाँ हो वा प्रयोग गरिसकेको हो, पत्ता लगाउन सकिन्छ ।
एप्पलले आफ्नो डकुमेन्टेसन पेजबाट पनि आइक्लाउड एक्टिभेसन लक वेबसाइट सम्बन्धी जानकारी हटाएको छ । यसबाट पनि एप्पलले योजना मुताविक नै यो फैसला लिएको पुष्टि हुन्छ ।
अहिलेसम्म एप्पलले आफ्ना प्रयोगकर्तालाई युआरएलको माध्यमबाट आफ्नो एक्टिभेसन लकको स्टाटस जान्ने सुविधा दिएको थियो । तर अपग्रेडेड भर्सनमा एक्टिभेसन लकको स्टाटस चेक गर्ने कुनै सुविधा छैन । यो सँगै क्रेतालाई सेकेण्ड ह्याण्ड मोबाइलको बारेमा जानकारी लिनका लागि बिक्रेताकै भर पर्नुपर्नेछ ।
एप्पलले अपग्रेडेड डकुमेन्टेसन वेबसाइटमा भनेको छ कि जब तपाइँ एप्पलको आधिकारिक बिक्रेताको अलावा अरु कुनै बिक्रेताबाट नयाँ आइफोन, आइप्याड, आइटच वा एप्पल वाच खरीद गर्दै हुनुहुन्छ भने उक्त डिभाइस पूरानो प्रयोगकर्ताको अकाउन्टबाट डिलिट भैसकेको तथा पूरानो अकाउन्टवालासँग लिंक नभएको कुरा एकिन गर्नुहोस् । एजेन्सी
