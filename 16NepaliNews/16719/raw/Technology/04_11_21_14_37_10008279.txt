
१८ भदौ, काठमाडौं । माइक्रोसफ्टको अपरेटिङ सिस्टम विन्डोज १० प्रयोग गरिरहेका प्रयोगकर्ताहरुका लागि आगामी अक्टोबर ५ देखि विन्डोज ११ को निशुल्क अपग्रेड प्राप्त हुँदैछ ।
कतिपय विन्डोज प्रयोगकर्ताहरुले हाल बेटा भर्सनमा विन्डोज ११ प्रयोग गरिरहेकोमा अक्टोबरमा आउने विन्डोज ११ को पूर्ण संस्करण बग तथा अन्य समस्यामुक्त हुनेछ ।
तर विन्डोज ११ को पूर्ण संस्करणमा केवल बग मात्र नहुने होइन, बेटा भर्सनमा रहेका कतिपय महत्वपूर्ण फिचरहरु पनि उपलब्ध हुने छैनन् । विन्डोज ११ मा उपलब्ध नहुने एउटा महत्वपूर्ण फिचर चाहीँ एन्ड्रोइड एपहरु सपोर्ट नगर्नु हो ।
माइक्रोसफ्टका अनुसार विन्डोज ११ मा अक्टोबर भन्दा केही महिना पछाडि मात्र एन्ड्रोइड एपहरु उपलब्ध हुनेछन् । यसको अर्थ सुरुवातका केही महिनासम्म प्रयोगकर्ताहरुले आफ्नो कम्प्युटरमा टिकटक र इन्स्टाग्राम एप चलाउन पाउने छैनन् ।
माइक्रोसफ्ट कम्पनीको विन्डोज मार्केटिङ विभागका महाप्रबन्धक आरोन उडम्यानका अनुसार माइक्रोसफ्ट स्टोर तथा विन्डोज ११ मा एन्ड्रोइड एप्हरु भित्राउनका लागि अमेजन र इन्टेलसँग सहकार्य चलिरहेको छ ।
उनका अनुसार सुरुवातमा विन्डोजका विशेष प्रयोगकर्ताहरु अर्थात् विन्डोज इनसाइडरहरुका लागि मात्रै विन्डोज ११ मा अमेजन एपस्टोर मार्फत् एन्ड्रोइड एपहरु उपलब्ध हुनेछन् जुन केही समयपछाडि अन्य आम प्रयोगकर्तालाई उपलब्ध गराइनेछ ।
आम प्रयोगकर्ताका लागि विन्डोज ११ मा एन्ड्रोइड एप केही महिनापछि प्राप्त हुने माइक्रोसफ्टले बताएपनि ठ्याक्कै मिति चाहीँ खुलाएको छैन । माइक्रोसफ्टले अक्टोबर देखि चरणबद्ध रुपमा विन्डोज ११ को सुरुवात गर्न लागेको हुँदा सबै प्रयोगकर्तासमक्ष विन्डोज ११ पूराएर त्यसमा एन्ड्रोइड एप पनि उपलब्ध गराउनका लागि केही लामो समय लाग्ने अपेक्षा गरिएको छ । यसको अर्थ विन्डोज ११ मा एन्ड्रोइड एपहरु उपलब्ध हुनका लागि सन् २०२२ को मध्यसम्म कुर्नुपर्ने हुनसक्दछ ।
स्मरण रहोस् विन्डोज ११ लञ्च गर्ने समयमा माइक्रोसफ्टले यस अपरेटिङ सिस्टमको सबैभन्दा महत्वपूर्ण फिचरका रुपमा एन्ड्रोइड एप सपोर्ट गर्ने उल्लेख गरेको थियो । माइक्रोसफ्टका अनुसार विन्डोज ११ मा अमेजन एपस्टोरमार्फत् टिकटक, इन्स्टाग्राम, उबर, लिफ्ट लगायतका ५ लाख भन्दा धेरै एन्ड्रोइड एप उपलब्ध हुनेछन् ।
प्रयोगकर्ताहरुले आफ्नो पर्सनल कम्प्युटरलाई मोबाइल फोनसँग आबद्ध गराउने हुनाले माइक्रोसफ्टको नयाँ अपरेटिङ सिस्टमले एन्ड्रोइड एपलाई पनि सपोर्ट गर्नु निकै महत्वपूर्ण हुनेछ । एप्पलको हकमा म्याक, म्याकबुक र आइफोन यसरी पहिले नै आबद्ध भइसकेका छन् । विश्वको सबैभन्दा धेरै प्रयोगकर्ता भएको एन्ड्रोइड मोबाइल अपरेटिङ सिस्टमलाई विन्डोजले आफुमा जोड्न सक्नु उसका लागि निकै फाइदाको विषय बन्न सक्दछ ।
हाल विन्डोज ११ को बेटा भर्सनमा माइक्रोसफ्टले गुगल प्ले स्टोर पनि उपलब्ध गराएको छ । तर अक्टोबरदेखि त्यो उपलब्ध हुनेछैन, किनकी गुगल पनि क्रोमबुक मार्फत् आफै पर्सनल कम्प्युटरको व्यवसायमा रहेको छ । गुगलको क्रोमबुकमा मज्जाले एन्ड्रोइड एपहरु चलाउन सकिन्छ ।
एजेन्सीको सहयोगमा
