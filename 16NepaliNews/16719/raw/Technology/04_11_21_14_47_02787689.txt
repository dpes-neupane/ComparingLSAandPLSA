
समाचार सामग्रीहरु पुनः प्रकाशित गर्ने लाइसेन्स प्राप्त गर्नका लागि सोसल मिडिया साइट फेसबुकले विश्वका चर्चित समाचार एजेन्सीहरुसँग सम्झौताको तयारी गरेको छ ।
वालस्ट्रिट जर्नलका अनुसार फेसबुकले यस्ता प्रकाशक तथा सञ्चार माध्यमहरुसँग उनीहरुका समाचार फेसबुकमा पुनः प्रकाशित गर्ने सम्झौताका लागि दशौं लाख डलर तिर्नुपर्नेछ ।
पहिलो चरणमा फेसबुकले एबीसी न्युजका साथै ब्लुम्बर्ग, डाउ जोन्स तथा वाशिङटन पोष्टसँग कुरा गरिरहेको छ ।
फेसबुकले आफ्नो साइटमा समाचारको खण्ड थप गर्ने तयारी गरेको छ र सोही खण्डमा यी मिडियाहरुका समाचारलाई पुनः प्रकाशित गर्नेछ । यद्यपि, फेसबुकमा सञ्चार माध्यमका समाचारका शीर्षक वा संक्षित भाग मात्र देखिनेछ र पूरै समाचार पढ्नका लागि फेसबुकमै क्लिक गरेर सम्बन्धित मिडियाको वेबसाइटमा पुगिनेछ ।
फेसबुकले समाचारको साझेदारी सम्झौताका लागि प्रकाशकहरुसँग लामो समयसम्मको सम्झौताको प्रतिबद्धता जनाइरहेको छ ।
स्मरण रहोस् समाचार एजेन्सीहरुसँग फेसबुकको सम्बन्ध विरोधाभाषपूर्ण रहँदै आएको छ । फेसबुक तथा गुगलजस्ता कम्पनीहरुले डिजिटल विज्ञापन बजारमा कब्जा जमाएको र त्यसले सञ्चार उद्योगलाई नकारात्मक असर पारेको छ । अमेरिकामा मात्रै पनि अखबार, म्यागेजिन तथा डिजिटल मिडिया कम्पनीहरुबाट फेसबुकले ठूलो परिमाणमा अनलाइन विज्ञापन खोस्न सफल भएको छ ।
यद्यपि, पछिल्लो समय मिडियाहरुले समेत फेसबुकमार्फत नै ठूलो संख्याका पाठक तथा दर्शकहरु आफूतर्फ तान्ने प्रयास गरिरहेका छन् । फेसबुकमा रहेका करोडौं प्रयोगकर्तालाई आफूसँग जोड्नका लागि फेसबुकलाई माध्यम बनाउने मिडिया एजेन्सीहरुको संख्या पनि बढिरहेको छ । यस्तोमा फेसबुकले गरेको सहकार्यको प्रस्ताव विश्वका चर्चित सञ्चार एजेन्सीहरुले सहजै स्वीकार गर्ने बताइएको छ ।
एजेन्सीको सहयोगमा
