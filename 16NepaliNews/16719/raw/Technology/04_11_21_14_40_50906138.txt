
विश्वको सबैभन्दा मूल्यवान कम्पनी एप्पलले आइफोन बिक्रीको आँकडामा नयाँ कोशेढुङ्गा पार गरेको छ । पछिल्लो तथ्यांकअनुसार विश्वमा आइफोन प्रयोगकर्ताको संख्या १ अर्ब नाघेको छ । योसँगै विश्वमा हरेक ७ जनामध्ये एकजनाले आइफोन चलाउँदछन् ।
यद्यपि प्रिमियम अर्थात महँगो फोनको रुपमा रहेको आइफोनका प्रयोगकर्ताको संख्या विश्वभर समान भने छैन । विकसित देशहरुमा आइफोन प्रयोगकर्ताको संख्या उच्च छ भने अति कम विकसित तथा विकासशील देशहरुमा आइफोन प्रयोगकर्ता कम छन् ।
भौगोलिक क्षेत्र अन्तर्गत युरोप र अमेरिकामा आइफोन प्रयोगकर्ताको संख्या अत्यधिक छ भने एसियाका विकसित तथा विकासशीललगायतका सबैजसो देशमा आइफोनको तुलनामा अन्य स्मार्टफोन प्रयोगकर्ता धेरै छन् । यद्यपि पछिल्लो दुई वर्षयता एसियाली विकसित तथा विकासशील देशहरुमा समेत आइफोन प्रयोगकर्ताको संख्यामा उल्लेख्य वृद्धि भएको तथ्याङ्कले देखाएको छ ।
Neil Cybart नामक एक प्रविधि विश्लेषकका अनुसार गत महिना अर्थात् आइफोन १२ सिरिज लञ्च हुनु अगाडि नै विश्वमा आइफोन प्रयोगकर्ताको संख्याले १ अर्बको सीमा पार गरेको हो । यसबाट उच्च मूल्यका बाबजुत पनि प्रयोगकर्तामा आइफोनप्रति ठूलो आकर्षण रहेको देखिन्छ ।
स्मरणरहोस्: आइफोनले दुई वर्ष अगाडिबाटै आइफोन बिक्रीमा भएको उतारचढाव तथा बिक्रीका मामिलामा भएका कीर्तिमानका विषय सार्वजनिक गर्न बन्द गरेको छ । तथापि एप्पल निकट सुत्रहरुलाई उधृत गर्दै विश्लेषकहरुले आइफोनको बिक्रीले १ अर्बको कोशेढुंगा पार गरेको खुलासा गरेका हुन् ।
एप्पलले सन् २००८ मा पहिलोपटक आइफोन बजारमा ल्याएको थियो । एप्पलको पहिलो आइफोन सुरुकै वर्षमा एक करोड १० लाख गोटा बिक्री भएको थियो । त्यसपछि एप्पलले पछाडि फर्किनु परेन । सन् २००९ सम्म दुई करोड ८० लाख, सन् २०१० सम्म ६ करोड तथा सन् २०११ सम्म ११ करोड ६० लाख गोटा आइफोन बिक्री भए ।
त्यस्तै सन् २०१२ सम्म २० करोड ६० लाख आइफोन बेच्न सफल भएको एप्पलले सन् २०१४ सम्म ४४ करोड २० लाख थान आइफोन बेचेको थियो ।
सन् २०१५ सम्ममा ५६ करोड ९० लाख गोटा, २०१६ सम्ममा ७१ करोड, २०१७ सम्म ८१ करोड ४० लाख र सन् २०१८ सम्म ८८ करोड ८० लाखवटा आइफोन बिक्री भए ।
अघिल्लो वर्ष सन् २०१९ को अन्तसम्ममा एप्पलले ९४ करोड ८० लाख वटा आइफोन बिक्री गरेको थियो । यो वर्ष सन् २०२० समाप्त नहुँदै अघिल्लो महिना सेप्टेम्बरमै आइफोन बिक्रीको संख्याले १ अर्बको कीर्तिमान कायम गर्न सफल भएको हो ।
एजेन्सीको सहयोगमा
