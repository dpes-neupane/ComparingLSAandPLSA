एस्ली स्ट्रिकल्याण्डसिएनएन । खागोलशास्त्रीहरुले अबको ८ अर्ब वर्षपछि हाम्रो मिल्की वे आकाशगङ्गा एन्ड्रोमेडा आकाशगङ्गासँग ठोक्किने बताउँदै आएका थिए ।  तर, अहिले आएर उनीहरु अर्को ‘विनाशकारी ठक्कर’ त्योभन्दा चाँडो हुने बताउन थालेका छन् ।द रोयल एस्ट्रोनोमिकल सोसाइटीको मासिक नोटिसमा प्रकाशित एक अध्ययनमा ‘द लार्ज मगेलानिक क्लाउड’ र हाम्रो मिल्की वे आकाशगङ्गा अबको २ अर्ब वर्षमा एकअर्कासँग ठोक्किने बताइएको छ । लामो समयदेखि बाँकी रहेको यो ठक्करले गर्दा हाम्रो सौर्यमण्डललाई ‘अन्तरिक्षमा हुत्याइदिने’ सम्भावनासमेत रहेको अध्ययनमा उल्लेख छ ।हाम्रो आकाशगङ्गालाई स–साना अन्य ‘स्याटेलाइट’ आकाशगङ्गाले चक्कर लगाउने गर्छन् । यो ‘नृत्य’ प्रायः अर्बौँ वर्षसम्म निरन्तर जारी रहन्छ । तर, कुनै बेला यसले भयानक मोड लिन पनि सक्छ । साना ‘स्याटेलाइट’ आकाशगङ्गा मिल्की वे आकाशगङ्गातर्फ मोडिन सक्छन् र एकअर्कासँग ठोक्किन सक्छन् ।‘द लार्ज मगेलानिक क्लाउड’ ले मिल्की वे आकाशगङ्गालाई चक्कर लगाउन थालेको नयाँ–नयाँ हो । करिब १.५ अर्ब वर्ष पहिले यो हाम्रो आकाशगङ्गा छेउमा प्रवेश गरेको हो ।अहिले यो हाम्रो आकाशगङ्गाको सबैभन्दा चम्किलो ‘स्याटेलाइट’ आकाशगङ्गा हो । यो मिल्की वेबाट १ लाख ६३ हजार प्रकाश वर्ष टाढा रहेको छ ।यसअघि खगोलशास्त्रीहरुले ‘द लार्ज मगेलानिक क्लाउड’ शान्तरुपमा मिल्की वेको परिक्रमा गर्ने वा मिल्कीको गुरुत्वाकर्षणभन्दा टाढा भाग्ने अनुमान गरेका थिए ।तर, नयाँ मापनले भने यो स्याटेलाइट आकाशगङ्गाले ठूलो रहस्य लुकाइराखेको पत्ता लागेको छ । खगोलशास्त्रीहरुले यसअघि अनुमान गरेकोभन्दा यसको घनत्व ठूलो रहेको खुलासा भएको छ ।यसको अर्थ ‘द लार्ज मगेलानिक क्लाउड’ ले आफ्नो उर्जा गुमाउँदैछ जसले गर्दा यो मिल्की वे आकाशगङ्गासँग ठोक्किन आउनेछ ।‘मिल्की वे आकाशगङ्गाले समाहित गरेर द लार्ज मगेलानिक क्लाउडको अन्त्य हुँदा हाम्रो आकाशगङ्गामा ठूलो उथुलपुथुल ल्याउनेछ । यसको केन्द्रमा रहेको ब्ल्याक होल सक्रिय बन्नेछ भने हाम्रो आकाशगङ्गा‘एक्टिभ ग्यालेक्टिक न्युक्लियस’ वा क्वासर बन्नेछ,’ शोधकर्ता तथा डरह्याम विश्वविद्यालयका पोस्टडक्टोरल फेलो मारियस कउटनले वक्तव्यमा भनेका छन् ।२ अर्ब वर्ष हाम्रो लागि धेरै समय लागे पनि ब्रम्हाण्डको १३.८ अर्ब वर्षको आयुको तुलनामा निकै कम हो ।यसको अर्थ के ?‘यो प्रक्रियाले ब्ल्याक होलको ठीक बाहिरबाट उच्च शक्ति भएको विकिरणका शक्तिशाली तरङ्गहरु सृजना गर्नेछ,’ काउटनले भनेका छन् । ‘यसले हाम्रो सौर्यमण्डललाई असर नपर्न पनि सक्छ । तर, दुई आकाशगङ्गाको ठक्करबाट पैदा हुने नतिजाबाट बच्ने सम्भावना निकै कम रहेको छ । यसको कारण हाम्रो सौर्यमण्डल मिल्की वे आकाशगङ्गाबाट धकेलिएर इन्टरस्टेलर अन्तरिक्षमा पुग्नसक्छ,’ उनको भनाई छ ।२ अर्ब वर्ष हाम्रो लागि धेरै समय लागे पनि ब्रम्हाण्डको १३.८ अर्ब वर्षको आयुको तुलनामा निकै कम हो । हाम्रो मिल्की वे आकाशगङ्गा पनि करिब १३.५ अर्ब वर्ष पुरानो हो । त्यसो भए के यो आकाशगङ्गाले यसअघि पनि यस्ता ‘ग्यालेक्टिक ठक्कर’ को सामना गरेको छ त ?‘हाम्रो विचारमा हाम्रो आकाशगङ्गाले अहिलेसमम् आफूभन्दा साना आकाशगङ्गासँग ठक्कर खाएको छ,’ अध्ययनकी सह–लेखिका तथा डरह्याम विश्वविद्यालयमा रिसर्च फलो एलिस डिसन बताउँछिन् । उनका अनुसार मिल्की वेले अहिलेसम्म आफ्नो आकार बराबरको आकाशगङ्गासँग ठक्कर खाएको छैन जबकी हाम्रो नजिकको आकाशगङ्गा एन्ड्रोमेडाले मिल्की वेले ‘निलेको’ साना आकाशगङ्गाको तुलनामा ३० गुणा ठूला आकाशगङ्गालाई आफूमा समाहित गरेको छ ।‘द लार्ज मगेलानिक क्लाउड’ सँगको ठक्कर पछि हाम्रो सौर्यमण्डललाई अन्तरिक्षामा हुत्याएन भने यो प्रक्रिया पृथ्वीबाट हेर्न लायकको हुने अध्ययनकर्ता बताउँछन् । यस्तै भयानक प्रक्रियाहरुले नै ब्रम्हाण्डको आकार तय गरेको उनीहरुको बुझाई छ ।