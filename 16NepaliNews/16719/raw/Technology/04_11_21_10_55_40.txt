खगोलयात्राको पहिलो भागमा हामीले सौर्यमण्डल र ग्रह-उपग्रहहरुबारे केही रोचक जानकारीहरु पस्केका थियौं । लेखश्रृङ्खलाको यस दोस्रो भागमा यस पटक आउनुहोस्, हाम्रो सौर्यमण्डलको माउ सूर्यका बारेमा  चर्चा गरौं ।सूर्य के हो ?सूर्य एउटा तारा हो । यो एउटा ठूलो, आफैं घुमिरहेको र चम्किरहेको, गोलो आकार भएको तातो ग्याँसको गोला हो । सूर्य पनि राति आकाशमा देखिने अरु ताराहरु जस्तै एउटा सामान्य तारा हो । सूर्य अरु ताराहरुभन्दा निक्कै ठूलो र चम्किलो देखिनुको कारण चाहिँ यो पृथ्वीबाट निक्कै नजिक भएर पनि हो ।वास्तवमा, सूर्य हाम्रो सौर्यमण्डलको केन्द्र हो । पृथ्वीलगायत यसका आठ वटा ग्रहहरु बुध, शुक्र, मंगल, बृहस्पति, शनि, अरुण र बरुणले सूर्यलाई फन्को मारिरहेको हुन्छ । यस अघि सूर्यलाई फन्को मार्ने यम (प्लुटो) लाई पनि ग्रह मानिन्थ्यो । तर अहिले त्यसलाई फुच्चे ग्रह मानिन थालिएको छ । यम जस्तै अरु केही फुच्चे ग्रहहरु र थुप्रै छुद्र ग्रहहरु, धूमकेतुहरुले पनि सूर्यलाई फन्को मार्ने काम गर्छ ।सूर्य कसरी चम्किन्छ ?photo: https://www.pexels.com/सूर्यको केन्द्रमा हाइड्रोजन बलेर हिलियम बन्ने प्रक्रिया निरन्तर रुपमा चलिरहँदा यो चम्केको देखिन्छ । यो प्रक्रियालाई न्यूक्लियर फ्यूजन भनिन्छ । कुनै पनि हल्का पदार्थ गहु्रंगो पदार्थमा बदलिँदा फ्यूजन हुन्छ र धेरै शक्ति पैदा हुन्छ । यसरी सूर्यमा पनि हाइड्रोजन फ्यूजन हुँदा पैदा हुने थुप्रै शक्तिले सूर्य चम्किलो बन्न पुग्छ ।प्रसिद्ध वैज्ञानिक अल्बर्ट आइन्स्टाइनले एउटा सानो पदार्थबाट कति धेरै शक्ति पैदा गर्न सकिन्छ भन्ने कुरा आफ्नो विश्वप्रसिद्ध सूत्र (फर्मुला) E=mc2  बाट देखाइदिएका छन् । उनको फर्मुलामा E भनेको शक्ति (Energy)  हो, m भनेको पिण्ड (mass)  हो र c भनेको प्रकाशको गति (Speed of Light)  हो । एक सेकेण्डमा प्रकाशको गति १८६००० माइल वा ३००००० किलोमिटर हुन्छ । यसरी हिसाब गर्दा एउटा सानो मात्राको पदार्थले पनि धेरै थुप्रो शक्ति उत्पादन हुने प्रष्ट हुन्छ ।तर यस्तो शक्ति उत्पादन हुनको लागि धेरै बेसी चाप र तापक्रम (high pressures and temperatures) को आवश्यकता पर्छ । सूर्यको केन्द्रमा त्यस्तो ताप र चाप दुबै रहेको हुन्छ । वैज्ञानिकहरुका अनुसार सूर्यको केन्द्रमा १ करोड ६० लाख मिलियन डिग्री केल्विन (ताप नाप्ने इकाइ) ताप छ । त्यसै गरी त्यहाँको चाप पृथ्वीको वायुमण्डको चापभन्दा दश करोड गुना बढी छ । यसरी उचित वातावरण भएकोले हाइड्रोजन बल्ने र हिलियम बन्ने क्रममा सूर्यले ५ मिलियन टन पिण्ड बराबरको शक्ति प्रत्येक मिनेटमा पैदा गरिरहेको हुन्छ । त्यो शक्तिले सूर्यलाई निक्कै तातो र चम्किलो बनाइरहको हुन्छ । त्यही तातो र प्रकाशले नै पृथ्वी लगायतका अन्य ग्रहहरुलाई समेत न्यानो र उज्यालो बनाउने काम गरिरहेको हुन्छ ।सूर्य केले बनेको छ ?सूर्य तातो ग्याँसको ठूलो र चम्किलो गोला हो । सूर्यको ठूलो भाग अर्थात् करिब ७३ प्रतिशत भाग हाइड्रोजन ग्याँस छ । त्यसैगरी हिलियम ग्याँस २५ प्रतिशत र बाँकी चाहिँ अक्सिजन, कार्बन, नियोन र फलाम जस्ता तत्वहरु छन् ।सूर्य कहिलेदेखि चम्किरहेको छ ?हामीलाई सोच्दा पनि अचम्म लाग्न सक्छ तर सूर्य आजभन्दा ४.५ अरब वर्ष पहिलेदेखि चम्किँदै आएको छ ।वास्तवमा, हाम्रो वर्षको आधारमा सोच्दा र कुरा गर्दा त्यो त्यति धेरै र अचम्म लाग्ने समय हो । तर खगोलको हिसाबमा त्यो समयावधि भनेको फेरि पनि सामान्य नै हो ।माथि हामीले पढिसकेका छौं, सूर्यको केन्द्रमा हाइड्रोजन बलेर हिलियम बन्ने प्रक्रिया निरन्तर रुपमा चलिरहेको छ । यसको अर्थ सूर्यमा भएको हाइड्रोजन निरन्तर रुपमा बलेर सकिँदै गइरहेको छ । तर यसो भन्दैमा आत्तिइहाल्नु पर्ने स्थिति छैन । किनभने, वैज्ञानिकहरुका अनुसार यसभित्र अझै करिब ५ अरब वर्षलाई बल्न पुग्ने हाइड्रोजनको भण्डार बाँकी छ । अर्थात् हाम्रो सूर्य अझै ५ अरब वर्षसम्म आकाशमा चम्किइरहने छ ।सूर्यको यो बल्ने प्रक्रियामा प्रत्येक सेकेण्डमा ७० करोड टन हाइड्रोजन हिलियमको खरानीमा परिणत भइरहेको हुन्छ । स्मरण रहोस्, १ टनमा १ हजार किलो हुन्छ ।अरु ताराहरुभन्दा सूर्य किन चम्किलो देखिन्छ ?सूर्य पनि एक प्रकारको तारा हो । सूर्य हामी दिनमा देख्छौं । तर अन्य ताराहरु केवल रातको समयमा मात्र देखिने गर्छ । रातमा देखिने अन्य ताराहरुको तुलनामा सूर्य निकै ठूलो र चम्किलो देखिन्छ ।सूर्य हामी बसेको पृथ्वीबाट मोटामोटी १५ करोड ८८ लाख किलोमिटरको दुरीमा रहेको छ । सूर्यलाई पृथ्वीले अण्डाकार मार्गमा परिक्रमा गर्छ । त्यसैले सूर्यको सबैभन्दा नजिक हुँदा यसको दूरी १४ करोड ७१ लाख किलोमिटर र सबैभन्दा टाढा हुँदा १५ करोड २१ लाख किलोमिटर हुन्छ ।   प्रति सेकेण्ड १८६,००० माइलको गतिले हिसाब गर्दा पनि सूर्यबाट पृथ्वीसम्म प्रकाशआइपुग्न ८ मिनेटजति लाग्छ । यसबाट प्रष्ट हुन्छ, पृथ्वीबाट सूर्य हाम्रा प्रचलित नापको हिसाबले निक्कै टाढा रहेको छ । खगोलमा पृथ्वी र सूर्यबीचको यो दूरीलाई १ एस्ट्रोनोमिकल दूरी पनि मान्ने गरिन्छ ।हाम्रो नापको हिसाबमा यो दूरी टाढा हो, तर फेरि पनि खगोलको हिसाबले यो अति सामान्य दूरी हो । अन्य ताराहरुसँग तुलना गर्ने हो भने यो दूरी निकै नै कम हो । किनभने अन्य ताराहरु यो दूरीभन्दा पनि करोडौं अरबौं गुणा टाढा पनि रहेका छन् । वास्तवमा तिनीहरु सूर्यभन्दा पनि ठूला र चम्किला छन् । तर धेरै टाढा भएका हुँदा तिनीहरु निकै साना देखिन्छन् । उता सूर्य भने ती ताराहरुको तुलनामा पृथ्वीबाट धेरै नजिक भएको हुँदा ती ताराहरुभन्दा सानै भएपनि ठूलो र चम्किलो देखिन्छ ।सूर्य कति ठूलो छ ?Photo: https://commons.wikimedia.orgपृथ्वीसँग तुलना गर्ने हो भने सूर्य अति नै ठूलो छ । हाम्रो सौर्यमण्डलको जम्मा पिण्डहरुको ९९.८६ प्रतिशत भाग त सूर्यले नै ओगट्छ । यसको व्यास (Diameter) १३ लाख ९० हजार किलोमिटर अर्थात् ८ लाख ६४ हजार माइल छ । यो भनेको पृथ्वीको तुलनामा करिब १०९ गुना ठूलो हो ।  त्यसै गरी सूर्यको तौल पृथ्वीको तौलभन्दा ३३३,००० गुना बेसी छ । सूर्यभित्र १,३००,००० वटा पृथ्वी सजिलै अटाउँछ । सूर्यको छेउमा राख्ने हो भने पृथ्वी एउटा सानो धब्बा जस्तो मात्रै देखिने छ ।सूर्य सबैभन्दा ठूलो तारा हो ?सूर्य पनि तारा हो भनेपछि हामीलाई लाग्न सक्छ, सूर्य अरु ताराभन्दा ठूलो हुनुपर्छ । तर कुरा त्यसो होइन । सूर्य पृथ्वीबाट नजिक भएकोले मात्रै ठूलो देखिएको हो । तर ब्रम्हाण्डमा सूर्यभन्दा ठूला ताराहरु अरबौं छन् । ब्रम्हाण्डका अरबौं खरब ताराहरुको तुलनामा सूर्य एउटा सामान्य आकार प्रकार भएको तारा मात्रै हो । उदाहरणका लागि, सूर्यभन्दा थुप्रै गुणा ठूला आकार भएका ताराहरु पनि ब्रम्हाण्डमा छ । नाम लिएरै भन्नु पर्दा म्यू सेफी तारा १५०० गुना, बिटलजुज (Betelgeuse)  तारा ९०० गुना, एन्टारिज (Antares)  ५३० गुना र डेनेब (Deneb) तारा सूर्यभन्दा १४५ गुना ठूलो छ ।सूर्य कति तातो छ ?सूर्यको सतहको तापक्रम १०,००० फरेनहाइट अर्थात् ५६०० सेल्सियस छ । सूर्यको भित्री भागतिर पस्दै जाँदा तापक्रम पनि बढ्दै जान्छ । सूर्यको केन्द्रमा पुग्दा त्यो तापक्रम २७,०००,००० फरेनहाइट (१५,०००,००० सेल्सियस) पुग्छ । त्यसैगरी, सूर्यको सतहबाट सूर्यको वायुमण्डल (Solar Atmosphere) मा पनि तापक्रम बढ्दै जान्छ । सूर्यको वायुमण्डलको सबैभन्दा बाहिरी भागलाई कोरोना (Corona)  भनिन्छ । त्यहाँ झनै बेसी तातो हुन्छ । वैज्ञानिकहरुका अनुसार, त्यस क्षेत्रको तापक्रम दशौं लाख डिग्रीसम्म पुग्ने गर्छ । प्रकाशको चम्किलो गोलाकार भागको रुपमा रहने यो कोरोना ग्रहण लागेको बेलामा देख्न सकिन्छ ।सूर्यमा आगोका ठूला ठूला लप्काहरु उठिरहेका हुन्छन् । ती लप्काहरुले बेलाबेलामा आँधीकै रुप पनि लिने गर्छन् । कतिपय समयमा त सूर्यमा उठ्ने त्यस्ता लप्काहरु उछिट्टिएर लाखौं किलोमिटर परसम्म पनि पुग्ने गर्छन् । त्यस्ता आगाका लप्काहरु हाम्रो पृथ्वीसम्म पनि आइपुग्ने गर्छन् । तर पृथ्वीको चुम्बकीय क्षेत्र अनि वायुमण्डल समेतले त्यस्ता लप्काहरुलाई छेकेर निष्प्रभावी बनाइदिन्छ । तर पनि त्यस्ता लप्काहरुले पृथ्वीको विद्युत, सञ्चार तथा इलेक्ट्रिक उपकरणहरुमा क्षति पुर्याउन सक्छ भनी वैज्ञानिकहरु चेतावनी दिने गर्छन् ।सूर्य आफैं घुम्छ ?हामीले थाहा पाएका छौं, पृथ्वीलगायत सबै ग्रहहरु आफ्नै धूरीमा घुम्छ । रमाइलो कुरा के छ भने सूर्य पनि त्यसरी नै घुम्ने गर्छ । तर सूर्य ग्याँसको गोला भएकोले यो ठोस पदार्थहरु जस्तै गरेर चाहिँ घुम्दैन । यो यसको धु्रवहरुभन्दा भूमध्य भागमा चाहिँ चाँडो घुम्ने गर्छ । भूमध्य भागमा एक फन्को लगाउन यसलाई पृथ्वीको २७ दिन र धु्रव भागमा चाहिँ ३१ दिन लाग्छ । हाम्रो सौर्यमण्डलका ग्याँसले बनेको ठूला ग्रहहरु बृहस्पति, शनि, अरुण र बरुण पनि आफ्नो धुरीमा घुम्ने क्रममा धु्रव भाग भन्दा छिटो तिनका भूमध्य भाग घुम्ने गर्छ ।सूर्यले पनि परिक्रमा गर्छ ?सूर्य हाम्रो आकाशगंगाका अरबौं ताराहरुमध्येका एक सामान्य तारा हो । यो आकाशगंगाको केन्द्रबाट करिब ३० हजार प्रकाश वर्ष टाढा अवस्थित छ । जसरी ग्रहहरुले आफ्नो धुरीमा घुम्दै सूर्यले परिक्रमा गरिरहेको हुन्छ, त्यसै गरी सूर्यले पनि आफ्ना सौर्यमण्डलका सदस्यहरुका साथ आकाशगंगाको केन्द्र पनि परिक्रमा गरिरहेको हुन्छ । यो परिक्रमा गर्ने गति प्रतिघण्टा करिब ८ लाख २८ हजार किलोमिटर हुने गर्छ । यस हिसाबले सूर्यले आकाशगंगालाई पूर्ण रुपमा एक फन्को लगाउनको लागि २३ करोड वर्ष लाग्ने गर्छ । सूर्यले आकाशगंगालाई एक फन्को लगाउने अवधिलाई कस्मिक इयर (Cosmic year) भनिन्छ । जन्मेदेखि अहिलेसम्म सूर्यले आकाशगंगालाई २० पटक परिक्रमा गरिसकेको वैज्ञानिक अनुमान छ ।अझ रमाइलो कुरा त के छ भने आकाशगंगा स्वयं पनि स्थीर रहँदैन । यो पनि गतिमान हुने गर्छ । यही कारण अबको अरबौं वर्षपछि हाम्रो आकाशगंगा छिमेकी आकाशगंगा एन्ड्रोमेडासँग ठोक्किनवाला छ । यसबारेमा विस्तृत चर्चा पछिल्ला श्रृङ्खलाहरुमध्येमा पालो आएपछि गरिनेछ ।सूर्यमा किन धब्बा हुन्छ ?सूर्यको आफ्नो चुम्बकीय क्षेत्र हुन्छ । सूर्य घुम्दा यो भित्रपट्टि बटारिएको हून्छ । सूर्यका केही भागहरुमा ती चुम्बकीय क्षेत्र सूर्यको सतहभित्रबाट केही माथि उठेको हुन्छ । त्यसरी उठेको भाग केही दबिएको जस्तो हुन्छ । तिनै दबिएको जस्तो भागले गर्दा नै सूर्यमा धब्बा देखिन्छ ।त्यसरी धब्बा भएको ठाउँ कालो कालो देखिन्छ । यसको कारण चाहिँ अरु भागको तुलनामा त्यस ठाउँ धेरै चिसो भएकोले गर्दा पनि हो । त्यसो त त्यस्तो चिसो भागकै तापक्रम पनि ६३०० फरेनहाइट (३५०० सेल्सियस) जति हुन्छ । धब्बा वरिपरिको भाग चाहिँ १०,००० फरेनहाइट (५५०० सेल्सियस) जति हुने गर्छ । सूर्यको धब्बा भएको भागलाई अलग्गै अन्तरीक्षमा राखिदिने हो भने त्यो भाग पनि अति चम्किलो देखिनेछ ।सूर्य ग्रहण किन लाग्छ ?सूर्य र पृथ्वीको बीचमा चन्द्रमा आइपुग्दा सूर्य ग्रहण लाग्छ । ग्रहण लागेको बेला सूर्य कम चम्किलो देखिन्छ । किनभने सूर्यको धेरै भाग चन्द्रमाले छेकिएको हुन्छ । पूर्ण सूर्य ग्रहणको बेला चाहिँ केही मिनेटको लागि सूर्यको सबै भाग चन्द्रमाले छेकिन पुग्छ । यस्तो बेला केही समय अँध्यारो छाउँछ ।सूर्य किन गोलो छ ?सूर्य मात्र हैन, ब्रम्हाण्डका तारा, ग्रह, ठूला उपग्रहहरु लगायत सबै ठूला पिण्डहरु गोलाकार छन् । यसो हुनुको कारण चाहिँ तिनी आफ्नै गुरुत्वाकर्षणका कारण आफूभित्र खाँदिएर बनेकोले गर्दा नै हो । हाम्रो सौर्यमण्डल पहिले घुमिरहेको ग्याँस र धुलोहरुको एउटा ठूलो गोला थियो । त्यो घुमाइको गति बढ्दै जाँदा ग्याँस र धुलो आफूभित्र समाहित हुँदै गयो । यो समाहित हुने प्रक्रियामा पनि ती कुराहरु बेसी गरेर केन्द्रमा जम्मा हुँदै गएर र पछि गएर त्यही नै सूर्य बन्यो । यस्तो प्रक्रियाले निर्माण भएको हुनाले स्वभाविक रुपमा त्यो गोलाकार बन्यो । त्यसमाथि थप गुरुत्वाकर्षणले सबैचीजलाई केन्द्रतिर तान्ने प्राकृतिक नियमले पनि त्यसलाई गोलो बनाइराख्न भूमिका खेल्यो । साँच्चै नै भन्ने हो भने सूर्य पनि पूरै गोलो छैन, केही थेप्चो वा हल्का अण्डाकार छ । यसो हुनुको कारण चाहिँ यो आफैं पनि आफ्नो धूरीमा घुम्ने गर्नाले नै हो ।गरुङ्गोपना गुमाउँदै सूर्यसूर्य निरन्तर बल्ने प्रक्रियाका कारण त्यसले आफ्नो जम्मा तौल चाहिँ गुमाइरहेको छ । अर्थात् त्यसको गरुङ्गोपना कम हुँदै गइरहेको छ । यो अति सुस्त गतिमा हुने प्रक्रिया भएकोले तत्कालै त्यसको असर भने देखिइहाल्दैन ।त्यही प्रक्रियाका कारण प्रत्येक वर्ष सूर्य ७४ सेन्टिमिटरको दरले खुम्चँदै गइरहेको कुरा वैज्ञानिकहरु बताउँछन् ।त्यसो त अबको करिब ५.४ अबर वर्षपछि सूर्यको बल्ने इन्धन हाइड्रोजन सकिएपछि चाहिँ सूर्यको आकार बढदै जान्छ र त्यसको आधा अरब वर्षपछि त्यसको आकार दोब्बर नै बन्न जान्छ । त्यो बेला पृथ्वीमा सूर्यको तातो खपिनसक्नुको अर्थात् अहिले शुक्र ग्रहले प्राप्त गरिरहेको तातो जत्तिकै हुनेछ ।कमजोर हुँदैछ सूर्यको शक्तिमाथि हामीले पढिसक्यौं, सूर्य निरन्तर बलिरहेको छ । हामीले के पनि थाहा पाइसक्यौं भने सूर्यले आफ्ना सौर्यमण्डलका सदस्य खगोलीय पिण्डहरुलाई गुरुत्वाकर्षण बलको आधारमा निरन्तर आफूतिर तानिरहेको हुन्छ ।रोचक र ध्यानयोग्य कुरा के छ भने, सूर्य त्यसरी निरन्तर बल्दा र शक्ति सकिँदै जाँदा त्यसको गुरुत्वाकर्षण बल पनि निरन्तर घट्दै गइरहेको हुन्छ । गुरुत्वाकर्षण बल घट्नुको सोझो अर्थ के हो भने, त्यसलाई केन्द्र मानेर घुम्ने खगोलीय पिण्डहरु पनि सूर्यबाट अलि पर पर सर्दै गइरहेको छ । तर यो प्रक्रिया पनि यति सुस्त हुन्छ कि त्यसको असर तत्कालै देखिइहाल्दैन । बुध ग्रहमाथि करिब ७ वर्ष लगाएर गरिएको एक अध्ययनले के देखाएको थियो भने, प्रतिवर्ष १ प्रतिशतको ४ खरब हिस्साले उक्त ग्रहसँगको सूर्यको गुरुत्वाकर्षण कमजोर हुँदै गएको छ ।यसरी कमजोर हुँदै गइरहेको सूर्यको गुरुत्वाकर्षको कारण पृथ्वी पनि प्रतिवर्ष १.६ सेन्टिमिटरको दरले पर पर भाग्दै गइरहेको छ ।(यस श्रृङ्खलामा प्रकाशित सामग्रीहरु विषयवस्तुका गहन र विस्तृत उत्खनन गरिएका गह्रुङ्गा विज्ञान लेखन होइन, यसमा आम पाठकहरुलाई रुचिकर हुने गरी विज्ञान लेखनका विभिन्न आधिकारिक स्रोतहरुबाट संकलन गरिएका खगोल विज्ञानका वस्तु र घटनाक्रमहरुलाई यथासक्य सरल भाषामा बुझाउने हाम्रो कोशिश रहनेछ । यस श्रृङ्खलाको आगामी कडीमा हामी सूर्यका नजिकका नातेदार बुधसँग साक्षात्कार गर्नेछौं ।)  