
अमेरिकी कम्पनी माइक्रोसफ्टले विश्वभर रहेका आफ्ना ८३ वटा रिटेल स्टोरहरु सधैका लागि बन्द गर्ने घोषणा गरेको छ ।
माइक्रोसफ्टले एक विज्ञप्ति जारी गर्दै अबदेखि अनलाइन स्टोरमा ध्यान केन्द्रित गर्ने जनाएको छ । यद्यपि, ठ्याक्कै कुन मितिदेखि रिटेल स्टोरहरु बन्द गर्ने भन्ने चाहीँ माइक्रोसफ्टले खुलाएको छैन तथापि अबदेखि रिटेल स्टोरहरुमा पाइने सबै सामानहरु अनलाइनबाटै उपलब्ध गराइनेछ ।
रिटेल स्टोर बन्द गरेसँगै त्यहाँ कार्यरत कर्मचारीहरुलाई अनलाइन बिक्री तथा सहायता सम्बन्धि तालिम दिइने र ग्राहकहरुलाई अनलाइनमार्फत पहिले जस्तै सेवाको अनुभव प्रदान गरिने माइक्रोसफ्टले जनाएको छ ।
माइक्रोसफ्टका अनुसार अब केवल चारवटा मात्र स्टोर खुल्ला रहनेछन् र तिनमा समेत उसका प्रडक्टको बिक्री वितरण हुने छैन र केवल अनुभव केन्द्रको रुपमा प्रयोग गरिनेछ ।
विद्यमान परिवर्तित परिस्थितिमा अब डिजिटल स्टोरमा केन्द्रित हुने र लगानी समेत गर्ने माइक्रोसफ्टको भनाई छ ।
कम्पनीका अनुसार अहिले माइक्रोसफ्ट डट कम, एक्सबक्स तथा विन्डोज गरी विश्वका १ सय ९० देशमा १ अर्ब २० करोड मासिक सक्रिय प्रयोगकर्ता रहेका छन् । मानिससम्म पुगिरहेको छ ।
कम्पनीका उपाध्यक्ष डेभिड पोर्टरका अनुसार कोरोना संकटका बेला अनलाइन बिक्रिमा तिव्रता आएको छ । माइक्रोसफ्टको पोर्टफोलियोमा अधिकांस डिजिटल प्रडक्टहरु रहेको र खुद्रा पसलहरुमा नगईकनै पनि उपभोक्ताहरुले अनलाइनबाटै गरिरहेको कारोबारबाट सन्तुष्ट रहेको उनको दाबी छ । एजेन्सी
