

फेसबुक र गुगलको इन्टरनेट एकाधिकारले नविन आविष्कारको दिशामा अड्चन पैदा गरेको र सोसल मिडिया कम्पनीहरुले विश्वमा प्रजातन्त्रको कार्यान्वयनमा नकारात्मक असर पूर्याउने एकजना अर्बपति लगानीकर्ताले दाबी गरेका छन् ।
स्विजरल्याण्डको डाभोसमा चलिरहेको वर्ल्ड इकोनोमिक फोरममा मन्तव्य दिँदै अर्बपति लगानीकर्ता जर्ज सोरोसले यस्तो बताएका हुन् ।
साथै उनले अमेरिकाका ठूला सूचना प्रविधि कम्पनीहरुको दिनगन्ती सुरु भैसकेको पनि जिकिर गरेका छन् ।
हंगेरीमा जन्मिएका अमेरिकी अर्बपति सोरोसले भनेका छन्, ‘सोसल मिडिया कम्पनीहरुले मानिसहरुलाई थाहै नदिइकन उनीहरुको सोँचाई र व्यवहारमा प्रभाव पारिरहेका हुन्छन् । यसले प्रजातन्त्रको कार्यान्वयन, खासगरी निर्वाचनको विश्वसनीयतामा नकारात्मक असर पारेको छ ।’
सन् २०१६ को अमेरिकी राष्ट्रपतिय चुनावमा रुसी प्रभाव पार्नका लागि फेसबुक र ट्विटर जस्ता सोसल मिडियाको प्रयोग भएको भनी आलोचना भैरहेका बेला अर्बपति सोरोसले यस्तो दाबी गरेका हुन् ।
विश्वमा प्रजातन्त्र र मानवअधिकारमा सहयोग गर्नका लागि ओपन सोसाइटी फाउन्डेसन नामक संस्थाको स्थापना समेत गरेका सोरोसले सोसल मिडिया कम्पनीले प्रयोगकर्ताहरुलाई आफुले प्रदान गर्ने सेवाहरुको लतमा फसाउने गरेको पनि उनको आरोप छ ।
‘सोसल मिडिया साइटहरु निकै हानिकारक छन्, खासगरी किशोर किशोरीहरुका लागि’, उनले भने ।
सोसल मिडिया कम्पनीहरुले मानिसलाई उनीहरुको स्वायत्तता त्याग्नका लागि बाध्य पार्ने प्रयास गर्नु सबैभन्दा खतरनाक जोखिम रहेको उनले बताए ।
अमेरिकी इन्टरनेट कम्पनीहरुको दबदबा छिटै अन्त्य हुने र नियमन तथा कर प्रणालीको सुदृढीकरणबाट ती नियन्त्रणमा आउने उनको भनाइ छ ।
साथै उनले अमेरिकी राष्ट्रपति ट्रम्पको प्रशासन विश्वका लागि खतराको रुपमा रहेको पनि बताएका छन् ।
एजेन्सी
