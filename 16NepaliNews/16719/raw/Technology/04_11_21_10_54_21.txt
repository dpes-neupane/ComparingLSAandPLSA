अमेरिकाको ओरेगानमा इन्जिनियरिङ अध्ययन गरिरहेका दुई चिनियाँ विद्यार्थीहरुले १ हजार नक्कली आइफोनको फोनको सट्टामा सक्कली फोन साटेर एप्पल कम्पनीलाई चुना लगाएको खुलेको छ ।याङयाङ झाओ र क्वान जियाङ नाम गरेका ती दुई युवाहरुले हङकङबाट १ हजार नक्कली फोन अमेरिका ल्याएर ती फोनहरु नखुलेकोले वारेन्टी सिस्टम अन्तर्गत सक्कली आइफोनसँग साट्ने गरेका थिए । उनीहरुले सन् २०१७ को समयमा यो कार्य अत्यधिक गरेका थिए । उनीहरुले त्यसरी एप्पल कम्पनीलाई लामो समयसम्म झुक्याउँदै ८ लाख ९५ हजार ८ सय अमेरिकी डलर बराबरको नोक्सानी गराएका थिए ।विद्यार्थी भिसामा अमेरिकामा अध्ययनरत ती दुई विद्यार्थीहरुमध्ये झाओ ओरेगन स्टेट युनिभर्सिटीमा र जियाङ चहिँ लिन वेन्टन कम्युनिटी कलेजमा पढ्ने गर्थे । उनीहरुले व्यक्तिगत रुपमा र अनलाइनमार्फत् त्यसरी नक्कली आइफोनलाई सक्कली भन्दै ती फोनहरु खराब रहेको, खुल्न नसकेको जनाउँदै बदलामा सक्कली फोन लिएर चीनमा पठाएर बेच्ने गरेका थिए ।पछि डिसेम्बर २०१७ मा भन्सार अधिकारीहरुले एप्पलको लोगो टाँसिएको एउटा पार्सलमा शंका लागेर छानविन गर्दा उनीहरु पक्राउ परेका थिए ।अहिले झाओमाथि नक्कली कागजातहरु पेश गरेको तथा जियाङलाई नक्कली सामानको तस्करी तथा अनलाइन फ्रड गरेको आरोपमा मुद्दा चलाइएको छ ।तर यसबारे एप्पल कम्पनीले अहिलेसम्म आधिकारिक रुपमा मुख खोलेको छैन ।Photo Source: www.livemint.com