
एन्ड्रोइड एप स्टोर गुगल प्लेबाट गुगलले वर्षेनी ११ अर्ब २० करोड डलर अर्थात् १३ खर्ब रुपैयाँ भन्दा धेरै आम्दानी गर्ने गरेको तथ्य सार्वजनिक भएको छ ।
गुगलले इतिहासमै पहिलोपटक प्लेस्टोरको आम्दानी सार्वजनिक गर्दै सन् २०१९ मा प्ले स्टोरबाट ११.२ अर्ब डलर आम्दानी भएको रिपोर्ट अमेरिकी अदालत समक्ष पेस गरेको हो । गुगलले सन् २००८ को अक्टोबर २२ मा गुगल प्ले स्टोरको सुरुआत गरेको थियो ।
अमेरिकाका विभिन्न ३७ वटा राज्य तथा जिल्लाहरुका तर्फबाट महान्यायाधिवक्ताले एप स्टोरमाथि अविश्वास उल्लंघन (एन्टिट्रस्ट भायलेसन)को अभियोगमा गुगलमाथि मुद्दा दायर गरेका थिए । जसको जवाफमा गुगलले प्ले स्टोरबाट हुने आफ्नो कमाई अदालतमा पेस गरेको हो । उक्त आम्दानीमा एपको खरिदबापत गुगलले पाउने हिस्सा र एप स्टोरभित्रको विज्ञापनबाट हुने आम्दानी सामेल छ ।
गुगलले सन् २०२२ को अन्त्य सम्ममा एक अर्को अनुसन्धानको सामना गर्नुपर्ने हुनसक्दछ । किनकि विभिन्न कम्पनीहरुले प्ले स्टोरमा एप बिक्रीका क्रममा गुगलले आफ्नो अधिकारको दुरुपयोग गरिरहेकेा आरोप लगाइरहेका छन् । अर्थात् गुगलमाथि एप स्टोरमा एकाधिकारको आरोप लाग्ने गरेको छ । यस्तो आरोप एप्पलमाथि पनि लाग्ने गरेको छ ।
प्ले स्टोरबाट कसरी हुन्छ आम्दानी ?
आम रुपमा हामी कुनै पनि नि:शुल्क एप डाउनलोड गर्दा त्यसको आम्दानीका बारेमा कुनै विचार गरिरहेका हुदैनौं । तर यथार्थ त के हो भने गुगललाई सबैभन्दा धेरै आम्दानी चाहिं तिनै नि:शुल्क एपहरुबाट हुन्छ । गुगल प्ले स्टोबाट डाउनलोड हुने एपमध्ये करिब ९८ प्रतिशत नि:शुल्क एप छन् । त्यस्तै प्लेस्टोरमा सबैभन्दा धेरै आम्दानी गर्ने शीर्ष १० एपमा ८ ८ वटा गेमिङ एप रहेका छन् ।
स्मरण रहोस् गुगल प्ले स्टोरमा एपलाई सूचीकृत गर्दा पनि पैसा तिर्नुपर्दछ, गुगललाई । एप डेभलपर्सले प्ले स्टोरमा सञ्चालन खर्चको रुपमा २५ डलर तिर्नुपर्दछ । त्यसका साथै कतिपय एपहरु सशुल्क हुन्छन् जुन डाउनलोड गर्नका लागि प्रयोगकर्ताहरुले पैसा तिर्नुपर्दछ । त्यस्तो रकमको केही हिस्सा गुगलले आफूले राख्दछ र केही हिस्सा एप डेभलपर्सलाई दिन्छ । त्यस्तै गुगल प्ले स्टोरबाट डाउनलोड गरिने कतिपय इ बुकहरु पनि सशुल्क हुन्छन् । कतिपय कम्पनीहरु त आफ्ना एपलाई प्रबर्द्धन गर्नका लागि पनि गुगललाई पैसा तिर्दछन् । गुगल प्ले स्टोरमा मूभी हेर्नका लागि पनि पैसा तिर्नुपर्दछ । यी सबै माध्यमबाट प्ले स्टोरले पैसा कमाइरहेको हुन्छ ।
एजेन्सीको सहयोगमा

