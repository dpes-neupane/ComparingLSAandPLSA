
मध्य केन्याको मबीयामा आफ्ना दुई बच्चा र श्रीमतीसँग बस्छन् स्टेनली गिकान्यो । यो इलाकामा बिजुलीको तार पुगेको छैन । तर स्टेनलीको परिवार दिनरात सेटेलाइट टिभी हेरेर बस्छन् ।
बिजुली छैन भने कसरी चल्छ त टिभी ? तपाईं यही सोच्नुहोला । तर यहाँ बिजुलीको स्रोत नै यही टिभी भएको छ । यो नयाँ टिभी सेवालाई सुर्यको प्रकाशबाट उर्जा मिल्छ ।
स्टेनलीको परिवार ती परिवारमध्येको एक हो जसले अजूरी टिभीको सुरुवातदेखि नै सेवा लिए । यो टिभी सौर्य उर्जाबाट चल्छ र उनीहरुको परिवारले ५० वटा च्यानलको आनन्द लिन सक्छन् ।
स्टेनली भन्छन्, ‘सेटेलाइट टिभीले हाम्रो जिन्दगी बदलिदिएको छ । अब हामी पनि विश्वसँग जोडिएको महसुस गरिरहेका छौं ।’ सेटेलाइट टिभीले कृषि तथा व्यापारको ढोका पनि खोलिदिएको उनी बताउछन् । स्टेनली आफ्नो सानो बारीमा तरकारी खेति गर्छन् र कुखुरा पालन पनि गर्छन् । उनी केन्याका ६९ प्रतिशत मानिसहरुभित्र पर्थे, जोसँग टिभी थिएन । तर डिसेम्बर्रमा बेलायतको सोलार कम्पनी अजूरी टेक्नोलोजी र केन्याको सेटेलाइट सेवा दिने कम्पनी जूकुले मिलेर यो सेवा सुरु गरेपछि उनको दैनिकी बदलियो ।

यसमा उपभोक्ताको घरको छतमा सोलार प्यानल लगाइन्छ, जुन ब्याट्रीसँग जोडिएको हुन्छ । यही ब्याट्रीको मद्दतले बिजुलीबाट चल्ने अरु उपकरण पनि चल्छन् ।
त्यसो त केन्यामा सौर्य उर्जाको उत्पादन धेरै समयदेखि हुँदै आएको छ । कयौं ग्रामिण इलाकामा ‘फ्रिटू एयर’ टिभी स्टेसनले आफ्नो सेवा पनि दिइरहेका छन् । तर यस्तो पहिलोपटक भएको हो कि जहाँ विजुली नै पुगेको छैन त्यहाँका मानिस आनन्दले सेटेलाइट च्यानल हेरिरहेका छन् ।

–बीबीसीबाट 
