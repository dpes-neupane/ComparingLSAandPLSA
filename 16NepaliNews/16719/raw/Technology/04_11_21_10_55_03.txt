ब्रम्हाण्डको आयु कति होला ? अनुमान मात्रै गर्न सकिने कुरा हो । वैज्ञानिकहरुले अनुमान गरेअनुसार, ब्रम्हाण्डको आयु १३.७७२ अरब वर्ष भइसकेको छ । त्यसै गरी, सूर्यको आयु ४.६०३ वर्ष र पृथ्वीको आयु चाहिँ ४.५४३ अरब वर्ष पुगिसकेको छ ।मानव जीवनको आयुको तुलनामा यो अति धेरै, सोच्नै नसक्ने समयावधि हो ।अब कल्पना गर्नुहोस्, के यति धेरै समयावधिभरि वा अझ भनौं, त्योभन्दा पनि बढी समयसम्म रचनाहरु, सिर्जनाहरु, फोटाहरु, भिडियोहरु सुरक्षित गरेर राख्न सकिएला ?अहँ, त्यो त सम्भव नै छैनन नि !  सामान्य ढंगले सोच्दा हामीलाई यस्तो लाग्न सक्छ ।तर वेलायतको युनिभर्सिटी अफ साउथएम्पटनका अनुसन्धानकर्ताहरुले त्यो असम्भवलाई सम्भव हुन सक्ने विचित्रको डिस्क आविष्कार गरेका छन् ।सिसाले बनेको, आकारमा सानो खालको त्यो डिस्कमा डाटाहरु लेजरको मद्दतले लेखिने गरिन्छ । पाँच आयामिक (five dimensional (5D)  डिजिटल डाटा नाम दिइएको यो प्रविधिको प्रयोग गरेर १३.८ अरब वर्षसम्म सुरक्षित हुने गरी डाटाहरुलाई संग्रहित गर्न सकिन्छ ।त्यति मात्र कहाँ हो र ? त्यो एउटै डिस्कमा मात्रै ३६० टेराबाइट डाटाहरु पनि संग्रहित गर्न सकिन्छ । यो भनेको एउटा कम्प्युटरमा जडान गरिएको हार्डडिस्कको क्षमता १ टेराबाइट मान्ने हो भने ३६० वटा कम्प्युटर हार्डडिस्कमा संग्रहित गर्न सकिने डाटा बराबरको क्षमता हो ।यो भनेको डाटा संग्रहको क्षेत्रमा अद्भुत आविष्कार हो । अहिलेका प्रविधिले एउटै डिस्कमा त्यति धेरै र त्यत्तिका लामो समयसम्म डाटा संग्रहित र सुरक्षित गर्नै सक्तैन । वैज्ञानिकहरुले त्यस्तो डिस्कमा मानवाधिकारको विश्वव्यापी घोषणापत्र, म्याग्नाकार्ट, राजा जेम्सको बाइबलहरु संग्रहित र सुरक्षित गरिसकेका छन् । 