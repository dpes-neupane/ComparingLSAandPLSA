  सबैलाई थाहा भएकै कुरा हो, मानवीय वर्षको समयावधिको प्रत्यक्ष सम्बन्ध सूर्यसँग रहेको हुन्छ । हामी बसेको पृथ्वीमा एक वर्षको अवधि त्यसलाई मानिन्छ जुन समयमा पृथ्वीले सूर्यको एक परिक्रमा पूरा गर्छ । पृथ्वीमा यो अवधि ३६५ दिनको मानिन्छ अर्थात् पृथ्वीले ३६५ दिनमा सूर्यको एउटा परिक्रमा पूरा गरी अर्को परिक्रमा प्रारम्भ गर्छ । समयका अन्य प्रारूप जस्तै सेकेन्ड- मिनेट -घण्टा -दिन -पाक्षिक (fortnightly -१५ दिने अवधि) एक महिना -द्वैमासिक (bimonth) - त्रैमासिक (three months ) -अर्धवार्षिक (six months or half yearly) को उपल्लो  क्रममा समयको सबैभन्दा ठूलो युनिट हो एक वर्ष । समय विश्लेषणमा वर्षभन्दा ठूलो युनिटको कल्पना गरिएको छैन । एक वर्षभन्दा ठूलो समय विषयक गणना गर्दा वर्षकै सहारा लिइन्छ ।हामीले प्रयुक्त गर्ने गरेको समय विषयक ठूलो युनिट एक दशक (decade) भनेको दस वर्षको समय हो । यसभन्दा ठूलो गणना गर्ने पद्धति एक शताब्दी (century) भनेको १० दशक अथवा १०० वर्षको समय हो ।समयको अझै ठूलो रूप भने सहस्राब्दी (Millennium) हो । सहस्राब्दी अर्थात् एक हजार वर्षको समयावधि ।विज्ञानले समयको अवधारणा विषयक कल्पना  सेकेन्डको अनन्त: छोट्याइदेखि १३ दशमलब ८ अर्ब वर्ष पहिलासम्म गर्छ ।आज समयका अन्य प्रारूपको नभई वर्ष विषयक चर्चा हुन गइरहेको छ अर्थात कुनै पनि खगोलीय पिण्डले (हामी बसेको पृथ्वीलगायत सौर्यमण्डलका अन्य ग्रह एवं खगोलीय पिण्ड) गर्ने आफ्नो मातृताराको परिक्रमासम्बन्धी चर्चा ।पृथ्वीले ३६५ दिनमा सूर्यको एउटा परिक्रमा गर्छ अर्थात हामी बसेको पृथ्वीमा एक वर्षको अवधि ३६५ दिनको हुन्छ । आइन्स्टइनको उदय हुनुभन्दा पहिला विज्ञानसँग समयका बारे अति गलत धारणा रहेको थियो । विज्ञानले ब्रह्माण्डभरि समय एउटै र एकनासले बग्ने कुरामा विश्वास गर्थ्यो । तर धर्मग्रन्थले स्पष्ट रूपमा भनेकै थिए ब्रह्माण्डमा समयका फरक फरक स्वरुप हुन्छन् । आइन्स्टइन अघिसम्म विज्ञानले धर्मग्रन्थका कुरालाई हावामै उडाइरह्यो । तर आइन्स्टइनले धर्मग्रन्थले भनेको कुरा प्रमाणित गरिदिए । अब  विज्ञानलाई स्पष्ट थाहा छ पृथ्वीको समय र चन्द्रमा, बुध ग्रह, मङ्गल ग्रह, शनि ग्रहलगायत ब्रह्माण्डका कुनै पनि खगोलीय पिण्डमा समयको स्वरुप फरक फरक हुन्छ ।मानिसले पृथ्वीबाहेक अन्य कतै  पाइला टेकेको ठाउँ चन्द्रमा मात्रै हो । त्यहाँको समय र पृथ्वीको समयमा भिन्नता छ ।  चन्द्रमा ग्रह नभएर उपग्रह हो, अर्थात् यसले सूर्यको सीधा परिक्रमा नगरेर ग्रह अर्थात् पृथ्वीको परिक्रमा गर्छ ।कुनै पनि पिण्डले सूर्यको परिक्रमा गर्नुका साथै आफ्नो अक्षमा पनि गति गरेर अक्षको परिक्रमा गरिरहेका हुन्छन् । हामी  जसलाई एक दिनको समय  भनी बुझ्छौँ त्यो अरु केही नभएर  पृथ्वीले आफ्नो अक्षमा एक फन्को  मारेको अवधि हो । पृथ्वीले यो कार्य गर्न झण्डै २४ घण्टाको समय लिन्छ । यसै कारण हाम्रा दिनको लम्बाइ २४ घण्टाको हुन्छ ।चन्द्रमाले भने आफ्नो अक्षको एउटा परिक्रमा पूरा गर्न २७ दशमलब ३ दिनको समय लगाउँछ, यसको अर्थ चन्द्रमाको एक दिन पृथ्वीका २७ दशमलब ३ दिन बराबरी हुन्छ । चन्द्रमाको संरचनामा एउटा अचम्मको कुरा छ, यसले आफ्नो अक्षको परिक्रमा गर्न जति समय लगाउँछ त्यति नै समय लिन्छ यसले पृथ्वीको एक परिक्रमा पूरा गर्न । चन्द्रमाले पृथ्वीको एउटा परिक्रमा गर्न २७ दशमलब ३ दिनकै समय लगाउँछ अर्थात चन्द्रमामा एक वर्षको अन्तराल पनि एक दिनकै बराबर हुन्छ । छिट्टै नै चन्द्रमामा मानव बस्ती बसाउने  योजना छ त्यहाँ बसेका मानिसले पृथ्वीका भाँती समयको कार्यतालिका विभाजन गर्न सक्दैनन् ।  २७ दशमलब ३ दिन लामो एक दिन अर्थात चन्द्रमामा झण्डै १३ दशमलब ६५ दिन लामो रात्रि र यति नै लामो प्रकाशमय दिन हुन्छ । यसैगरी बुध ग्रहमा एक दिनको अवधि ५८ दिनको र एक वर्षको अवधि जम्मा ८७ दिनको हुन्छ । शुक्र ग्रहमा एक दिनको समय एक वर्षभन्दा लामो हुन्छ । मङ्गल ग्रहको एक दिन पृथ्वीभन्दा अलिक लामो अर्थात २४ दशमलब ६२२ घण्टाको र वर्षको समय ६८७  दिनको हुन्छ। सौर्य मण्डलको सबैभन्दा ठूलो ग्रह वृहस्पतिको एक दिन जम्मा ९ घण्टा ५५ मिनेटको हुन्छ भने यहाँको एक वर्ष पृथ्वीका ४,३३२ दिन बराबरी हुन्छ । वृहस्पतिकै दिनका हिसाबले वृहस्पति ग्रहको एक वर्षमा १०,४७५ दिन हुन्छन् ।शनि ग्रहमा एक दिनको समय १० घण्टा ३४ मिनेटको हुन्छ भने यहाँको एक वर्ष  पृथ्वीका १०,७५९ दिन जति लामो हुन्छ ।  शनि ग्रहको दिनका हिसाबले त यहाँ क्यालेन्डर फेर्न २४,४९१ दिन पर्खिनु पर्छ । अरुण ग्रह (युरेनस) मा दिन १७ घण्टा १४ मिनेटको हुन्छ ।  यहाँको एक वर्ष भने पृथ्वीको ८४ दशमलब ३२ वर्ष अर्थात ३०,७९९ दिन लामो हुन्छ । यहीँका दिनको हिसाबले यहाँ जन्मदिनको केक काट्न ४२,७१८ दिन प्रतीक्षा गर्नुपर्ने हुन्छ । सौर्यमण्डलको अन्तिम  ग्रह वरुण ग्रह (नेप्चुन) मा एक दिन १६ घण्टा ६ मिनेटको हुन्छ भने यहाँको एक वर्ष पृथ्वीको १६५ वर्ष जति हुन्छ ।  अर्थात वरुण ग्रहले सूर्यको एउटा परिक्रमा गर्न १६५ वर्ष लाउँछ । वरुणका  दिनको हिसाबले यहाँको एक वर्षमा ८९,६६६ दिन हुन्छन् । कुरा यम क्षुद्र ग्रह (प्लुटो) को पनि गरौँ ।  प्लुटोको एक दिन अति लामो हुन्छ अर्थात यसको अक्षमा परिक्रमा गर्ने गति अति कम छ । यसले अक्षमा जम्मा १३ मिटरप्रति सेकेन्डले गति गर्छ । यस गतिले २,३७६ किमि व्यास भएको प्लुटोलाई अक्षमा एक फन्को मार्न १५३ घण्टा १७ मिनेटको समय लाग्छ । यहाँको एक वर्ष अर्थात यसलाई सूर्यको परिक्रमा पूरा गर्न २४८ वर्ष (पृथ्वीवर्ष ) को समय लाग्छ ।  विज्ञानले सन् १९३० मा पत्ता लाएको प्लुटोले संज्ञानमा आएदेखि  अहिलेसम्म सूर्यको एउटा पनि परिक्रमा पूरा गरेको छैन ।खगोलशास्त्रीहरुले भर्खरै सौर्यमण्डलमा   एउटा यस्तो खगोलीय पिण्ड पत्ता लाएका छन्, जसले सूर्यको एउटा परिक्रमा पूरा गर्न १००० वर्षको समय लगाउँछ । यो नै सूर्यदेखि सबैभन्दा टाढाको  थाहा हुन आएको खगोलीय पिण्ड हो ।  वैज्ञानिकहरुले यसलाई 'फर फर आउट अब्जेक्ट' (farfarout ) नामकरण गरेका छन् । यो खोजिनुभन्दा  पहिला  २०१८ VG १८ नामक पिण्डलाई सूर्यदेखि सबैभन्दाको टाढाको (ट्रान्स अब्जेक्ट) पिण्ड  मानिन्थ्यो । यसको खोज १० नोभेम्बर २०१८ मा स्कटसेपर्ड, डेभिड थोलेन र चाड त्रुजिलोले गरेका थिए । यसलाई 'फर आउट आब्जेक्ट भनिएको थियो । यो सूर्यदेखि १०० ऐयू (एस्ट्रोनमिकल युनिट ) अर्थात  झण्डै  १५ अर्ब किमि टाढा रहेको थियो ।यसै तिकडीले यसभन्दा पनि टाढाको 'फर फर आउट अब्जेक्ट' २०१८ AG ३७  पत्ता लाएको छ । यो सूर्यदेखि १४४  ऐयू टाढाबाट सूर्यको परिक्रमा गर्छ । १ ऐयू भनेको सूर्यदेखि पृथ्वीसम्मको दूरी हो यसको मान १४,९६००००० किमि हुन्छ । यति टाढाबाट सूर्यको एक परिक्रमा पूरा गर्न यसलाई एक हजार पृथ्वी वर्षको समय लाग्छ ।यस पिण्डको खोज २०१८ मा भए पनि केही दिन पहिला मात्रै फेब्रुअरी २०२१ मा एक प्रेस कान्फ्रेन्समा Scott Sheppard, David Tholen, and Chad Trujillo. ले यस विषयको औपचारिक जानकारी दिएका हुन् । प्रारम्भिक अनुमानअनुसार यसको डायमिटर ४०० किमि रहेको छ ।