

काठमाडौं । चीनको पाँचौं ठूलो स्मार्टफोन ब्राण्ड जियोनी आर्थिक संकटमा फसेको छ । जसका कारण कम्पनीले आफ्नो कारखानामा काम गर्ने झण्डै आधा कामदार कटौती गरेको छ ।
कम्पनीले सोमबार साँझ आफ्नो वीबो पेजमा एक बिज्ञप्ति जारी गर्दै डोङगुआनस्थित मुख्य कारखानामा काम गर्ने आधा स्टाफ कटौती गरेको जानकारी दिएको हो ।
कम्पनीले कति कर्मचारीलाई अबकाश दिएको हो भन्ने उल्लेख नगरे पनि बेग्लै स्टेटमेन्टमा बर्षमा करिव १० करोड स्मार्टफोन उत्पादन क्षमता रहेको बताएको थियो । हजारौंको संख्याका कर्मचारी कटौती गरिएको अनुमान गरिएको छ ।
ओप्पो र हुवावेजस्ता ठूलो आर्थिक हैसियत भएका प्रतिस्पर्धीसँग मार्केटिङ खर्चमा प्रतिस्पर्धा गर्न नसक्ने भएपछि जियोनी पछिल्लो दिनमा आर्थिक संकटमा थियो ।
चिनियाँ बजारमा सबैभन्दा धेरै बिक्री हुने फोनको सूचीमा क्रमशः हुवावे, ओप्पो, भिभो, शाओमी र एप्पल पर्छन् । छैटौं नम्बरमा पर्ने जियोनीले आक्रामक बजार विस्तार गरेका ओप्पो र भिभोजस्ता ब्राण्डसँग प्रतिस्पर्धा गर्न सकिरहेको थिएन ।
हङकङबाट प्रकाशित साउथ चाइना मर्निङ पोष्टका अनुसार कम्पनीले ठूलो रकमको दायित्व आफ्ना बिजनेस पार्टनर र सप्लायर्सहरुलाई तिर्न नकसेको भन्दै स्थानीय अदालतले केही महिना पहिले कम्पनीका अध्यक्ष लिउ लिरोङको ४१ दशमलव ४ प्रतिशत सेयर फि्रज गरिदिने आदेश दिएको थियो ।
कम्पनीलाई दुरुस्त राख्न ठूलो संख्यामा कर्मचारीलाई अवकाश दिइएको भन्दै जियोनीले आफ्नो बक्तब्यमा यो कठिन समयमा आफूलाई सहयोग गर्न अनुरोध गरेको छ । साथै उसले १६ बर्ष पुरानो कम्पनी अझै उत्कृष्ट उत्पादन ल्याउन तयार रहेको समेत बताएको छ ।
