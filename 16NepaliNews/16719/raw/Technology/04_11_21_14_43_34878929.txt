
सोसल मिडिया कम्पनी फेसबुकले टिकटकलाई टक्कर दिने भनिएको आफ्नो एउटा एप Lasso बन्द गर्दैछ ।
फेसबुकले सन् २०१८ मा उक्त एप ल्याएको थियो र विश्वका विभिन्न देशहरुमा उपलब्ध थियो । खासगरी अमेरिका, कोलम्ब्यिा, मेक्सिको, अर्जेन्टिना, चिली, पेरु, पनामा, कोस्टारिका तथा उरुग्वे लगायतका देशमा ल्यास्सो एप उपलब्ध थियो । तर आगामी जुलाई १० देखि सो एप बन्द हुने जानकारी फेसबुकले मेसेज मार्फत प्रयोगकर्ताहरुलाई गराएको छ ।
ल्यास्सो एप बन्द हुनु अगावै प्रयोगकर्ताहरुले त्यसमा रहेका आफ्ना डाटा तथा भिडियोहरु सुरक्षित राख्न सक्नेछन् ।
स्मरण रहोस् लोकप्रिय भिडियो मेकिङ तथा शेयरिङ एप टिकटकलाई टक्कर दिनका लागि फेसबुकले सो एप लञ्च गरेको थियो । टिकटकमा जस्तै यस एपमा पनि प्रयोगकर्ताहरुले १५ सेकेण्ड सम्मको भिडियो बनाउन सक्दछन् ।
टिकटकले चरम सफलता प्राप्त गरिरहँदा फेसबुकको उक्त एपले खासै चर्चा पाउने सकेको थिएन । साथै फेसबुकले यसलाई विश्वव्यापी बनाउन पनि सकेन । अन्ततः आफ्नो उक्त सर्भिसलाई बन्द गर्ने निर्णयमा फेसबुक पुगेको हो ।
ल्यास्सो एप बन्द भएसँगै अब फेसबुकले इन्स्टाग्राम रिलमार्फत टिकटकसँग टक्कर गर्नेछ । इन्स्टाग्राम रिल ब्राजिलमा लञ्च भैसकेको छ । ब्राजिलमा यसलाई Cenas नामबाट लञ्च गरिएको छ । ल्यास्सो एप बन्द भएपछि फेसबुकले इन्स्टाग्रामको उक्त एपलाई व्यापक रुपमा लञ्च गर्नसक्ने अनुमान गरिएको छ । एजेन्सी
