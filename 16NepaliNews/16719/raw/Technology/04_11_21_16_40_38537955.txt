

राइडसेयरिङ कम्पनी उबरका सिइओ ट्राभिस कालानिकले अमेरिकी राष्ट्रपति डोनाल्ड ट्रम्पको व्यवसायिक सल्लाहकार परिषदबाट राजीनामा दिएका छन् । ट्रम्पले आप्रवासन सम्वन्धमा दिएको कार्यकारी आदेशको विरोध बढेसँगै उनीमाथि दबाव परेको थियो ।
सामाजिक सञ्जालमा चलिरहेको #DeleteUber social media push अभियानले कालानिकको राजीनामासँगै पहिलो सफलता हासिल गरेको छ ।
बिहीबार कालानिकले आफ्ना कर्मचारीहरुलाई एउटा इमेल पठाएर आफूले ट्रम्पसँग आप्रवासन आदेश सम्वन्धमा छोटकरी कुरा गरेको र पदबाट फिर्ता भएको जानकारी गराए । ‘सल्लाहकार समूहमा जोडिनुको अर्थ राष्ट्रपति वा उहाँको एजेन्डालाई समर्थन गर्नु होइन, तर दुर्भाग्यवस यस्तो ढंगले अपव्याख्या गरियो’ उनले इमेलमा लेखेका छन् ।
डिज्ने, पेप्सी र जिइका सिइओहरुसँगै ट्रम्पको व्यवसायीक सल्लाहकार परिषदको प्रमुख सदस्य थिए कालानिक ।
डिलिटउबर अभियानले उबरको एप डिलिट गर्न र कम्पनीमा उनीहरुको एकाउन्ट बन्द गर्न प्रयोगकर्ताहरुलाई उत्प्रेरित गरेको थियो । यसको परिणामस्वरुप एक हप्ताभित्रमा उबरका दुई लाख ग्राहकले आफ्नो एकाउन्ट डिलिट गरेको बताइएको छ ।
यस मामलामा कालानिकको पहिलो सार्वजनिक अभिव्यक्तिले ट्रम्पको कार्यकारी आदेशप्रति उनको असहमति झल्काएको छ र प्रभावित ड्राइभरहरुलाई सहयोग गर्न कम्पनीले चाल्ने कदमबारे पनि संकेत गरेको छ ।
तर, उनले परिषदमा आफ्नो सहभागिताको औचित्य सावित गर्न खोज्दै लेखेका छन्, ‘उबरको स्थापनादेखि नै हामीले दर्जनौं राष्ट्र र हजारौं शहरका सबै सरकार र राजनीतिज्ञहरुसँग सहकार्य गर्दै आएका छौं ।’
ट्रम्पसँग सहकार्य गर्ने निर्णयले उनी अलोकप्रिय बने । जर्ज ताकेइ, लेना डुनहाम र सुसान सारान्डोनजस्ता सेलिब्रेटीहरुले डिलिटउबर ह्यासट्याग राखेर ट्वीट गरे ।
यसबाट अमेरिकामा उबरको प्रमुख प्रतिस्पर्धी कम्पनी लिफ्टलाई फाइदा पुगेको छ । अहिले उबर आफ्नो लोकप्रियता पुनः आर्जन गर्ने ध्याउन्नमा लागेको छ ।
कालानिकले न्यूयोर्कका प्राविधिक नेताहरुसँग मिलेर एउटा संयुक्त विज्ञप्ति जारी गरेका छन्, जसमा आप्रवासन प्रतिवन्धको विरोध गरिएको छ । कालानिकले फेसबुकमा एउटा आलेखको लिंक पनि पोष्ट गरेका छन् र उबरको प्रतिरक्षा गरिएको छ ।
