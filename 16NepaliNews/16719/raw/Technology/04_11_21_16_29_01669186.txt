

यस्तो शिक्षक जसले २३ वटा भाषामा पढाउँदछ । ऊ बच्चाबच्चीले अनेक खालका प्रश्न गरिरहँदा रिसाउँदैन भने बच्चा पढ्दापढ्दै दिक्क भएमा नाचेर रमाइलो गराउँदछ ।
यो सब कुरा त केवल सुपरम्यानले मात्र गर्न सक्दछ भन्नुभएको छ भने तपाइँ गलत हुनुहुन्छ ।
फिनल्याण्डमा एउटा स्कुलमा एउटा रोबोट टिचरलाई नियुक्त गरिएको छ । उक्त रोबोट टिचर निकै क्षमतावान छ । त्यो शिक्षकको क्षमता र दक्षता देख्दा विद्यार्थी त दंग छन् नै अन्य शिक्षकहरु अचम्मित छन् ।
फिनल्याण्डको टेम्परीस्थित एक प्राथमिक विद्यालयमा एउटा रोबोटलाई परीक्षणको रुपमा शिक्षकको जागिर दिइएको छ ।
यो रोबोटले २३ वटा भाषामा पढाउँदछ । विद्यार्थीहरुले अनेक खालका प्रश्न सोधिरहँदा पनि यसले झर्को मान्दैन, रिसाउँदैन । हरेक प्रश्नको शान्तपूर्वक जवाफ दिन्छ । जब विद्यार्थीहरु पढाईबाट थाक्दछन् तब त्यो शिक्षक गंगनम स्टाइलमा नाचेर विद्यार्थीलाई मनोरन्जन दिन्छ ।
एक फुट अग्लो यो रोबोट शिक्षकको नाम एलियास हो । सफ्टबैंकको एनएओ इन्टरेक्टिभ क्याम्पेनियन रोबोट कार्यक्रम अन्तर्गत यो रोबाट विकशित गरिएको हो । रोबोटको सफ्टवेयर प्रोग्राम युटेलियास नामक कम्पनीले डिजाइन गरेको हो ।
यो रोबोटबाट पढाउनुको एक खास उद्देश्य छ स्कुलको । यसरी रोबोटबाट पढाउँदा विद्यार्थीको शैक्षिक स्तर सुधार्न सकिन्छ कि ? भन्ने कुराको अध्ययन यसमार्फत भैरहेको छ ।
अहिले यो रोबोट शिक्षकको परीक्षणकाल चलिरहेको छ । तर यसको क्षमता हेर्दा यसलाई स्थायी शिक्षक हुन धेरै बेर लाग्ला जस्तो लाग्दैन ।
यो विद्यालयमा एलियास नामक उक्त बहुभाषी रोबोट शिक्षक मात्र होइन । गणित पढाउने ओबोट नामका ३ वटा थप रोबोट शिक्षक पनि छन् । यो रोबोटले पढाउँदा विद्यार्थीहरुमा अध्ययन गर्ने रुची थपिएको बताइएको छ । रोबोटले विद्यार्थीलाई पढ्नका लागि रुचीकर तरिकाले उत्प्रेरित गर्दछ ।
एजेन्सीको सहयोगमा
