 भरखर भरखरैको कुरा हो, एउटा विवाह भोजमा जाने निम्तो आयो । निम्तो मान्न हामी सपरिवार भोजमा सरिक भयौं । जाडोको महिना हामी सबैले बाक्लै लुगा लगाएका थियौं । तर सो विवाहमा सरिक केही महिलाहरु भने विपरीत पोशाकमा थिए । उनीहरुको पातलो पोशाक देखेर मेरी १० वर्षीया छोरीले मसँग बालसुलभ प्रश्न गरिन् ः बाबा, हामीलाई त जाडो लागिरहेको छ, तर आन्टीहरुलाई चाहिँ जाडो लाग्दैन हो ?उनको बालसुलभ प्रश्नको ठोस उत्तर मसँग थिएन । त्यसैले फिस्स हाँसेर टारिदिए ।सत्य कुरा चाहिँ के हो भने जाडो सबैलाई लाग्ने गर्छ । कुरा कम बेसी मात्राको मात्रै हो ।हो, एउटै वातावरणमा पनि कसैलाई कम जाडो लाग्ने, कसैलाई बेसी जाडो लाग्ने चाहिँ अवश्य हुन्छ । यस्तो किन हुन्छ त ? आउनुहोस्, जाडोको बारेमा केही चर्चा गरौं ।सन् २०१९ को जुलाइ २९ को दिन फ्रान्सको इतिहासमै तापक्रम अति वेसी ४५.९ डिग्री सेन्टिग्रेट पुग्यो । त्यो भनेको ११४ फरेन्टहाइट हो । प्रचण्ड गर्मीका कारण जनजीवन आकुलव्याकुल भयो । तर त्यस्तो प्रचण्ड गर्मीमा पनि केही मानिसहरुले चाहिँ त्यस्तो गर्मी महसुस गरेनन् । उता केही मानिसहरु चाहिँ यस्ता पनि हुन्छन्, चाहे जुनसकै मौसम किन नहोस्, सधैं जाडो लाग्ने गर्छ ।यसरी एउटै मौसममा पनि कोही मानिसलाई बढी जाडो लाग्ने र कसैलाई कम लाग्ने वा लाग्दैनलाग्ने हुनुका पछाडि वैज्ञानिक कारण छन् । यो थाहा पाउनको लागि हाम्रो शरीरको तापक्रमले कसरी काम गर्छ भन्ने थाहा पाउनु जरुरी छ ।सर्वप्रथमतः स्तनपायी जनावरहरु र चरा तातो रक्तसमूहका प्राणीमा पर्दछन् । यसको अर्थ के हो भने यो रक्त समूहका प्राणीहरुले आफ्नो शरीरको तापक्रमा आफैं नियमन र नियन्त्रण गर्न सक्छ । स्वभाविक रुपमा मानिसमा पनि यो क्षमता हुन्छ किनभने मानिस आफैं पनि स्तनपायी प्राणी हो । त्यसको विपरीत चिसो रक्तसमूहमा पर्ने प्राणीहरु जस्तै, सर्प, छेपारो, गोहीहरुले चाहिँ आफ्नो शरीरको तापक्रमलाई नियन्त्रण र नियमन गर्न सक्दैन । उनीहरु शरीरको तापक्रमलाई चाहिने मात्रामा राख्नको लागि वरिपरिको तापक्रममा भरपर्नुपर्ने हुन्छ ।हाम्रो शरीरमा तापक्रमलाई नियन्त्रण र नियमन गर्ने काम हाम्रो मस्तिष्कको एउटा खास भागले गर्ने गर्छ, जसलाई हाइपोथालामस भन्ने गरिन्छ । मस्तिष्कको यो भागले हाम्रो शरीरको लागि थर्मोसेटले जस्तै काम गर्ने गर्छ । मानिसको शरीरको लागि औसत तापक्रम ९८.६ डिग्री फरेनहाइट हो । तर शरीरको तापक्रमलाई नियमन गर्ने कुरा भनेको हिटर वा एसीमा जस्तो बटन थिचेको चाहिएको तापक्रम प्राप्त गरे जस्तो सहज नभई यो अलि जटील प्रक्रिया नै हो । शरीरको तापक्रमलाई ठिक्कको अवस्थामा राखिराख्नको लागि हाइपोथालामासले शरीरका विभिन्न भागहरुलाई नियन्त्रण र यस कार्यको लागि सञ्चालन गर्ने काम गरिरहनु परेको हुन्छ । कुनै पनि कारणले यी अंगहरुबीचको समन्वयमा गडबढी आयो भने हाम्रो शरीरको तापक्रम ९८.६ डिग्री फरेनहाइट भन्दा तलमाथि हुन जान्छ ।शीरको तापक्रमलाई ठिक्क राखिराख्नको लागि के गर्नुपर्छ भन्ने कुराको सबैभन्दा ठूलो सूचना हाम्रो शरीरको छालाले मस्तिष्कलाई दिइरहेको हुन्छ । वास्तवमै, मानव शरीरमा छाला यस्तो प्रमुख अंग हो, जसले शरीरका अन्य अंगहरुको तुलनामा सबैभन्दा पहिले र बेसी बाहिरी संसारका चीजबीजहरुसँग सम्पर्कमा रहेको हुन्छ । जब वाहिर तापक्रम हाम्रो शरीरलाई चाहिनेभन्दा बढी हुन्छ, हाम्रो शरीरमा भासोडाइलेसन (Vasodilation) को प्रक्रिया शुरु हुन्छ, जसले गर्दा हामीलाई पसिना आउन थाल्छ । यसरी पसिना आउँदा सम्पन्न हुने वाष्पीकरणको प्रक्रियाले हाम्रो शरीरको तापक्रमलाई घटाउन मद्दत गर्छ ।त्यसको ठीक विपरीत जब बाहिर शरीरलाई चाहिने तापक्रमभन्दा कम चिसो बढेर जान्छ, त्यसबेला हाम्रो छालामा भासोकन्स्ट्रिक्सन (Vasoconstriction) को प्रक्रिया शुरु हुन्छ । यो बेलामा हाम्रो छालामा काँडा उम्रन्छ । वास्तवमा, त्यो काँडा उम्रनु (Goosebumps) भनेको पनि शरीरले तापक्रमलाई सन्तुलित राख्ने क्रममा सिर्जित स्वभाविक प्रक्रिया नै हो ।केही मानिसहरुमा अटोनोमिक डाइसरेफ्लेक्सिया नाम गरेको अवस्था सिर्जना हुन्छ, जुन अवस्थामा उनीहरुको स्नायु प्रणालीले त्यो अवस्थाका विरुद्धमा अलि बढी नै प्रतिक्रिया जनाउँछ । त्यो वस्थामा उनीहरुको शरीर अनावश्यक रुपमै भासोडाइलेसनको स्थितिमा पुग्छ र अति बढी मात्रामा पसिना निस्कन थाल्छ । फेरि त्यसको ठीक केहीमा चाहिँ अति नै जाडो लागेर बढी नै काँडा उम्रने हुन्छ ।त्यसो त कसैलाई बढी जाडो वा गर्मी लाग्ने र कसैलाई कम लाग्ने हुनुमा अरु कारणहरु पनि हुन्छन् । सामान्य रुपमा भन्दा पुरुषको तुलनामा महिलाहरुलाई बढी जाडो लाग्ने गर्छ । हात मात्रै छाम्दा पनि औसत रुपमा महिलाको हातको तापक्रम पुरुषको भन्दा ३ डिग्री फरेनहाइट कम नै हुन्छ । यसो हुनुको पछाडि कारण छ । यसो हुनको कारण चाहिँ पुरुषको शरीमरा मासुको मात्रा बढी हुनु र महिलाको शरीरमा चाहिँ तुलनात्मक रुपमा बढी बोसो हुनुलाई मानिएको छ । सामान्यतः मांसपेशीहरुले काम गर्दा तापक्रम पैदा गर्छ भने बोसोका कोषहरुले चाहिँ तापक्रमलाई सञ्चय गर्ने काम गर्छ । जाडो हुँदा हामी काम्नुको कारण पनि यही नै हो । जाडोमा हामी काम्दा मांसपेशी चाँचाँडो चल्न थाल्छ, फलतः शरीरमा तातोपन बढेर जान्छ ।हाम्रो शरीरमा तापक्रमलाई नियन्त्रित गर्ने एउटा मुख्य पक्ष भनेको रगतको बगाइ पनि हो । सम्भवतः यही प्रक्रियाबाट नै तातो रक्तसमूह भन्ने शब्द आएको हुन सक्छ ।त्यसकारण, हाम्रो शरीरमा रक्त सञ्चारलाई उत्प्रेरित गर्ने वा बढाइदिने कुनै पनि कामले तपाईंको शरीरमा तापक्रमको मात्रालाई प्रत्यक्ष प्रभावित गर्ने गर्छ । उदाहरणको लागि, बढी कोलेस्ट्रोल खानेकुराहरुले हाम्रो शरीरमा रक्तसञ्चारको प्रक्रियालाई सुस्त बनाइदिन्छ । रगतमा कोलेस्ट्रोल बढी हुँदा हाम्रो हात खुट्टाहरुमा तातो रगत पुग्न कठीन हुन्छ । यही कारण नै बढी कोलेस्ट्रोल हुने मानिसहरु आफ्नो हातखुट्टाका औंलाहरु चिसो भएको गुनासो अरुको तुलनामा बढी गर्ने गर्छन् ।हामी बुढो हुँदै जाँदा हाम्रो प्राकृतिक प्रणालीको प्रभावकारिता पनि कमजोर हुँदै जान्छ । यो कुरा हाम्रो शरीरको तापक्रम नियन्त्रण गर्ने प्रणालीमा पनि लागू हुन्छ । कम रक्तचाप, शरीरमा कम मासु र कमजोर पाचन प्रणालीले पनि हाम्रो शरीरको तापक्रम नियन्त्रण गर्ने प्रणालीलाई झनै खराब बनाइदिन्छ । सामान्य मानिसहरुको तुलनामा बुढापाका उमेरका मानिसहरुलाई बढी जाडो लाग्नुको एउटा कारण यो पनि हो ।त्यसकारण, आफ्नो शरीरको अवस्थाका बारेमा ख्याल राख्नु अति जरुरी हुन्छ । तपाईं कुनै अरु प्राकृतिक वा बाह्य कारण बेगर नै पनि जाडो महसूस गर्न थाल्नु हुन्छ भने तपाईंलाई विरामी भएको महसुस हुन्छ र ज्वरो आउँछ । त्यसैगरी, जाडो लागिबस्ने स्थितिले पनि तपाईंलाई डायबिटिज लगायत अन्य कुनै गम्भीर रोग लागेको कुराको संकेत पनि हुन सक्छ । अति धेरै तातो हावाहरु चलेको बेलामा पनि लगातार चिसो महसूस भइरहनु चाहिँ आरामदायी नै हुन सक्छ तर त्यसबाट झुक्किनु हुँदैन । हाम्रो शरीरले निश्चित तापक्रममा मात्रै सही ढंगले काम गर्न सक्छ । यस अर्थमा हाम्रो शरीरका प्रणालीले ठीक ढंगले काम गरिरहेको छ भन्ने कुरा निश्चित गर्नु महत्वपूर्ण हुन्छ ।घरको तापक्रम सुनिश्चित गरिबस्ने एयर कन्डिसनर, हिटर जस्ता चीजहरु विग्रियो भने बनाउनको लागि हामी मेकानिक बोलाउने गर्छौं । ठीक त्यसै गरी, तपाईंले अनावश्यक रुपमा र बिनाकारण चिसो महसूस गरिरहनुभएको छ भने सबैभन्दा जरुरी कुरा चिकित्सकसँग सल्लाह गरिहाल्नुपर्छ । त्यसो गर्दा तपाईंको शारीरिक अवस्था ठीक रहे नरहेको तथा शरीरको तापक्रम ठीक अवस्थामा राख्ने प्रणालीले सही ढंगले काम गरे नगरेको पहिचान गर्न सकिन्छ ।   #चिसो#रगत#जाडो#गर्मी#कोलेस्ट्रोल#पसिना#cold#hot#sweat