
अफिसमा विदा लिएर घरमा बसेका वा अन्य कुनै काममा लागेको बेलामा समेत अफिसबाट अनेकथरी इमेल आएर हैरान हुनुभएको छ होला । विदामा बसेको बेलामा समेत अनेकथरी कामका इमेल पठाइरहने हाकिमलाई सराप्ने अनुभव सँगाल्नुभएकै छ होला । उता फ्रान्समा भने अब कर्मचारीहरुले विदामा बसेको बेला अफिसको इमेलबाट छुटकारा पाएका छन् ।
यहीँ जनवरी १ मा त्यहाँ नयाँ कानुन लागू भएको छ । जसअनुसार कार्यालय बाहिर रहेका कर्मचारीहरुलाई अफिसबाट आउने इमेलहरुको जवाफ नदिन अधिकार रहनेछ । साथै विदामा बसेको कर्मचारीलाई इमेलको जवाफ फर्काउने कार्यालयले समेत बाध्य पार्न सक्नेछैन ।
राइट टू डिस्कनेक्ट अर्थात् विच्छेद हुन पाउने अधिकारको कानून भनिएको छ यसलाई । उक्त कानूनअनुसार अब ५० भन्दा धेरै कर्मचारी भएका कम्पनीहरुले आफ्नो बडापत्रमा स्पष्ट रुपमा यो उल्लेख गर्नुपर्नेछ कि कुन कुन समयमा कर्मचारीहरुलाई कार्यालयको इमेलको जवाफ दिन वा नयाँ इमेल लेख्न बाध्यता रहनेछैन ।
फ्रन्समा सन् २००० बाटै एउटा यस्तो नियम लागू भैरहेको छ कि त्यहाँ कुनै पनि कम्पनीले कुनै पनि कर्मचारीलाई हप्तामा ३५ घण्टाभन्दा धेरै काममा लगाउन पाउँदैन ।
राइट टू डिस्कनेक्ट कानुनका समर्थकहरुका अनुसार विदाको समय वा घरमा बसेको समयमा आधिकारिक इमेल चेक गर्दा तनाव, अनिद्रा तथा सम्बन्धमा चिसोपना आउने जस्ता समस्या बढिरहेका छन् ।
स्मरण रहोस्, यसअघि जर्मनीको एक चर्चित गाडी निर्माता कम्पनी डाइमलरले कर्मचारीहरुको राइट टू डिस्कनेक्ट लाई लागू गर्दै विदामा बसेका कर्मचारीहरुले आफू विदामा बसेको दिन इनबक्समा आएका सबै इमेलहरु आफैं डिलिट हुने गरी इमेल सेटिंग गर्न सक्ने विकल्प प्रदान गरेको थियो । एजेन्सी
