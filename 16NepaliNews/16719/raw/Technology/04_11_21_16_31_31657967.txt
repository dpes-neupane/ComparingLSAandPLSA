
वनस्पती हाम्रो जीवनको अभिन्न अंग हो र यसबाट हामीले अक्सिजनका अलावा बाँच्नका लागि चाहिने अन्न, फलफूल, सागपातलगायतका सबै कुरा प्राप्त गर्दछौँ । तर अब वनस्पतीको योगदान यत्तिमा मात्र सिमित रहेन । अब रुखविरुवाले बत्तीझैँ बलेर प्रकाश पनि दिने भएका छन् ।
अमेरिकाको म्यासाच्यूसेट्स विश्वविद्यालयको केमिकल इन्जिनियरिङका शोधकर्ताहरुले एउटा यस्तो विरुवा तयार गर्दैछन् जसले प्रकाश प्रदान गर्नेछ ।
प्राध्यापक माइकल स्ट्रानो र उनको टोलीले प्रकाश निकाल्ने विरुवा उत्पादन गर्ने परियोजनामा काम गरिरहेका छन् ।
प्रकाश उत्पन्न गर्ने विरुवा बनाउनका लागि शोधकर्ताहरुले जुनकिरीको प्रयोग गरिरहेका छन् । स्मरण रहोस् जुनकिरीले लुसिफेरेस नामक एक इन्जाइम निकाल्छ जुन इन्जाइम लुसिफेरिन नामको अणुसँग सम्पर्कमा आएर रासायनिक प्रतिक्रिया गरी प्रकाश उत्पन्न गर्दछ । र, कार्यमा अर्को अणुले कोइन्जाइमको काम गर्दछ ।
वैज्ञानिकहरुले यी तिनवटै रसायनहरु निकालेर त्यसलाई एक नानोपार्टिकलमा बदलेर त्यसलाई रुखका पातमा पूराउने विधिको खोज गरिरहेका छन् । यसो हुन सकेमा रुखका पातबाट जुनकिरीजस्तै प्रकाश निस्किनेछ । वैज्ञानिकहरुले यी रसायनको मिश्रण तयार गरी परीक्षणको रुपमा त्यसमा विरुवाहरु डुबाए । रसायनको घोलमा विरुवाका पातहरु डुबाएपछि त्यसमा उच्च चाप प्रदान गरी उक्त रसायनलाई पातमा रहेका छिद्रहरुको माध्यमबाट विरुवाका अन्य भागमा पर्याउन सफल भए ।
यस्तो रसायनको घोल वनस्पतीभित्र हाल्न सफल भएसँगै त्यस्तो विरुवाको पातबाट प्रकाश समेत निस्कियो । पहिलोपटकमा यस्तो प्रकाश केवल ४५ मिनेटसम्म बलिरहेको थियो । विभिन्न परीक्षणपश्चात् शोधकर्ताहरुले यस्तो रसायन प्रदान गरी विरुवाबाट ३ घण्टासम्म प्रकाश निकाल्न सफल भएका छन् ।
यद्यपि, विरुवाबाट निस्कने यस्तो प्रकाश निकै हल्का थियो । त्यसैले विरुवाबाट कडा प्रकाश निकाल्नका लागि वैज्ञानिकहरुले कोसिस गरिरहेका छन् । यदि यसमा सफल भए भने अब रातको समयमा कोठा उज्यालो पार्न बत्ती बाल्नुपर्ने छैन । कोठामा एउटा विरुवा ल्याएर राखे पुग्नेछ ।
एजेन्सीको सहयोगमा
