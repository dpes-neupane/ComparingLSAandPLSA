 करोडौँ वर्षदेखि हिउँले पुरिएको ग्रिनल्यान्डमा एउटा विशेष प्रयोजनले लगभग १५, १६ सय मिटर गहिरो खाल्डो खनिएको  थियो । त्यो खाल्डो खन्ने क्रममा  दिमाग रन्थन्याउने सामग्री प्राप्त भएका छन् । खाल्डोको गहिरो स्थानबाट वैज्ञानिकलाई जीवाश्मका रुपमा परिणत भएको रुख बिरुवाका हाँगा, पात  प्राप्त भएका  छन्  ।झण्डै ५५ वर्षअघि परमाणु बम लुकाउने उद्देश्यले ग्रिन ल्यान्डको हिउँमा यो खाल्डो खनिएको थियो । खाल्डोबाट प्राप्त  जीवाश्मको अध्ययनबाट वैज्ञानिकहरुलाई करोडौँ वर्ष पहिले यो स्थान हिउँले ढाकिएको नभएर सुक्खा थियो भन्ने अनुमान लाउने सहज भएको छ ।युनिभर्सिटी अफ वेरमोन्टका वैज्ञानिकले यस खोज अनुसन्धानलाई विस्मयकारीको संज्ञा दिएका छन् ।  ग्रिनल्यान्ड करोडौँ वर्षदेखि हिउँमा ढाकिएको भए पनि यहाँ प्राप्त भएका जीवाश्म हेर्दा यी  हिजो अस्ति मात्रै  हिउँमा दबिएर मरेका जस्ता देखिन्छन् ।आइसकोरको यो खाल्डो खन्ने काम अमेरिकी सेनाले सन् १९६६ मा गोप्य रुपले गर्न लाएको थियो । यो प्रोजेक्टलाई त्यसबेला प्रोजेक्ट आइसवर्म नाम दिइएको थियो । यो खाडल खन्नुको उद्देश्य भने सोभियत सङ्घबाट जोगाएर यहाँ सयौँ परमाणु बम लुकाएर राख्नु थियो ।यी जीवाश्म फेलापरेपछि के स्पष्ट हुन आयो  भने पृथ्वीको यो उत्तरी भूभागमा कुनै समय जङ्गल नै जङ्गल रहेको थियो  । साथै यस खोजबाट वैज्ञानिकहरुलाई 'आइस सिट' बन्ने प्रक्रिया उनीहरुले सोचेको जलवायु परिवर्तनसम्बन्धी धारणाभन्दा अझै व्यापक गहिरो र संवेदनशील छ भन्ने थाहा हुन आयो ।  यस अनुसन्धानपछि शोधकर्ताले ग्रिनल्यान्डको हिउँ पग्लियो भने संसारका धेरै सामुद्रिक तटमा रहेका सहर डुब्नेछन् भनेर चेतावनीसमेत दिएका छन् ।ग्रिनल्यान्डको हिउँ पग्लिए भने अहिले भएको समुद्रको स्तर बीस फिटभन्दा धेरै बढ्नेछ । यसबाट न्युयोर्क, मायामी, ढाका जस्ता ठूला सहरहरु डुब्नेछन् । यस खोजबाट वैज्ञानिकहरु यो हिउँ कहिलेसम्म पग्लन सक्छ भनेर पत्ता लगाउन सक्ने अवस्थामा पनि पुगेका छन् । स्रोत : https://www.cnet.com/