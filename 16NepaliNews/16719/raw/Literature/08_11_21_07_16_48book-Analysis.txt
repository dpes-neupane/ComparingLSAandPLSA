करिब तीन वर्षअघि पत्रकारितामा सक्रिय साहित्यकार घनश्याम खड्काको उपन्यास ‘निर्वाण’ पढेकी थिएँ । साथीहरुको सिफारिसपछि मैले उक्त पुस्तक आफैले किनेर पढेकी थिएँ । उपन्यासको विषयवस्तुले मलाई सुरुमै तान्यो ।‘निर्वाण’मा लेखकले प्रमुख पात्र मोनिकालाई एक बलियो पात्रका रूपमा उभ्याएका छन् । मोनिकाले बारम्बार आफ्नो र आम जीवनलाई लिएर प्रश्न गर्छिन् । खानु, पिउनु, विवाह गर्नु, छोराछोरी जन्माउनु र हिँड्नु मात्र जीवन हो त ? त्यस्तै मानिस दुःखी किन हुन्छ ? दुःखबाट छुट्ने कुनै उपाय छ कि छैन ? यस्ता प्रश्न उपन्यास भरी आइरहन्छ । पुस्तकको नाम नै बौद्ध दर्शनको ‘निर्वाण’ हुनुले यस्ता पक्ष अपेक्षित थिए । उनै खड्काको दोस्रो पुस्तक बजारमा आएको छ । पहिलो पुस्तकसँगको आत्मसन्तुष्टिले गर्दा मैले हतारिएर पुस्तक पढेँ ।यस पटक खड्काले फरक विधामा किताब लेखेका छन् । खड्काले पुस्तकमा हामीमाझ पहिलेदेखि परिचित समाजसेवी पुष्पा बस्नेतको जीवनयात्रालाई वर्णन गरेका छन् । पुष्पाको जीवनीलाई उनले एक युवतीले भोगेको असफलता अनि त्यसबाट पाठ लिएर हृदयले रोजेको मार्ग हिँड्दाको कथाका रूपमा बुनेका छन् ।समाजका सेलिब्रिटीहरुबारे मानसपटलमा पहिल्यै एक खालको ‘इमेज’ बनिससकेको हुन्छ । तिनको जीवनको हरेक पक्ष आम सर्वसाधरणमा चासो हुने गर्छ । कथाले यी अपेक्षालाई थप मजबुत बनाउनेदेखि केहीको हकमा भने कमजोर बनाउने पनि हुन्छ ।पुस्तकमा प्रस्तुत कथा हाम्रो दिमागमा रहेको ‘इमेज’भन्दा फरक निस्किएमा पाठकमा गुनासाहरु जन्मिन थाल्छन् र प्रश्नहरुको जुलुस उठ्छ । पुष्पा बस्नेत निसङ्कोच एउटा पब्लिक फिगर हुन् र उनको आत्मकथा पाठकले निश्चित अपेक्षासहित पढ्छन् । म पनि त्यही लहरकै एक आम पाठक हुँ । मैले पुष्पाको जीवनी पढ्न बस्दा यही मानसिकताका साथ पढ्न सुरु गरेकी थिएँ ।सीएनएन हिरोज र सीएनएन सुपरहिरोले विभूषित पुष्पा स्वयम् पुस्तकको आवरणमा न्यानो मुस्कानसहित विराजमान छिन् । त्यो स्केच उनकै ‘छोरी’ले बनाएकी हुन् ।सन् २०१२ मा सीएनएन उपाधिबाट विभूषित हुँदा पुष्पा २८ वर्ष मात्र थिइन् । त्यति सानै उमेरमा सीएनएन जस्तो विश्वस्तरीय संस्थाले दिने पुरस्कारको हकदार हुन उनले पक्कै पनि उल्लेखनीय काम गरेकी थिइन् । पुस्तकले पुष्पाको त्यही असामान्य कामको चर्चा गरेको छ । पुस्तक पढ्दा उनले गरेको ठूलो मिहिनेत देखिन्छ । आत्मकथा पढ्दै गर्दा व्यवधानबाट नडराएर उनी अघि बढेको देखिन्छ । यसबाट सफलताको सबैभन्दा ठूलो सूत्र ‘निरन्तरता’ हो भन्न सकिन्छ ।सापेक्षित रूपमा सम्भ्रान्त परिवारमा जन्मेकी पुष्पाले त्यति धेरै आर्थिक कठिनाइ भोग्नुपरेन तर जीवनमा आर्थिक अफ्ठ्यारा मात्र कहाँ समस्या हुन्छन् र ? उनले रोजेको जीवनका लागि परिवार र राज्यबाट मात्रैले पनि व्यवधान निम्त्याउने गर्छ । तर पुस्तकमा यो पक्षको व्याख्या मेरो पक्ष अपेक्षा अनुरूप पाइन । पुष्पाले यी कुरामाथि पनि सहजै जित हासिल गरेको देखिन्छ ।पुष्पाको सुरुवाती सङ्घर्षको वर्णन अलि अप्रयाप्त हो कि लाग्यो मलाई । पुस्तक पढेर सकाइसक्दा यसमा अलि बढी आउनुपथ्र्यो लागिरह्यो ।आजको दिनमा नेपालसमेत विश्वभरी समाजका सम्पन्नहरु नै समाजसेवी बन्न सक्ने वातावरणमा छ । खान पुगेर दिन पनि पुग्ने मनकारीहरु दाता हुन्छन्, सेवक हुन्छन् । सेवक हुनुमा उनीहरु गर्वबोध गर्छन् । एक पक्षको हात माथि भएर (दिन पाउँदा) उत्पन्न हुने गर्वबोधमा अर्को पक्ष (पाउनेहरु)को निम्न स्तरप्रतिको व्यङ्ग्य पनि मिश्रित हुन्छ ।‘पुतलीको घर’ पढ्दै गर्दा पुष्पा बस्नेतमा त्यो गर्वबोध देखिँदैन बरु आत्मसन्तुष्टि ज्यादा देखिन्छ । यो प्रशंसनीय कुरा हो । आजीवन नै समाज सेवालाई अभियान बनाएर हिँड्नुले पनि उनको मानव सेवा ‘फेसन’ मात्र नभएको ठहर्छ ।हाम्रो समाजमा भूत, प्रेत, पिशाच लगायतको अन्धविश्वास आजको होइन । समाजमा यिनको अस्तित्वलाई लिएर पक्ष विपक्षमा विभाजित हुने गर्छ । पुष्पा बस्नेत आफैले जीवनमा यस्ता केही अनुभव भोगेको कुरा पुस्तकमा चर्चा छ ।तर पुस्तकले सो कुरालाई अलि बढी महत्त्व दिएको आभाष हुन्छ । यी विषयलाई बढी महत्त्व दिँदा उनका जीवनको अन्य महत्त्वपूर्ण पाटाहरु ओझेलमा परेका छन् ।आत्मकथा हो जे भोगेको हो, त्यो लेख्नुपर्छ भन्न आधारमा टेकेर बहस गर्न पनि सकिएला । तर, उच्च रहस्यको वर्णन गरिरहँदा अन्धविश्वासलाई प्रोत्साहन गर्ने गरी व्याख्या हुनुले नयाँ पुस्तामा अन्धविश्वासको ‘इन्जेक्ट’ पो हुने कि भन्ने चिन्ता उत्पन्न हुन्छ ।पहिरन तथा खानाको मामलामा बेफिक्री देखिन्छिन् पुष्पा । समाजले हजारौँ वर्ष लगाएर निर्माण गरेको स्त्री जातिको सौन्दर्यका मानकहरु माथि उनले धावा बोलेकी रहेछिन् ।कपाल मुडुलो पार्ने, कपडामा त्यति ध्यान नदिने, गरगहना तथा अन्य सौन्दर्य प्रशोधनमा चाख नदिने कुराले नारीप्रतिको स्थापित मान्यतामाथि निरन्तर मुठी बजारिरहेकी प्रतित हुन्छिन् ।यो विषयलाई पुस्तकमा छुट्टै शीर्षक दिएर चर्चा गरिएको भए पुरानो संस्कृति र पछिल्लो समय बजार उपभोक्तावादको बन्धनमा रहन बाध्य महिलाहरुलाई तर्क हुन्थ्यो कि ? अझ यी तमाम महिलाका सौन्दर्य मानकप्रति उनको विकर्षणको कारणबारे पुतलीको घर मौन छ ।कुल ५४ उप–शीर्षकमा विभाजित पुस्तकमा अधिकांश उपशीर्षकहरु उनको अभियानले गति लिन थालेपछिका सूचनात्मक गतिविधिहरुमा केन्द्रित छन् । ‘छोराछोरी’ संस्थामा ल्याउँदाका लफडाहरु, संस्था दर्ताका तगाराहरु, मान्छेहरुले जेल पुग्न गर्ने कर्तुतहरु आदिको बयानले पुस्तक पढिरहँदा संवेगहरुको गतिमा उच्चता थप्छन् ।न लोभ न लालच, बिना अपेक्षा विदेशीहरुले गरेका सहयोग र नेपालभित्र भने जग्गा किन्दा, घर निर्माण गर्दा उत्पन्न परिस्थितिले नेपालीहरुमा अझै पनि समाज सेवाको बुझाइ निम्सरो रहेको देखाएको छ । यसले छुट्दै समाजशास्त्रीय व्याख्याको माग गर्छ ।उमेरले भर्खरै ३५ वर्ष हाराहारीकी पुष्पा बस्नेत कथा लेख्न अलि चाँडै भएको हो कि भन्ने पनि प्रश्न उठ्छ । सामान्य अभ्यासमा जीवनी जीवनको उत्तरार्धतिर लेखिन्छ । तर पुष्पाले आफ्नो लक्ष्यमा उल्लेख्य सफलता हासिल गरिसकेको र समाजमा धेरै कामका लागि महिलालाई शंकाले हेरिने हुँदा एउटा प्रेरणाकी पात्र भएकीले उनको कथा आउनु अन्यथा मानिरहनुपर्दैन ।जीवनको मध्य भागमा दौडिरहेकी पुष्पा अझै अनगिन्ति अनुभूति, सफलता र असफलतासँग सिँगौरी खेल्नै छ ।  भावी अनुभव थप पुस्तकमा ल्याउन नसकिने भने होइन । अमेरिकी कवि माया याङ्गेलुको आत्मकथा सात खण्डमा आएका थिए । उनका सबै पुस्तक उत्तिकै महत्त्वूर्ण मानिन्छन् ।    ‘पुतलीको घर’ निर्माणको प्राविधिक पक्षबारे बोल्न मन लाग्यो । पुतलीको घर चिटिक्कको छ । पुष्पा बस्नेतको अनमोल मुस्कानले घरलाई उज्यालो प्रदान गरिरहेको आभाष हुन्छ । भाषा रागात्मक छ । सुललीत छ । लामा लामा क्लिष्ट वाक्यहरुलार्ई पुतलीको घरभित्र पस्नबाट सचेततापूर्वक प्रतिबन्ध लगाइएको छ । लामो जीवनगाथालाई विभिन्न शीर्षकअन्र्तगत राखी पुतलीको घरका कोठाहरु निर्माण गरिएको छ । पुस्तक सुरु गरेपछि नसकिँदासम्म भाषाकोे कारणबारे फिल गर्नुपर्ने स्थिति कहीँ आउँदैन ।यति चिटिक्को घर निर्माणमा कताकती दागहरु देखिएका छन् । दागहरु आकारमा साना साना हुन्छन् तर सौन्दर्य बिगार्न ठूलो ठूलो भूमिका खेलिदिन्छन् । दागको अर्काे विशेषता के हो भने पृष्ठभूमि जति सफा हुन्छ, दागहरु सौन्दर्य बिगार्न उति सफल हुन्छन् । ‘कुरा बनाएर बनेकी थिइन ।’ अन्तरवार्ता शीर्षकअन्तर्गत पृष्ठ १६९ को वाक्य हो यो । भनेकी हुनुपर्ने हो तर बनेकी आएको छ । ‘त्यो शहरै तर्साउने खेलको छ होस गर ।’ यो वाक्य हो पृष्ठ २०० को । खालको हुनुपर्नेमा लेखिएको छ खेलको । धन उसँग कति थियो मलाई थाहा छैन तर मैनले त संसारको धनी जस्तो लाग्यो । २११ पृष्ठको यो वाक्यमा पनि  मनले हुनुपर्ने हो तर मैनले भएको छ । लगायतका यस्ता दागहरुले पुतलीको घरको सौन्दर्य बिगार्न ठूलो भूमिका खेलेका छन् । यस्ता शब्दले अर्थको अनर्थ बनाएका छन् ।       अल्केमी प्रकाशनद्वारा २०७५ को उत्तरार्धमा प्रकाशित पुस्तक ‘पुतलीको घर’ एउटा आत्मकथा हो । सुललित भाषाले पाठकको ध्यान अन्यत्र जान दिँदैन भने सङ्घर्ष र सफलताका कथाले ऊर्जा पनि थप्ने हुँदा पुस्तकले निराश बनाउँदैन ।  पुस्तकको प्रारम्भ गरेको घनश्याम खड्काका यी हरफहरु पुष्पा बस्नेतको अभियानलाई सार्थक न्याय दिन सक्षम छन् ।कालो कोइलाबाटै, निस्कन्छ सुन्दर हिराहाली पङ्ख सपनाको, पुतली बन्छ झुसिलकिरा ।  