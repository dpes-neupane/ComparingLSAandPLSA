काठमाडौँ । गीत लेखनबाटै गिनिज बुक अफ वल्र्ड रेकर्ड बनाएका कीर्तिमानी गीतकार डा.डिआर उपाध्यायले आफ्नो ११ औं उपन्यास ‘कफी लभ’ सार्वजनिक गरेका छन् ।  आइतबार प्रणय दिवसको अवसर पारेर नेपाल प्रज्ञा प्रतिष्ठानमा आयोजित एक कार्यक्रमका बीच प्रतिष्ठानका कुलपति गंगाप्रसाद उप्रेती, आख्यानकार भुवनहरि सिग्देललगायतले पुस्तक  संयुक्त विमोचन गरे ।कलेज पढ्दै गरेका युवा युवतीको कफीको चुस्कीसँगै सुरु भएको प्रेम सम्बन्ध र त्यसले जीवनमा ल्याएको आरोह अवरोहको कथामा उपन्यासमा रहेको छ । देहरादुनका दुन विश्वविधालयमा भेटिएका ५ नेपाली विद्यार्थीहरुबीचको कलेज अध्ययन क्रमका विभिन्न घटना र उनीहरुको आपसी प्रेममा यो उपन्यास केन्द्रित रहेको लेखक उपाध्यायले बताए ।कार्यक्रममा कुलपति उप्रेतीले अहिलेका तन्नेरी पुस्ताको प्रेम एवम् जीवन शैली र बर्तमान नेपाली समाजको अवस्था यसले छर्लङ्ग पारेका बताए । आख्यानकार भुवनहरि सिग्देलले उपन्यास कफी लभ’ले प्रेमको परिभाषा सामाजिक मूल्य र मान्यताभन्दा फरक किसिमले दिएको बताए । उनले समकालीन पुस्तालाई यो उन्यासका कथा अहिले आफ्नो भोगाई जस्तो लाग्ने र पौढ पुस्ताले आफ्ना कलेजका दिनहरु स्मरण गर्ने समेत बताए ।लेखक उपाध्यायले यो पुस्तक लेख्दा आफु २४ वर्षीय तन्नेरी भएर त्यही उमेरका युवा युवतीहरुको संगतमा रहि उनीहरुको प्रेम भावलाई पुस्तकमा समेटेको बताए । पुस्तक तन्नेरी मनहरुसँग सामिप्य रहेको उनले जानकारी गराए । कवि हेम प्रवास, संगीतकार सन्तोष श्रेष्ठ, गायक तथा संगीतकार सरद अधिकारीले लेखक उपाध्याको चर्चा गरेका थिए ।पुस्तकको सम्पादक तथा सञ्चारकर्मी डब्बु क्षत्रीले गरेका हुन् । आफ्नो उमेरभन्दा आधा उमेरमा झरेर आख्यानकार डि.आर उपाध्यायले अहिलेको पुस्ताको प्रेमलाई गहन रुपमा पुस्तकमा उतारेको क्षेत्रीले बताए । घटना, स्थान, परिवेश र सम्वादलाई यथार्थपरक रुपमा समेटेकाले यो उपन्यास सबैलाई आफ्नो कथा हो जस्तो लाग्ने उनको भनाई रहेको छ । शिखा बुक्सले प्रकाशन तथा ज्ञानज्योती पब्लिकेशनले वितरण गरेको उपन्यास २४० पृष्ठको रहेको छ ।   