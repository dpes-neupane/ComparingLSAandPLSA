काठमाडौँ — बुद्ध दर्शन र बोधिसत्त्व विषयवस्तुमा काठमाडौंमा साताव्यापी ‘बुद्ध थिएटर फेस्टिभल २०२१’ सुरु भएको छ । बुद्धले फैलाएका ज्ञान र दर्शनमा आधारित संगीत, नृत्य तथा नाटक ‘तथागत’सँगै फेस्टिभलको आइतबार जमलस्थित राष्ट्रिय नाचघरमा औपचारिक सुरुवात गरिएको हो ।कोरोना महामारीका कारण भौतिक उपस्थिति सम्भव नभएपछि नाटकको भिडियो प्रसारण गरिएको थियो । भारतीय नाट्यकर्मी दानी कर्माकरको निर्देशनमा ‘रवीन्द्रनगर नाट्ययुध’ले प्रस्तुत गरेको नाटकमा जात, धर्म र वर्गका आधारमा कुनै विभेद नगर्न र शान्ति, अहिंसा र सदाचारको भावनालाई अँगाल्दै अगाडि बढ्न प्रेरित गरेको छ । वाग्मती प्रदेश सरकारको सहयोगमा सांस्कृतिक संस्थान, डबली थिएटर र पर्यटन विकास आयोजनाले संयुक्त रुपमा सुरु गरेको फेस्टिभलमा संस्कृतिविद् तथा साहित्यकार तुलसी दिवस, अभि सुवेदी, संस्थानका महाप्रबन्धक अशोककुमार राई, फेस्टिभलका निर्देशक पुष्कर गुरुङलगायतका व्यक्ति सहभागी थिए । बुद्धलाई कला सिर्जनामा खोज्ने जमर्को गरिएका निर्देशक गुरुङले बताए । गुरुङले भने, ‘रंगमञ्चको यो पहिलो प्रयासलाई सबैको साथ र समर्थन भए आगामी संस्करणमा सहभागिताको दायरा बढाउँदै जान सकिन्छ ।’बुद्ध जन्मेको देशमा बुद्धलाई नै आधारित बनाएर फेस्टिभलको सुरुवात हुनु गर्वको विषय रहेको महाप्रबन्धक राईले बताए । उनले भने, ‘यो फेस्टिभलले प्रतिकुल अवस्थामा रहेको रंगमञ्च तथा पर्यटन क्षेत्रलाई चलायमान बनाउन पनि सघाउँछ ।’कार्यक्रममा लामा मन्त्र, पञ्चबुद्ध तथा मञ्जुश्री नृत्यसमेत प्रस्तुत गरिएको थियो । शनिबारसम्म जारी रहने महोत्सवमा बुद्धको जीवनी र ज्ञानमा आधारित रहेर कार्यपत्रहरुको प्रस्तुति गरिनेछ । त्यस्तै प्रत्येक दिन साँझ ५ बजे नाटकहरू मञ्चन गरिने आयोजकले जनाएको छ । 