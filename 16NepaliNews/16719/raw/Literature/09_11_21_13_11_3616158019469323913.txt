ललितपुर — नेपाली कला–सम्पदा र उत्खनन् बारेमा जानकार अमेरिकी प्राध्यापक थियोडोर (टेड) रिकार्डी आफ्नो आयुको ५० वर्षभन्दा नेपालसम्बद्ध रहे । सन् १९६८ मा फुलब्राइट कमिसनको आवासीय प्रमुख भएर काठमाडौं उत्रिएका रिकार्डी त्यसपछिका वर्षहरु प्रत्यक्ष–परोक्ष नेपालमै जोडिएर रहे ।नेपाली अध्येतासँग मिलेर मनोहरा नदी किनाराको दुमाखालमा लिच्छविकालीन सभ्यताको अन्वेषण गर्नमा जुटेकै कारण रिकार्डीको नाम बढीजसो उत्खनन्कर्ता र अन्वेषकका रुपमा चिरपरिचित रहेपनि उनी ‘बहुआयामिक’ भएको मूल्यांकन अहिले आएर हुन थालेको छ । कोरोना महामारीकै माझ रिकार्डीको ८३ वर्षको उमेरमा ६ महिनाअघि अमेरिकाको न्यूयोर्कमा निधन भएपछि पहिलोपटक उनको कृतित्व–व्यक्तित्व सम्झेर आइतबार यलमाया केन्द्रमा स्मृति सभाको आयोजना गरियो ।‘रिकार्डीसँग मेरो पहिलो भेट २०३९ फागुन १४ मा भएको थियो, प्राध्यापक प्रयागराज शर्माले उहाँलाई लिएर मेरो घरमा आउनुभएको थियो,’ पछिल्ला ३८ वर्षसम्म टेड रिकार्डीलई गुरु थाप्ने एवं एकैसाथ सहकार्यमा जुट्ने प्राध्यापक मोहन खनालले रिकार्डी सम्झनामा भने—‘रिकार्डी त कला, साहित्य र सम्पदाको मात्रै होइन, मानवशास्त्र र समाजशास्त्र तथा मानवीय संवेदनामा मिहिन रुचि राख्ने व्यक्तित्व समेत हुनुहुँदोरहेछ ।’ लिच्छविकालीन भद्राधिवास दरबार चागुनारायण छेउछाउमै रहेको अनुमानमा गरिएको दुमाखाल उत्खनन् पछिका पुरातात्त्विक सामग्री अझै पनि पुरातत्त्व विभागमै संग्रहित छन् । उक्त अन्वेषण कामको विस्तृत ‘आर्कियोलोजिकल एक्स्क्लाभेसन इन द काठमाडौं भ्याली’ नाममा प्रकाशित छ ।रिकार्डीले इटालीको एउटा पुस्तकालयमा फेला पारेको नेवारी–इटालियन शब्दकोषलाई पनि शाब्दिक व्याख्यासहित प्रकाशित गरेका छन् । उनले उत्खनन् र अन्वेषणको काम सकेपछि भने साहित्यिक वृत्तमा पनि नाम बनाएका थिए । अंग्रेजी लेखक सर अर्थर कोनन डोयलले जन्माएको पात्र सरलक होम्सको पुनर्जन्म गराउँदै रिकार्डीले त्यो पात्रलाई काठमाडौंको असन गल्लीसम्म घुमाउन ल्याएको कथानक भरेका छन् । रिकार्डीको योगदानको सम्झना गर्दै इतिहासविद् डा.रमेश ढुङ्गेल, प्रयागराज शर्मा, पत्रकार कनक दीक्षित, निर्मलराज तुलाधरलगायतले रिकार्डीलाई ‘नेपाललाई मन–मष्तिष्कले माया गर्ने सत्पात्र’का रुपमा मूल्यांकन गरेका थिए ।यो पनि पढ्नुहोस् : भद्राधिवासमा टेड रिकार्डी