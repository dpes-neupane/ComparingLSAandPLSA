काठमाडौँ — जनजातिसँग सम्बन्धित विभिन्न विधाका १४ वटा पुस्तक सार्वजनिक गरिएको छ । आदिवासी जनजाति उत्थान राष्ट्रिय प्रतिष्ठानका उपाध्यक्ष गोकुल घर्ती मगर, आदिवासी जनजाति पत्रकार महासंघका अध्यक्ष डण्ड गुरुङलगायतले आइतबार ती पुस्तक सार्वजनिक गरेका हुन् ।सरकार मातहत रहेको प्रतिष्ठानले ती पुस्तक प्रकाशित गरेको हो । त्यसमध्ये ‘छन्त्याल जातिको चिनारी’ (इथ्नोग्राफिक प्रोफाइल) एक रहेको छ । यो पुस्तकमा आदिवासी छन्त्यालको इतिहास, थातथलो, सामाजिक संरचना, धार्मिक विश्वास, जीवन चक्रीय संस्कार, संस्कृति, परम्परा, राजनीतिक प्रणाली, जनसंख्या, भाषा, शिक्षा, स्वास्थ्य, आर्थिक पक्ष समेटिएको छ । हरिचन छन्त्यालले अध्ययन अनुसन्धान गरेका हुन् ।प्रतिष्ठानले सूचिकृत ५९ आदिवासी जनजातिमध्ये २२ वटाको ‘इथ्नोग्राफिक प्रोफाइल’ प्रकाशित गरिसकेको जनाएको छ । त्यसैगरी कानुनविद् डा. कुन्साङ लामा योन्जनद्वारा लिखित ‘आदिवासी जनजातिको अधिकार र नेपालको सन्दर्भ’ पुस्तकसमेत सार्वजनिक गरिएको छ । सार्वजनिक भएका अन्य पुस्तक मुगाल, कुमाल, तमु, राजवंशी, शेर्पा, बान्तावा, वाम्बुले, चाम्लिङ, डगौरा थारु भाषाका छन् ।