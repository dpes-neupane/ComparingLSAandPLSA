
१६ फागुन, पोखरा । कुनै समय पोखराले कलामा आफ्नो छुट्टै पहिचान बनाएको थियो । कलाका धेरै विधामध्ये नाटकले समेत पोखरेली सानलाई उँचो बनाएको थियो । तर पछिल्लो केही दशकयता पोखरेली रंगमञ्च केही सुस्ताएको थियो ।
पोखरा मोहरिया टोलमा अझै पनि एउटा सेतो घर देख्न सकिन्छ । तत्कालीन समयमा उक्त घरलाई बडा हाकिमको सेतो दरबार भनिन्थ्यो । पोखरेली रंगमञ्च त्यही घरबाट सुरु भएको मानिन्छ । वि.सं. १९९५ तिर उक्त घरमा धनशमशेरले ‘पोखराको चक्कर’ नाटक मञ्चन गराएका थिए ।
नेपाल संगीत तथा नाट्य प्रज्ञा प्रतिष्ठानका पूर्वकूलपति सरुभक्त श्रेष्ठका अनुसार पोखरेली नाटकको सुरुआत त्यही ‘सेतो दरबार’बाट भएको मानिन्छ । ‘त्यहाँ विशेष नाट्यशालाका मान्छेले मात्रै दरबारियालाई खुसी बनाउन नाटक मञ्चन गर्न पाउँथे,’ उनले भने, ‘त्यसमा केही गन्य–मान्यले मात्रै नाटकको मजा लिन पाउँथे ।’
२० को दशकमा आइपुग्दा विभिन्न ठाउँमा स्कुल तथा कलेज खुल्न थाले । पोखरेली नाटक त्यस समयपछि दरबारबाट निस्केर स्कुल र कलेजका कोठाकोठामा पुग्यो । ‘त्यो समयमा विभिन्न स्कुल र कलेजका विद्यार्थीले नाटक मञ्चन गर्न थाले । त्यसपछि पोखरेली नाटकले गति लिन थाल्यो,’ सरुभक्तले भने ।
पोखरेली युवा सांस्कृतिक परिवार (पोयुसाप) ३० दशकमा स्थापना भएपछि पोखरेली नाटक राष्ट्रिय स्तरमा पुग्यो । संस्थाले त्यसबेला प्रज्ञा प्रतिष्ठानसँग समन्वय गरेर केन्द्रका स्टेजमा आफ्नो कलाकौशल प्रस्तुत गर्‍यो । सरुभक्तका अनुसार त्यो समयमा पोखरेली रंगमञ्ज राष्ट्रिय रुपमै छाइसकेको थियो ।
६० दशकपछि भने पोखरेली रंगमञ्च ओरालो लाग्दै गयो । त्यो दशकमा पोखरेली रंगमञ्चमा लेखन, अभिनय, चर्चा र सम्भावनामा समेत विस्तारै सक्रियता कम हुँदै गयो । उक्त दशकमा फाटफुट केही नाटक मञ्चन भए पनि त्यसले दर्शकमा अभिनयको भोक मेटाउन सकेन ।
तर ७० को दशकमा आएर पोखरेली रंगमञ्च पुनः जुर्मुराएको छ । ७० को दशकपछि बर्सेनि नाटक मात्रै मञ्चन भइरहेका छैनन्, मञ्चन भएका ती नाटकले दर्शकको माया र चर्चा पनि पाइरहेका छन् । यसैबीचमा गत वर्षको फागुनमा पोखराकै पहिलो थियटर ‘गन्धर्व नाट्यघर’ स्थापना भयो ।
उक्त नाटकघरले सरुभक्तको नाटक ‘सिरुमारानी’ मञ्चन गरेर थियटरको उद्घाटन भएको थियो । १ वर्षको अवधिमा अहिलेसम्म २३ नाटक मञ्चन भइसकेका छन् । पोखरा रंगयात्रालाई थप उचाइमा पुर्‍याउने उद्देश्यसहित युथ क्रियसन थियटर पनि बन्दै छ । उक्त थियटरका अध्यक्ष कपिल शर्माले थियटर निर्माणकार्य अन्तिम चरण पुगेको बताउँछन् ।
थियटरको एकवर्षे यात्रामा अहिलेसम्म ५ हजार दर्शकले नाटक हेरिसकेको थियटरका अध्यक्ष परिर्वतन कार्कीले जानकारी दिए । उनले भने, ‘थियटर बनाउँदै गर्दा हामीमा शंका थियो । तर दर्शकको माया अत्यन्तै पाएका छौं ।’
पोखरा अन्तर्राष्ट्रिय नाटक महोत्सव सुरु

गन्धर्व थियटरले स्थापना भएको केही समयमै नेपाल नाटक महोत्सव गरिसकेको छ । बिहीबारदेखि पोखरामा गन्धर्व नाटकघर र युथ क्रियसन थियटरले संयुक्त रुपमा पोखरा इन्टरनेसनल नाटक महोत्सव सुरु गरेका छन् ।
गन्धर्व थियटरका अध्यक्ष परिवर्तन कार्कीले बाहिरबाट अरुले पोखरेली रंगमञ्चमा मनमुटाव छ भन्ने आरोप लगाइरहँदा यो महोत्सवले उक्त भ्रम तोड्ने दाबी गरे । ‘बाहिरका मान्छेले हामीलाई भित्रै अत्यन्त मनमुटाव छ भन्छन् । तर त्यस्तो होइन । हामी प्रतिष्पर्धा होइन, सहकार्य गर्छौं,’ उनले भने ।
युथ क्रियसनका अध्यक्ष कपिल शर्माले पोखरामा पछिल्लो समय रंगकर्म जुर्मुराएको दाबी गरे । उनले भने, ‘हामी आपसमा सहकार्य गर्दैछौं । केही समयपछि यहाँ २ वटा थियटर हुनेछन् ।’
उनले पछिल्लो ५ वर्षयता पोखरेली नाट्ययकर्म अत्यन्तै सकारात्मक रुपमा विकास भएको र पोखरेली नाटकलाई विदेशमा पनि चिनाउने आफूहरुको सपना रहेको बताए ।
८ दिन चल्ने उक्त महोत्सवलाई गण्डकी प्रदेशका मुख्यमन्त्री पृथ्वीसुब्बा गुरुङले उद्घाटन गरेका हुन् ।
महोत्सव अवधिभर ३ देशका ८ नाटकमञ्चन हुनेछन् । महोत्सवमा नेपालका ५ वटा, भारतका २ वटा र मेसिडोनियाको एउटा नाटक मञ्चन हुनेछ ।
बिहीबार पोखरा थियटरकै प्रस्तुतिमा रहेको नीरमाया मञ्चन भएको छ । शुक्रबार बिहान उक्त नाटकमाथि विमर्श हुनेछ । नीरमायासहित महोत्सवमा नेपालका कन्फेसन, गैंडा टाइम्स, मेमोरी यार्ड, घेरो, भारतका ब्ल्याक एन्ड ह्वाइट, इन ट्रान्जिट र मेसोडोनियाको प्राइभेट कन्फेसन मञ्चन हुनेछन् ।
प्रदेश प्रज्ञा प्रतिष्ठान बनाउँदैछौं : मुख्यमन्त्री

गण्डकी प्रदेशका मुख्यमन्त्री पृथ्वीसुब्बा गुरुङले चालु आर्थिक वर्षमै प्रदेश प्रज्ञा प्रतिष्ठान गठन गर्ने बताएका छन् । उनले सुविधासम्पन्न भवनसहितको प्रज्ञा प्रतिष्ठान बनाउन लागेको र त्यसका लागि जग्गाको खोजी भइरहेको जानकारी दिए । उनले सोही अवसरमा ‘नाटक हेर्छ पोखरा’ अभियान पनि उद्घाटन गरे ।
मुख्यमन्त्री गुरुङले जुनै ठाउँको सभ्यता पनि त्यहाँको कला, साहित्य र संस्कृतिसँग जोडिएको हुनाले प्रदेशले त्यसलाई ध्यान दिने बताए । ‘गण्डकी प्रदेशमा एउटा आफ्नै अत्याधुनिक भवनसहितको प्रज्ञा प्रतिष्ठान बनाउने सोचमा छौैं,’ मुख्यमन्त्री गुरुङले भने, ‘कुनै पनि ठाउँको कला, साहित्य र खेलकुदको विकास नभई उक्त ठाउँ समृद्ध हुन सक्दैन भन्ने हामीलाई थाहा छ ।’ उनले प्रदेशमा बहुसांस्कृतिक ग्राम बनाउन पनि लागिरहेको जानकारी दिए ।
