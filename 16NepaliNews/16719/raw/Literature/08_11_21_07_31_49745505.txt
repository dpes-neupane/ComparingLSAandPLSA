
७ प्रधानन्यायाधीशको गुण–दोष केलाइएको पुस्तक ‘अदालत भित्र, अदालत बाहिर’ बजारमा आएको छ ।
सर्वाेच्च अदालतका पूर्वरजिष्टार डा. रामकृष्ण तिमल्सेनाले अवकाशप्राप्त ७ पूर्वप्रधानन्यायाधीशको कार्यशैली तथा आनीबानीमा केन्द्रित भएर पुस्तक लेखेका हुन् ।
पुस्तकले पूर्वप्रधानन्यायाधीशहरु मीनबहादुर रायमाझी, रामकुमारप्रसाद साह, अनुपराज शर्मासहित विश्वनाथ, उपाध्याय, खिलराज रेग्मी र रामकुमार श्रेष्ठका गुण–दोष केलाइएका छन् । पुस्तक घोस्ट राइटिङ नेपालले प्रकाशित गरेको हो ।
पुस्तक सार्वजनिक कार्यक्रममा बोल्दै पूर्वप्रधानन्यायाधिश मीनबहादुर रायमाझीले पुस्तकले मिलाइ–मिलाइ उचाल्ने तथा झार्ने काम गरेको बताए ।
अर्का प्रधानन्यायाधीश रामकुमारप्रसाद साहले पुस्तक अध्ययनपछि आफूले आफ्ना गुण–दोष थाहा पाएको भन्दै लेखकको प्रशंसा गरे ।
कार्यक्रमका विशेष अतिथि पूर्वप्रधानन्यायाधीश अनुपराज शर्माले डा. रामकृष्ण तिमल्सेना एक चलाख र इमान्दार मान्छे भएकाले उनले लेखेको कतिपय कुरामा सत्यता पाएको बताए । ७ पूर्वप्रधानन्यायाधीशका गुण–दोष केलाएर लेखिएको पुस्तक पाचकजस्तो भएको उनको टिप्पणी छ ।
पूर्वप्रधानन्यायाधीश कल्याण श्रेष्ठले कानुनी राज्य र साहित्यमा यो निकै राम्रो पुस्तक बनेको भन्दै आफूलाई पनि यो पुस्तकले मिलाइ मिलाइ उचाल्ने र पछार्ने काम गरेको बताए ।
उद्यमी डा. उपेन्द्र महतोले शुभकामना मन्तव्य व्यक्त गर्दै भने –‘प्रत्येक मान्छेभित्र मनको अदालत हुन्छ । मनको न्यायाधीश हुन्छ, त्यसलाई सोध्यो भने कुनै अदालतको आवश्यकता पर्दैन । तैपनि अदालत भित्र अदालत बाहिर पुस्तकले धेरै भित्री कुरा बाहिर ल्याएको छ ।
कार्यक्रमका प्रमुख अतिथि पूर्वराष्ट्रपति डा. रामवरण यादवले किताबमा भोगाइ र दर्शनका कुरा पाएको बताए ।
समीक्षकद्वय पत्रकार महासंघका पूर्वसभापति तारानाथ दाहालले न्याय क्षेत्रमा सक्षम व्यक्तिहरु कसरी किनारा लाग्छन् भन्ने कुरा पुस्तकले देखाएको बताए । अनुभूति केलाएको यो पुस्तकले न्याय क्षेत्रबारे धेरै प्रश्नहरु उठाएको बताए ।
अर्का समीक्षक पूर्वशिक्षा मन्त्री गंगालाल तुलाधरले अहंकारवादबाट माथि उठेर लेखकले तत्वज्ञानका धेरै कुराहरु बाहिर ल्याएको भन्दै लेखकको प्रशंसा गरे ।
