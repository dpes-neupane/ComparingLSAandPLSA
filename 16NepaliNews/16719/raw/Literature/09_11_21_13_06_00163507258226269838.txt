धनकुटा — साहित्यकार झमक घिमिरेसहित ६ जना यस वर्षको मधु श्री विशिष्ट साहित्य पुरस्कारबाट सम्मानित भएका छन् । गर्गाचार्य सामुदायिक विश्वभाषा पुस्तकालय धनकुटाले यो पुरस्कार वितरण गर्दै आएको छ ।घिमिरेलाई १५ हजार १ सय ११ नगदसहित सम्मान पत्र प्रदान गरिएको संस्थाका अध्यक्ष घनश्याम बरालले जानकारी दिए । यसैगरी, ११ हजार १ सय ११ रूपैयाँ राशीको भाष्कर लामिछाने लोक संस्कृति पुरस्कार काठमाडौंकी सुनिता भट्टराईले पाइन् ।पुस्तकालयले गर्गश्री सम्मान पुरस्कार षडानन्द स्मृति प्रतिष्ठान इटहरीकी मिथिला पोखरेल, गंगाराम भद्रशिला स्मृति पुरस्कार योगमाया शक्तिपीठ विराटनगरकी कविता चापागाई, कृष्णकुमारी वेणी माधव समाजसेवा पुरस्कार पूर्वाञ्चल अनाथ आश्रम विराटनगरकी राधा भट्टराई र डिल्लीमाया बराल प्राज्ञिक एकल महिला पुरस्कार सरला चापागाईंलाई प्रदान गरेको छ । उनीहरुलाई जनही १० हजार १ सय ११ नगदसहित सम्मान पत्र प्रदान गरिएको हो । मूलघाटस्थित तमोर नदी किनारमा रहेको विश्रान्तिमा आयोजित विशेष कार्यक्रममा ती पुरस्कार वितरण गरिएको थियो । प्रत्येक वर्ष संस्थाको स्थापना दिवसको अवसर पारेर पुरस्कार प्रदान गर्दै आएको आएको संस्थाका संस्थापक टीकाप्रसाद लामिछानेले बताए । ती पुरस्कार साहित्यकार कुन्ता शर्मा, प्राज्ञ विवश पोखरेल, दधिराज सुवेदी, प्राडा गोपाल भण्डारीलगायतले वितरण गरेका थिए । सोही अवसरमा बृहत कवि गोष्ठि समेत आयोजना गरिएको थियो ।