प्यारो छोरा, आजकाल मलाई दिन पनि दिन जस्तो, रात रात जस्तो लाग्दैन । आफूलाई आफू जस्तो पनि लाग्दैन । मन बहलाउन खोज्छु । बहलाउनुको सट्टा बहकिन पो खोजिरहन्छ । साउने झरीजस्तै घरी घरी ।आज म बेंसी फाँटको खरबारी छेउमा निर्जीव ठिङ्ग उभिएको खयरको बुढो रूखजस्तै भाको छु । बोक्राहरू चोइटिएर अग्राख मात्रा रहेजस्तै । आज म जिन्दगीको अन्तिम पृष्ठतिर छु । जिन्दगीको प्रत्येक पानाको अघिल्लो पृष्ठ गाह्रो महशुस हुनेगरी शब्दहरूले रङ्गाएको छु । पछाडिका प्रत्येक पृष्ठ त्यसै छाडेको छु । सायद त्यसो गर्नु मेरो जिन्दगीको नियति नै बनिदियो । हो, छोरा तिमी हाम्रा लागि ज्यादती नै बनिदियो ।हाम्रो आयु कति नै थियो र ? गन्नका लागि केही अङ्क नै पर्याप्त थियो । निभ्न र डुब्न थोरै समय नै काफी थियो । मैले जीवनमा यति धेरै चाहना गरिन छोरा । तिमी हाम्रो घरमा एउटा अमूल्य उपहार बनेर आएको दिनदेखि । तिम्रो चाहाना मैले सधैं मेरो चाहाना बनाएँ । जीवनको ऊर्जाशील समय तिमीमा नै खनाएँ । तिम्रो आमाले पनि ।तिमी भरिँदै गयौ । हामी रित्तिँदै गयौँ । तिमी आज भरिलो छौ । हरियाली बेंसीको फाँटजस्तै । मलाई धेरै खुसी लाग्छ छोरा । तिम्रो लोभ लाग्दो जिन्दगी देखेर । तिम्रो आमालाई पनि त्यस्तै लाग्दो हो । अनि खुसी पनि हुदिहुन् ।ठ्याक्कै पाँच वर्ष भएछ मैले घर छोडेको । र जिन्दगीलाई वृद्धाश्रममा बहलाउन सिकेको पनि । शरीर यहाँ रहे पनि मन त्यहाँ छ छोरा । जहाँ मैले र तिम्रो आमाले तिम्रो सुनौलो भविष्य बनाउन दशकौँ जिन्दगी खर्च गरेका थियौँ । आजभोलि मलाई तिम्रो आमाको बेसी याद आउँछ । माया पनि लगाउँछ । तर पनि के गर्नु तिमीले हामीलाई मर्ने बेलामा अलग अलग वृद्धाश्रममा फालिदियौ । मैले त्यति बेला तिम्रोसामु कति याचना गरेँ । हामीलाई यही घरमा जिन्दगीको अन्तिम पलहरू बिताउन देऊ भनेर । यही घरमा मर्न पनि । तर तिमीले सुनेनौँ । हो त्यही दिनदेखि मेरो मन भाँचियो । मुटु कुदियो । सायद मन भाँचिएपछि नाताको डोरी पनि चुडिँदो रहेछ । नाताको चुँडिएको आधा डोरी लिएर तिमीले भनेबमोजिम हामी जान त्यति बेला मञ्जुर भयौँ । सायद मलाई भन्दा तिम्रो आमालाई गाह्रो भएको थियो । तिमीहरूलाई छोड्न । त्यति बेला उनी रोएको म अझै सम्झन्छु । त्यसरी त मैले उनीलाई जिन्दगीभर रुवाउनेस्थिति बनाएको थिइनँ । तर आज आफ्नै छोराले बनाए । त्यसैले मैले उनको आँशु पुछ्न पनि आँट गरिनँ । पुछिनँ पनि । तर मेरा सुख्खा आँखा भने रसाउन प्रयास गरिरहे । मलाई थाहा थियो, त्यो क्षण हामी सबैका लागि अन्तिम थियो । पछि भेट्छौ कि भेटिँदैनौँ थाहा थिएन । त्यसैले मैले तिमीलाई धेरैबेर हेरे । नाति, बुहारी र तिम्रो आमालाई पनि हेरेँ । नमीठो सम्झना मुटुभरी बोकेर लागे जिन्दगीको नयाँ घरतिर । सायद यो मेरो जिन्दगी अन्तिम परीक्षा थियो ।पाँचै वर्ष भयो छोरा तिम्रो आमासँग पनि भेट नभएको । मलाई तिमीहरू सबैको  याद आउँछ । बेसी तिम्रो आमाको चिन्ता लाग्छ । हो छोरा तिमीले मलाई वृद्धाश्रममा पठाए पनि आमालाई सँगै राखिदिएको भए पनि मलाई तिमीप्रति केही गुनासो हुने थिएन । किन भने एउटा छोराको जन्म एउटा  बलात्कृत आमाले पनि दिन सक्छे । त्यसमा बलात्कारीको के योगदान हुन्छ ? यो एउटा अलग विषय हो । तर बलात्कृत आमाको कोखबाट जन्मिएको छोरा र श्रीमान् श्रीमती दुवैको इच्छाबाट जन्मिएको छोरा जन्माउँदाको प्रस्रव पीडा एउटै हुन्छ आमाहरूलाई ।हो छोरा, तिमीलाई नौ महिना कोखमा राखेर तिमी जन्मिनुभन्दा अगाडि तिम्रो आमाले भोगेको बीस घण्टाको प्रशव पीडाको साछी तिम्रो बाउ पनि हो । तिमीले बिहे गरेर बुहारीले नाति जन्माएपछि सात वर्षको छोरालाई तिमीले कहिलेकाहीँ भन्यौ नि । मेरो छोरा तिमीले यो ड्याडीलाई माया गर या नगर तिम्रो आमालाई जीवनको अन्तिम पलहरूसम्म माया गर । हेला पनि कहिल्यै नगर । तिमीले आमालाई आमा मर्ने बेलामा पनि माया नै मायाको महशुस हुनेगरी खुसी बनाउन सक्नुपर्छ । हो, मेरो छोरा तिमीले तिम्रो छोरालाई सधैँ  आमालाई माया गर्न सिकायौ । नढाँटी भन त छोरा ।तिमीले तिम्रो आमालाई साच्चै मायाँ गर्यौ र ?उही तिम्रो सधैँ भेलो चिताउने बाबा ।  