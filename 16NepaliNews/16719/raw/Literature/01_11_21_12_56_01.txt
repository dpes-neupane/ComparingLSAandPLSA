 धन र मन मिल्ने साथी थिए । जबदेखि विदेश आए, सुरुमा त बल्ल बल्ल भेटेको जस्तोसुकै काम गरेर भए पनि हातमुख जोड्दै थिए । तर धेरै वर्षको कडा मिहिनेतपछि दुवै मिलेर एउटा रेस्टुरेन्टको व्यापार सुरु गरेँ । किनभने दुवैमा विश्वास थियो, साथीको साथ नै जीवनको सफलताको एउटा बलियो शक्ति हो । सबैथोक ठीकठाक चल्दैथियो । एक दिन उनीहरू ब्यापारकै सिलसिलामा अर्काे ठाउँ जानुपर्ने भयो । धन मनको कारमा सँगै गए । मन कार हाक्दै थिए । अचानक बाटोमा गाडी हिउँको चिप्लोमा चिप्लिएर तल फाँटमा खसेर रूखमा ठोक्कियो । आँखा खुल्दा दुवैजना हस्पिटलमा थिए । धनको हातमा ब्यान्डेज थियो । दुवैजनाको जिउमा ठाउँठाउँमा कोतरिएका घाउ थिए ।धनलाई मानिसहरुले उचाले । दुई साथीको मिलन र राम्रो व्यापार गरेर उन्नति प्रगति गरेको देखी नसहनेले भन्न थाले–‘धन तिमी मनलाई मुद्दा हाल ।’‘हैन हैन यो त एक्सिडेन्ट हो, जानी जानी गरेको होइन’ धनले भने ।‘उसले विचार गरेर हाँक्नु पथ्र्यो नि । यस्तोमा साथी भन्न हुँदैन तिम्रो ज्यान जान सक्थ्यो ।’एक्सिडेन्टको वकिलले पनि मौकामा चौका हान्दै ब्रेनवास गरे पछि कुरो अदालत पुग्यो ।त्यसपछि तारिखका लागि धाउन पर्ने, वकिलको फिस, दाबीको हर्जाना गर्दै सबैले सबैतिरबाट पैसा सोस्न थाले । अनि धन र मनको त्यति लामो र मधुर मित्रता टुट्यो । होटेल बेचियो ।धनले क्षतिपूर्ति स्वरूप केही धन त पाए । तर उनलाई लाग्यो ‘जाबो धनका लागि मैले यो के गरेँ । साथी गुमाएँ । व्यापार गुमाएँ । विश्वास गुमाएँ । सम्बन्ध गुमाएँ । खुसियाली गुमाएँ ।’धनले चिन्तित भएर खुइया गरे । अब उनलाई नै थाहा छैन उनले न्याय पाए कि सबै थोक गुमाए ।लस एन्जेलस