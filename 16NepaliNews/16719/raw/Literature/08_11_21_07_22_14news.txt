-अजित क्षेत्री   आमा मलाई रमाउन के तपाईंको काख भए पुग्थेन र ? खेल्नलाई मेरै आँगन मेरो लागि टुँडिखेल सरह थिएन र ? भाग्यको करौंतीमा रेटिँदै तिखारिँदै के बाबा कुनै शिक्षकभन्दा कम अनुभवी हुनु हुन्थ्यो र ? या तिम्रा चाउरी परेका गाला कुनै कालोपाटी भन्दा कम थिए र ? किन पठायौ आमा मलाई स्कुल ? अहँ म जान्नँ  त्यहाँ ब्यार्थैमा मरेको इतिहास ब्युँताइन्छ र आफूभन्दा गह्रुँगो किताबको भारी बोक्न लगाइन्छ ।गरिब को हो भनी पढाउँदा गुरुहरू मेरै बाको नाम लिन्छन्  दलितको बारेमा पढाउँदा सबैले मलाई हेर्छन् गरिबी के हो भनी पढ्दा सधैं म तिमीलाई सम्झन्छु आमा विद्यालयको भत्केको भित्तो देख्दा तिम्रो टालेको गुन्यु सम्झन्छु जसलाई तिमीले मेरो उमेरभन्दा धेरै पल्ट टालिसक्यौ दिउँसै तारा देखिने विद्यालयको छानो देख्दा  बाबाको चाउरिएको गाला सम्झन्छु जहाँ वर्षौंदेखि भाग्यले चट्याङ् पारिरह्यो र बाबाले पालैपालो गाला थापिरहनु भयोआमा, म जन्मेको कोख र पुरेत बाकी छोरी जन्मेको कोख उस्तै होइन र ? उनको र मेरो निधार उस्तै होइन र ? सास फेर्ने बतास एउटै होइन र ? रुँदा के उनको पनि नुनीलो आँसु झर्दैन र ? किन उनलाई अलग्गै बस्न लगाइन्छ ? किन मलाई दलित बनि बाँच्न सिकाइन्छ ? आमा जान्न म स्कुल त्यहाँ समानताको पाठ घोक्न लगाइन्छ, तर विभेदको पहाड बोक्न लगाइन्छ ।एउटै कपडा थ्यो आधाको बाले टोपी सिलाएर लगाउनु भो आधाको धजा बनाउनु भो र मन्दिरमा पठाउनु भो कपडामै पनि विभेद भो आमा एउटै कपडाको धजा चाहिँ पवित्र भो तर बाको टोपी अछुत भो किन अन्धा भए ईश्वर ? किन कैद भए मन्दिरको दिवारभित्र ? तान ईश्वरलाई र उभ्याउ कठघरामा र सोध प्रश्न म मन्दिर छेउमै बलात्कृत हुँदा  तिनी दुवै आँखा चिम्लेर कुन न्यायको धर्मकाँटा उठाउन व्यस्त थिए ?जात नचल्नी जवानी चल्नी समाज नचल्नी मेरो लाज चल्नी अहो कस्तो तिम्रो न्याय ? आउ बलबान पुरुष, मलाई जति भोग्नु भोग मेरा आँसु र रगतको आहालमा पौडी खेल र सन्तुष्ट भएर आऊ तिम्रा वीर्यका छिटाले म तिम्रै कुरूप अनुहार रङ्ग्याउन चाहन्छु ।जाँदै जान्न आमा म स्कुल जान्न त्यहाँ त पुरुषलाई मर्यादापुरुष राम बनाइन्छ र महिलालाई बारम्बार अग्निकुन्डमा पस्न सिकाइन्छ ।म स्कुल होइन  जानु छ मैदानमा लड्नु छ  जित्नु छ वर्षौंदेखि हारेको युद्ध बा, उदाउनेछ हाम्रो पनि आँगनमा सूर्य आमा, फुल्ने छ तिम्रो ओठमा मखमली फूल जाउ आज आफ्नै हातले मन्दिरमा जल चढाएर आऊ म जितेरै फर्कने लडाइँमा निस्कने मुहूर्त घर्कनै लागेको छ आगोको एउटा फिलिङ्गो वर्षौंदेखि जल्न आतुर छ ।-स्याङ्जा, हाल: यूएई  