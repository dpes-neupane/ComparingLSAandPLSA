गैंडाकोट — नवलपुरको गैंडाकोट नगरपालिकाको हर्कपुरमा फाइनप्रिन्ट फिभर सुरु भएको छ । शुक्रबार सुरु भएको फिभरको पहिलो दिन पाँच सत्र सञ्चालन भए । पहिलो सत्र ‘किताब : मेरो मनको साथी’मा अभिनेता राजेश हमालले पुस्तकबारेका आफ्ना अनुभव, पुस्तकप्रति आफ्नो आकर्षण एवम् लगावबारे चर्चा गरे । उनले किताब पढ्ने बानी आफूमा कसरी विकास भयो, किताबसँगको पहिलो साक्षात्कार कस्तो रह्यो, यसप्रतिको लगाव कसरी बढ्दै गयो भन्नेलगायत विषयमा आफ्ना अनुभव सुनाए । पहिलो दिनको दोस्रो सत्र ‘अर्थनीति र राजनीति’मा उद्योगपति विनोद चौधरीसँग पत्रकार उमेश चौहानले संवाद गरे । त्यस्तै अर्को सत्रमा ‘सेतो धरतीको एक दशक’मा लेखक अमर न्यौपानेले बोले । यो सत्रमा लेखक न्यौपानेले ‘सेतो धरती’ पुस्तक बजारमा आइसकेपछि पाठकबाट कस्तो प्रतिक्रिया आयो, यसले आफ्नो जीवनमा केकस्तो प्रभाव पार्‍यो भन्ने विषयमा आफ्ना धारणा राखेका थिए । फिभरका अवसरमा ‘सेतो धरती’को विशेष संस्करणको लोकार्पणसमेत गरियो । उपन्यास अंग्रेजीमा प्रकाशन हुन लागेको पनि जानकारी गराइयो । ‘कविताको क’ सत्रमा कवि असीम सागरले कविता वाचन गरे । फिभरको अन्तिम सत्रमा अनिल शाही र उनको समूहले नेपालको मौलिक सांगीतिक कला प्रस्तुत गरे । कार्यक्रममा लेखकसँग पुस्तक हस्ताक्षर तथा विशेष छुटमा पुस्तक प्रदर्शनी भइरहेको आयोजक फाइनप्रिन्टले जनाएको छ । 