शार्दूल भट्टराई (एक छेउमा मान्छे स्थिररुपमा उभिइरहेको छ । मान्छेले आँखा चिम्लिएको छ,मुख बन्द गरेको छ, हात तल झारेको छ र दुई खुट्टा जोडेको छ । अर्को छेउबाट रोबोट प्रवेश गर्छ । रोबोट यताउति घुम्दै र हेर्दै मान्छेको नजिक पुग्छ । एकछिन ऊ पनि उभिन्छ र मान्छेलाई नियालेर हेर्छ । मान्छे स्थिररुपमा उभिइरहेकै हुन्छ । ऊ मान्छेलाई हल्लाउन खोज्छ तर हल्लिँदैन । रोबोट जिल्ल पर्छ । मान्छेको वरिपरि घुमेर हेर्छ । मान्छेको ढाडमा दुई हातले ठेलेर हल्लाउन खोज्छ तैपनि मान्छे चल्मलाउँदैन । रोबोट एकैछिन घोरिएर केही सोच्छ । त्यसपछि मान्छेको टाउकोमा मुड्की प्रहार गर्छ । मान्छेको स्थिर अवस्था टुट्छ । ऊ झल्याँस्स भएर आँखा खोल्छ । मुख खोल्छ । हात चलाउन थाल्छ । खुट्टा पनि चलाउँछ । मान्छे र रोबोट दुबै एक–अर्कालाई हेरेर हाँस्छन् ।) रोबोट: (मान्छेसँग हात मिलाउँदै) म रोबोट । मान्छे: (रोबोटसँग हात मिलाउँदै) म मान्छे । रोबोट: म रोबोट, तिमी मान्छे । मान्छे: म मान्छे, तिमी रोबोट । (मौनता) रोबोट: तिमी पनि मजस्तै भयौ कि के हो ? मान्छे: छैन । रोबोट: मलाई शङ्का लाग्यो । मान्छे: त्यो तिम्रो शङ्कामात्रै हो । रोबोट: शङ्कामात्र पनि होइन । तिमी मजस्तै हुनथालेछौ भन्ने लाग्दैछ । मान्छे: तिमीलाई लाग्दैमा पनि हुँदैन । रोबोट: लागेको मात्र पनि होइन । मान्छे: के त ? रोबोट: मैले देखिनै सकेँ ।   मान्छे:  म कसरी त्यस्तो हुनसक्छु ? रोबोट: कसरी भयौ, तिमीलाई नै थाहा होला ।   मान्छे: म त्यस्तो हुन सक्दिनँ । रोबोट: तर मैले त्यस्तै देखेँ । मान्छे: तिमीलाई भ्रम भयो होला तर त्यस्तो होइन । रोबोट: होइन त ? मान्छे: होइन । रोबोट: साँच्चीकै होइन ? मान्छे: होइन ।(रोबोट सोच्न थाल्छ । मान्छे चुपचाप उभिइरहन्छ)रोबोट: मैले केही कुरा सोचेँ । मान्छे: के सोच्यौ ? रोबोट: तिमीबारे सोचेँ । मान्छे: के ? रोबोट: केही गडबड छ । मान्छे: के गडबड छ ? रोबोट: तिमीेमा केही गडबड छ । मान्छे: त्यस्तो गडबड केही पनि छैन । म ठीक छु, एकदम ठीक छु । रोबोट: तर मलाई त्यस्तो लागेन । मान्छे: तिमीमा गम्भीर भ्रम परेजस्तो छ । त्यसलाई हटाऊ ।(रोबोट फेरि सोच्न थाल्छ । मान्छे यताउति हिँड्न खोज्छ तर सक्दैन)  रोबोट: मलाई लाग्यो, तिमी पनि मजस्तै भएछौ । मान्छे: तिमीलाई लाग्दैमा हुन्छ ? रोबोट: मलाई त्यस्तो लाग्नुका आधारहरु छन् । मान्छे: छैन, म तिमीजस्तो भएको छैन । रोबोट: भएछौ, तिमी मजस्तै भएछौ । मान्छे: भएको छैन । रोबोट: कहाँ नहुनु , भैसक्यौ । मान्छे: कहाँ हुनु, भएको छैन । रोबोट: भैसकेछौ । मान्छे: भएको छैन, म त्यस्तो हुनै सक्दिनँ । (मान्छे हिँड्न खोज्छ सक्दैन । बोल्न खोज्छ, बोल्न पनि सक्दैन । एकैछिनमा मान्छे फेरि स्थिर बन्छ । आँखा चिम्लिन्छ, हात झार्छ, खुट्टा जोड्छ विनाहलचल उभिइरहन्छ । रोबोट केहीबेर ट्वाल्ल परेर मान्छेलाई हेरिरहन्छ । त्यसपछि खुट्टादेखि टाउकासम्म झक्झक्याएर मान्छेलाई व्युँझाउन खोज्छ तर मान्छे बिउँझिदैन । हल्लाउन खोज्छ, हल्लिँदैन । फेरि मान्छेको टाउकोमा मुड्की प्रहार गर्छ । मान्छेको स्थिरता टुट्छ । ऊ आँखा खोल्छ, मुख खोल्छ र हातखुट्टा चलाउन थाल्छ ।) रोबोट: तिमी साँच्चीकै म जस्तै भएछौ । मान्छे: म तिमीजस्तो भएको छैन । रोबोट: भैसक्यौ । मान्छे: छैन । रोबोट: तिमी पहिलेजस्तै हिँडिरहन सक्छौ ? मान्छे: सक्छु । रोबोट: लौ हिँड त ।(मान्छे हिँड्न खोज्छ तर सक्दैन । ऊ हातखुट्टा चलाएर हिँडिरहेझैं गरिरहन्छ)मान्छे: यी, लौ हेर । रोबोट: त्यही हो तिम्रो हिँडाइ ? मान्छे: यस्तै–यस्तै हो । केही चीजले रोक्न खोज्दैछ मलाई । रोबोट: तिमी हिँड्न सक्दैनौ । तिमी बोल्न पनि सक्दैनौ । मान्छे: बोल्न किन नसक्नु, बोलिरहेकै त छु । रोबोट: यतिसम्म बोल्नसक्छौ तर यो भन्दा बढी बोल्न सक्दैनौ । मान्छे: बोल्छु , किन नबोल्नु । मजति पनि बोल्न सक्छु । कराइरहन सक्छु । भाषण गरिरहन सक्छु । कति ठाउँमा पुगेर भाषण गर्नुछ । देशव्यापी भाषणमा दौडिनु पर्नेछ मलाई । रोबोट: तिमी भाषण गर्न पनि सक्दैनौ । मान्छे: सक्छु । यत्रो बोलिरहेकोछु, भाषण गर्न सक्दिन ? रोबोट: भाषण गरेर देखाऊ त । मान्छे: ल सुन, आरदरणीय दाजुभाइ तथा दिदीबहिनीहरु ! म मेरो देशका लागि आफ्नो प्राण अर्पण...........। (बोल्दाबोल्दै उसको मुख बन्द हुन्छ । आँखा बन्द हुन्छन् । ऊ खुट्टा जोड्छ । हात तल झार्छ । मान्छे विनाहलचल ठिङ्ग उभिइरहन्छ । ऊ पहिलेजस्तै स्थिर बन्छ ।) रोबोट: (मान्छेमा केन्द्रित हुँदै) यो मान्छे त कस्तो पो भएछ, आफ्नो दिमाग बिस्तारै गुमाउँदै गएजस्तो छ । यसले आफैं कुनै पनि काम गर्न सक्दैन अब । यो अरुको भरमामात्र चल्छ । अरुले चलाएपछि मात्र चल्छ । आफ्नो बुद्धि–विवेक सबै गुमाइसकेकोछ यसले । लगभग म जस्तै । (मान्छेको पेटतिर छाम्दै) यसले खाएको पनि छैन जस्तो छ । (आँखातिर हेर्दै) निदाउन पनि पाए जस्तो छैन । धेरै फरक भैसकेछ, पहिले र अहिलेमा ।(रोबोट मान्छेको टाउकोमा मुड्की प्रहार गर्छ । फेरि मान्छेको स्थिरता टुट्छ ।)मान्छे: (आश्चर्यभावमा) के भयो ? रोबोट: तिमी मजस्तै भयौ । मान्छे: त्यस्तो होइन । रोबोट: हो । मान्छे: म तिमीजस्तो भएको छैन भन्या । रोबोट: विश्वास गर, भैसक्यौ । मान्छे: यो कुरामा म विश्वास गर्दिन । रोबोट: विश्वास गर । मान्छे: म कहिल्यै विश्वास गर्दिन । रोबोट: नगरे नगर तर तिमी मजस्तै भैसक्यौ । मान्छे:  माछे कहिल्यै रोबोट बन्न सक्दैन । रोबोट: हेर्दै जाऊ । मान्छे: हेर्दै जाऊँला । (मौनता) रोबोट: कामको बेला भयो जाऊँ है ? मान्छे: जाऊ । (रोबोट जान्छ) बिस्तारै अँध्यारो हुन्छ । फेरि बिस्तारै उज्यालो हुन्छ (एक छेउमा मान्छे स्थिर भएर उभिइरहेको छ । उसका आँखा बन्द छन् । मुख पनि बन्द छ । खुट्टा जोडेको छ । हात तल झारेको छ । विनाहलचल उभिइरहेको छ मान्छे । अर्को छेउबाट रोबोट गीत गाउँदै र नाच्दै प्रवेश गर्छ । ऊ नाच्दै– नाच्दै मान्छेको छेउमा पुग्छ ।) रोबोट: उस्तै, फेरि पनि उस्तै । म हिँडिरहेको छु । बोलिरहेको छु । आफूलाई सञ्चालन गर्नका लागि आवश्यक चीजबीज पनि ग्रहण गरिरहेकै छु तर यो त त्यति पनि गरिरहेको छैन । यो त मेरो अवस्थाबाट पनि अगाडि बढिसकेझैं छ ।(रोबोट मान्छेको टाउकोमा मुड्की प्रहार गर्छ । मान्छेको स्थिरता फेरि टुट्छ)मान्छे: (झल्याँस्स भएर) ओ हो ! के भयो ? रोबोट: केही भएको छैन, तिमी मजस्तै भयौ । मान्छे: हो र ? त्यस्तो होइन होला ? रोबोट: हो, भैसक्यौ । मान्छे: कसरी ? रोबोट: अरुले टाउकामा नहानी तिमी बोल्नै छाडिसक्यौ, चल्मलाउनै छाडिसक्यौ । मान्छे: मलाई त त्यस्तो लाग्दैन । रोबोट: त्यो तिमीले थाहै पाउँदैनौ । अथवा थाहा पाए पनि थाहा नपाएर्झै गर्छौ । मान्छे: म त्यसरी थाहै नपाएझैं त गर्दिन । रोबोट: त्यसो भए थाहै पाउँदैनौ । मान्छे: त्यस्तो पनि नहुनु पर्ने । रोबोट: तर भैसक्यो । मान्छे: कसरी ? रोबोट: तिम्रो दिमागले स्वसञ्चालनको प्रक्रियालाई गुमाएको छ । तिम्रो टाउकामा कसैले मुड्की नहानी तिम्रो दिमाग सञ्चालन हुनै सक्दैन । तिमी आफैं सञ्चालन हुन सक्दैनौ । अरुले सञ्चालन गरिदिनुपर्छ तिमीलाई ।(मान्छे जिल्ल पर्छ । रोबोट मान्छेको अनुहारमा हेरिरहन्छ )मान्छे: के भयो त यस्तो ? रोबोट: त्यो तिमी नै सोच ।(मान्छे सोच्न थाल्छ । रोबोट मान्छेतिर हेरिरहन्छ)मान्छे: रोबोट, तिमी अलि बढी कुरा गर्दैछौ कि जस्तो लाग्यो । रोबोट: मैले बढी कुरा गरेको छैन । मान्छे: त्यस्तो त नहुनु पर्ने । रोबोट: तर भयो । भैसक्यो । (मौनता) मान्छे: बाहिर के आवाज हो ? रोबोट: केही छैन । मान्छे: केही आवाज आइरहेछ । रोबोट: मैले त केही सुनेको छैन । मान्छे: तिमी रोबोट हौ । मान्छेले सुन्ने कुरा तिमी सुन्दैनौ । रोबोट: त्यस्तो घमण्ड नगर । तिम्रो आफ्नो दिमागी अस्तित्व चक्नाचूर भैसकेको जस्तो छ ।   मान्छे: त्यस्तो कहिल्यै हुँदैन । मान्छे भनेको मान्छे नै हो । मान्छेको दिमागी अस्तित्व कहिल्यै चक्नाचूर हुँदैन । मान्छेको दिमागलाई तिमीले बुझेकै छैनौ । मान्छेलाई नै बुझेका छैनौ तिमीले । सबभन्दा पहिले मान्छेलाई बुझ, मान्छेको दिमागलाई बुझ त । रोबोट: सबै बुझिसकेँ, अब बुझ्न बाँकी केही छैन । मान्छे: हामी मान्छेको महानतालाई बुझेका छौ ? रोबोट: तिमी आफैं आफूलाई सञ्चालन गर्न सक्षम छैनौ । तिम्रो महानता कहाँ बाँकी छ ? मेरो विचारमा हामी रोबोट र तिमी मान्छेमा अब त्यतिधेरै भिन्नता छैन । मान्छे: त्यस्तो कदापि हुँदैन । रोबोट: हुँदैन भनेर के गर्नु, भैसक्यो । मान्छे: म मान्दिन यो कुरा । रोबोट: नमाने नमान तर भैसक्यो । मान्छे: म मान्दै मान्दिन । म....म....म....। (मान्छे बोल्दाबोल्दै बोल्न नसक्ने हुन्छ । उसको मुख बन्द हुन्छ । आँखा बन्द हुन्छन् । ऊ हात तल झार्छ । खुट्टा जोड्छ । मान्छे फेरि पहिलेजस्तै स्थिर बन्छ ।) रोबोट: ऊ फेरि उस्तै भैसक्यो । (रोबोट मान्छेको टाउकोमा मुड्की प्रहार गर्छ । मान्छे झल्याँस्स हुन्छ ।) मान्छे: के भयो ? रोबोट: तिम्रो दिमाग सञ्चालनमा समस्या भयो । मान्छे: हो र ? रोबोट: हो । मान्छे: मलाई त त्यस्तो लाग्दैन । (मौनता) रोबोट: भात खायौ ? मान्छे: छैन । रोबोट: किन त ? मान्छे: आदेश भएकै छैन । रोबोट: खानलाई पनि आदेश चाहिन्छ ? मान्छे: चाहिन्छ । (मौनता) रोबोट: सुत्यौ ? मान्छे: छैन । रोबोट: किन ? मान्छे: आदेश आइपुगेको छैन । (मौनता) रोबोट: भाषणमा गयौ ? मान्छे: छैन । रोबोट: जानुपर्ने होइन ? मान्छे: के विषयमा भाषण गर्ने भन्ने आदेश आइपुगेको छैन । (मौनता) रोबोट: तिमी त अब म जति पनि रहेनौ । खत्तम भएछौ । मान्छे: मैले बोल्न मिल्दैन । आदेश नआई मैले बोल्न पनि हुँदैन । त्यसैले म चुपलाग्छु अब । (मान्छे चुप लाग्छ । रोबोट जिल्लपर्दै निस्कन्छ ।) बिस्तारै अँध्यारो हुन्छ । फेरि बिस्तारै उज्यालो हुन्छ (रोबोट गीत गाउँदै र नाच्दै आउँछ । मान्छे देखिँदैन । रोबोट गाउन र नाच्न छाडेर मान्छेलाई खोज्न थाल्छ तर मान्छे भेटिँदैन ।) रोबोट: (बोलाउँछ) मान्छे, ए ! मान्छे ? मान्छे: (नेपथ्यबाट मलिन स्वर सुनिन्छ) म यहाँ छु रोबोट, यतातिर । रोबोट: कहाँ ? मान्छे: यता, गल्लीमा । रोबोट: हँ, गल्लीमा ? मान्छे: हो ।  (रोबोट निस्कन्छ र मान्छेलाई घिसार्दै ल्याउँछ)रोबोट: के भयो यस्तो ? मान्छे: के भयो के, म त गल्लीमै ढलेछु । रोबोट: किन ? मान्छे: न खान पाउनु, न सुत्न पाउनु, न हिँड्न पाउनु, न काम गर्न पाउनु, न बोल्न पाउनु , आफ्नो इच्छाअनुसार केही पनि गर्न नपाउने भैसकेछु म त । रोबोट: अरुको आदेशमा चल्न थालेपछि यस्तै हो । तिमी आफ्नै दिमागले चल्ने गर त यस्तो केही पनि हुँदैन । मान्छे: अब त्यसै गर्नुपर्ला तर अलि गाह«ै छ ।   रोबोट: किन ? मान्छे: निकै गाह«ो कुरा छ  । रोबोट: केही गाह«ो कुरा छैन । तिमी आफ्नै दिमागमा चल्ने गर । मान्छे: होइन, त्यो निकै खतरनाक छ । त्यसले मार्नसक्छ । रोबोट: तर्साउने मात्र हो, मार्न सक्दैन । केही डराउनु पर्दैन । (मौनता) मान्छे: ऊ आइसक्यो । त्यसको आवाज सुन त, तिमी पनि सुन । (दुवै कान थापेर सुन्न थाल्छन् । एकै छिनमा मान्छे स्थिर बन्छ । रोबोट जिल्ल पर्छ । मान्छेलाई हल्लाउन खोज्छ, हल्लिदैंन ।) रोबोट: यो मान्छे त पूरै अरुबाट चल्ने भएछ । यसको आफ्नो भन्ने केही पनि बाँकी छैन कि के हो ? यस्तो त नहुनु पर्ने । खाने, लाउने, हिँड्ने, बोल्ने, काम गर्ने कुरामा त आफ्नै दिमागले चल्नु पर्ने हो । यो त दिमाग नै अरुले चलाइदियो भनेमात्र चल्ने भएछ । खत्तम, मभन्दा खत्तम ।(रोबोट मान्छेको टाउकोमा मुड्की प्रहार गर्छ )मान्छे: (एक्कासि बिउँझिएर) फेरि के भयो ? रोबोट: तिमी फेरि उस्तै भयौ । जिउँदो मुर्दाजस्तो । मान्छे: तर जे भए पनि म मान्छे हुँ । (मौनता) रोबोट: बोल, अझ केही बोल । मान्छे: जे भए पनि म मान्छे हुँ । ठूलै मान्छे हुँ म । रोबोट: अरु ? मान्छे: जे भए पनि म मान्छे हुँ, ठूलै मान्छे हुँ । रोबोट: अरु ? मान्छे: म केही गर्न चाहिरहेको छु । रोबोट: ए ! राम्रो । मान्छे: जे भए पनि म मान्छे हुँ । ठूलै मान्छे हुँ । म केही गर्न चाहिरहेको छु । रोबोट: के गर्न चाहिरहेका छौ तिमी ? मान्छे: त्यसबारेमा बोल्ने आदेश भने मलाई छैन । रोबोट: सबै काम तिमी अरुकै आदेशमा गर्छौ ? मान्छे: आदेश होइन, सहयोग–सद्भाव । रोबोट: तिमीमा स्वाधीनता छैन ? मान्छे: सोध्ने कुरै होइन त्यो । म जति स्वाधीन कोही पनि छैन । रोबोट: तिमी स्वाधीन छैनौ । पूरै पराधीन बनेछौ तिमी । स्वाधीनता छैन तिमीमा ? मान्छे:  त्यो दृष्टिदोष हो । (मौनता) रोबोट: केही खाऊ । मान्छे: खान्न । रोबोट: किन ? मान्छे: आदेश छैन । (मौनता) रोबोट: अब सुत । मान्छे: सुत्दिन । रोबोट: किन ? मान्छे: आदेश छैन । (मौनता) रोबोट: बस । मान्छे: बस्दिन । रोबोट: किन ? मान्छे: आदेश छैन । (मौनता) रोबोट:  यसो हिँडौं न त । मान्छे: हिँड्दिन । रोबोट: किन ? मान्छे: आदेश छैन । (मौनता) रोबोट: हामी आफ्नै बारेमा कुराकानी गरौं न त । मान्छे: नगरौं । रोबोट: किन, हाम्रा आफ्नै समस्याका बारेमा बोल्न त हुन्छ नि ! मान्छे: नबोलौं, म बोल्दिन । आफ्नै समस्याका बारेमा पनि मैले बोल्न मिल्दैन । रोबोट: किन ? मान्छे: आदेश छैन । (मौनता) रोबोट: हामी आपसमा मिलेर हाम्रै ठाउँमा केही काम गरौं न, हुन्न ? मान्छे: हुन्न, म गर्दिन । रोबोट: किन ? मान्छे: आदेश छैन । रोबोट: कसको आदेश चाहिन्छ तपाईँलाई ? मान्छे:  उताको, उसको । रोबोट: को हो त्यो ? मान्छे: भन्न मिल्दैन । रोबोट: ठूलै मालिक हो ? मान्छे: भन्न मिल्दैन । रोबोट: प्रभु–महाप्रभु हो ? मान्छे: भन्न मिल्दैन ।   (रोबोट गम्भीर देखिन्छ)रोबोट: तिमी मान्छे होइनौ ? मान्छे: म गर्वका साथ भन्छु म मान्छे हुँ । ठूलै मान्छे हुँ म । रोबोट: हरेक मान्छेको आ–आफ्नै दिमाग छ । मान्छे सबै आ–आफ्नै दिमागमा चल्नुपर्ने हो तर तिमी किन अरुकोे आदेशमा चल्छौ ? मान्छे: तिमी मान्छे बन्न नखोज । मलाई अर्ती–उपदेश दिएर मान्छे बन्न नखोज तिमी । तिमी रोबोट हौ र सधैँभरि रोबोट नै रहन्छौ, बुझ्यौ ?    (मौनता) रोबोट: तिमी शरीरले मात्र मान्छे रहेछौ । गुणका हिसाबले तिमी मान्छे हौ जस्तो लागेन । मान्छे: बेकारको कुरा । संसारले नपत्याउने कुरा ।(मान्छे फेरि स्थिर बन्छ)रोबोट: फेरि उस्तै ।(रोबोट मान्छेको टाउकोमा मुड्की प्रहार गर्छ )मान्छे: (बिउँझिदै) के भयो ? रोबोट: उस्तै, फेरि उस्तै । मान्छे: ए ! हो र । (मौनता) रोबोट: अब तिमी सधैं यस्तै हुन्छौ ? मान्छे: आदेश नै यस्तै छ । रोबोट: आदेशमै तिमी यस्तो भएका हौ ? मान्छे: हो । रोबोट: त्यस्तो नचाहिँदो आदेशको पछि लाग्ने हो त ? छाडिदेऊ, लत्याइदेऊ त्यस्तो आदेशलाई । मान्छे: मिल्दैन । रोबोट: किन ? मान्छे: मिल्दै मिल्दैन । रोबोट: किन मिल्दैन ? मान्छे: सबै त्यसैबाट चल्या छन् । रोबोट: हो र ? मान्छे: हो त ।(रोबोट एकदमै गम्भीर देखिन्छ ।)रोबोट: त्यसो भए हामी रोबोटमात्र तिमीहरुबाट चलेका होइन रहेछौं, तिमीहरु पनि अरु कसैबाट चलेका रहेछौ । मान्छे: त्यसो भन्न मिल्दैन । रोबोट: किन ? मान्छे: त्यस्तो भन्नचाहिँ मिल्दैन । रोबोट: भएको कुरा भन्न मिल्दैन ? मान्छे: त्यस्तो त भन्नै मिल्दैन । रोबोट: किन नमिल्नु ? मान्छे: मिल्दैन । रोबोट: भएको कुरा भन्न किन नमिल्नु ?   मान्छे:  भए पनि मिल्दैन । रोबोट: कारण ?   मान्छे: त्यो पनि भन्न मिल्दैन । रोबोट:  भन्नु पर्छ । मान्छे: कुनै पनि हालतमा मिल्दैन ।(मान्छे बिस्तारै हिँड्न थाल्छ )रोबोट: ल, कता जान लाग्यौ ? मान्छे: उता । रोबोट: किन ? मान्छे: मलाई आदेश आयो । रोबोट: कसको ? मान्छे: उसको । रोबोट: को ऊ ? मान्छे: उताको ऊ क्या, जसको आदेशमा हामी चलिरहेछौं । रोबोट: आदेश आए पनि जानुहुन्न त्यता । मान्छे: जान्न भन्न मिल्दैन । आदेश आएपछि जानैपर्छ । रोबोट: त्यता जाँदै नजाऊ । ठूलो खाल्डो छ त्यता । मान्छे: म जान्छु । रोबोट: नजाऊ भन्या । मान्छे: मलाई नरोक, म जान्छु ।(रोबोट रोक्न खोज्छ तर मान्छे सरासर जान्छ । हिँड्दाहिँड्दै ऊ खाल्डोमा खस्छ ।)रोबोट: (नजिक जाँदै) हेर, म भन्दै थिएँ नि ! आऊ म तिमीलाई बचाउँछु , आऊ । खोइ देऊ तिम्रा हात । (रोबोट खाल्डोतिर घोप्टिएर मान्छेलाई तान्न थाल्छ । ऊ बिस्तारै मान्छेलाई खाल्डोबाट निकाल्छ । मान्छे खुशी हुन्छ र रोबोटलाई अँगालो हाल्छ । दुवै केही समयसम्म आपसमा अङ्कमाल गरिरहन्छन् । केही बेरपछि दुबै एक–अर्काको हात समातेर सँगसँगै अगाडि बढ्छन् ।)Title photo credit: https://nenow.in                 #साहित्य#नाटक