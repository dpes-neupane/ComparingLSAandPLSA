–अर्जुन थापाम एउटा ठूलो खाल्डोभित्र छु । कतै उज्यालो भेटिन्छ कि भनेर आँखा डुलाउँछु । खाल्डाका भित्तातिर, सतहतिर चिच्याउँछु कसैले मेरो आवाज सुन्छन् कि भनेर । त्यसपछि मलाई शङ्का लाग्न थाल्छ उज्यालोप्रति । उज्यालो मेरो गलतबोध हो । यस अन्धकारभित्रको खाल्डोमा मैले अब अन्धकारलाई स्वीकार्न पर्छ । एक्कासि ममा विद्रोहको भावना उठ्न थाल्छ । भएभरको बल लगाएर भित्ता चढ्न खोज्छु म । लामो आलरामको आवाजले झल्याँस्स ब्युँझन्छु । ओहो ! कस्तो डरलाग्दो सपना देखेछु । यसो छाम्छु लुगा पसिनाले निथ्रुक्क भिजिसकेछ । कस्तो डरलाग्दो सपना । कहिल्यै छोड्ने भएन यस्ता ताल न तुहिका सपनाहरूले । कसैले केही बिगार पो गर्देको छ कि यस कोठामा । छ्या म पनि के भएको होली । यसरी सोच्नु हुँदैन बेकामका कुराहरूले बौलाह हुन बेर छैन । आफूलाई स्वाभाविक बनाउन सक्तो कोसिस गर्छु तथापि मन एउटा निष्कर्षमा नपुगनी छोड्दैन । होइन भएको चाहिँ के छ मलाई अचेल । कुनै अनिष्ट हुन लागेको सङ्केत त होइन ? झन् छोरी अमेरिका पढ्न गएदेखि यस्ता कुराले सताउन थालेका छन् । म आफू नै कमजोर भएँ भने त सक्किहाल्यो नि !कस्ताकस्ता दुःखकष्टलाई पराजय गर्दै । यो मतलबी समाजसँग लाप्पा खेल्दै आजको दिनसम्म आइपुगेको छु । के थियो र आजभन्दा चालीस वर्ष अगाडि मेरो आफ्नो भन्नु सिवाय छोरीबाहेक । घर र समाजको विरुद्धमा गएर हामीले सुटुक्क मन्दिरमा गएर विवाह गरेका थियौँ । हामीले विवाह गर्दा छोरी पेटमा बसिसकेको थिई । जब म पर नसरेको चार पाँच महिना भइसकेपछि घरमा भन्दा बुबाले मेरो मुख हेर्न छोडेको अझै याद आउँछ । हाम्रो विवाह हुन नदिन घरबाटै कति कदम उठाउँदा पनि म अलिकति पनि पछि नहटी बसिराखे मात्र हाम्रो प्रेमलाई सफल बनाउन । विचरी मेरी आमाले विवाह अगाडि छोरीले बच्चा बोकेको कुरा आफन्तहरूले थाहा पाउँछ भनेर केके मात्र नाटक गरिनन् । हाम्रो विवाह भएको चार महिनामा छोरी जन्मेकी थिई । त्यसपछि समाजबाट एक्लिएर हामी तीनजना काठमाडौँ आएका थियौँ म, ऊ र छोरी । अन्जान सहरमा चार महिनाको बच्ची त्यसमा हामी दुईको केही कमाउने बाटो थिएन । दुःख भनेको जब पर्न थाल्छ । अनि एकएक गरेर आउँछ भनेझैँ काठमाडौँ आएको केही समयमा नै ऊ पनि पढाइ पूरा गर्छु भनेर अमेरिकातिर लाग्यो । अहिले आएर बुझ्दैछु, ती सब उसको आमा बाबुले हामी दुईलाई अलग पार्न र समाजबाट जोगिनलाई ती सब प्रपञ्च रचेका रहेछन् भन्ने । उमेर थियो र आफूप्रति पूर्ण विश्वास थियो कि, ती सबका अगाडि गरेर देखाउँछु भन्ने । लुकीलुकी भए पनि आमाको सपोर्ट थियो । बस् मलाई अरू के नै चाहिन्थ्यो र । साँझ बिहान पढेर, काम गर्दै छोरीलाई राम्ररी नै हुर्काएँ । सिङ्गल मदर भएर पनि समाजका ती गालीहरूलाई पैतलामुनि पारेर आज त्यही समाजको अगाडि त्यही व्यक्तिहरूलाई उनीहरू कति गलत रहेछन् भन्ने आत्मबोध गराउन सफल भएकी छु ।जुन व्यक्तिहरू मेरो सामुन्ने पर्दा साइत पर्दैन भनेर अर्कै बाटो हिँड्थे भने आज तिनीहरूकै घरमा मेरो एक पाइला परे पनि पवित्र हुन्छ जस्तो गर्छन् । आज त्यही समाजले मेरो उदाहरण लिने गर्छन् ।  एउटा नारीले चाहेमा के मात्र गर्न सक्दैनन् भन्ने यी घृणित, स्वार्थी समाजलाई हामी दुई आमाछोरीले देखाउन सफल भएका छौँ । एउटा नारीले उसको लोग्नेबिना पनि आफ्ना बच्चाहरूलाई सही शिक्षा र राम्रो संस्कार दिन सक्छे भन्ने प्रमाणित गरिदिएको छु मैले ।आज कलेज टप गरेर अमेरिकाको कलेजमा फुलस्कलरसिपमा पढ्दैछे मेरी छोरी । हो, म आज घमण्ड गर्छु आफैँप्रति र छोरीप्रति पनि र ती सबजना जसले मलाई तिरस्कार गरे, घृणा गरे, हेँला गरे ती सबैलाई धन्यवाद दिन चाहन्छु । आज तिनीहरूकै कारण आफू बलियो हुनलाई प्रेरित ग¥यो । केटामान्छेको साथबिना महिलाको केही चल्दैन । सिङ्गल वेमन भएर बाँच्न गाह्रो छ भन्ने मान्छेको मुखमा बिर्को लगाउन सफल भएको छु आज म । चौध महिनाको छोरीलाई छोडेर गएको थियो उसले । आजको दिनसम्म न उसले न उसको फेमिलीले कुनै शोधखोज गरे । न हामीले नै जान्न खोज्यौँ उनीहरूलाई । बाबु भने नि, आफन्त जोजो भने नि सबै म मात्र हो भन्छे छोरी मलाई ।‘हेल्लो मामु, हाउ यु डोइङ ?’ भिडियो च्याटमा देखा पर्छे छोरी । ‘आई एम गुड, के छ तिम्रो ? यु लुक सो ह्याप्पी टुडे ?’‘एस, मामु । आई एम सो ह्याप्पी, योर ड्रिम्स विल बी फुलफिल्ड भेरी सुन । आई गट सेलेक्टेड इन भेरी गुड कम्पनी एन्ड एन्ड ... ।’‘एन्ड ह्वाट ? प्लिज टेल मी, आई एम सो क्युरियस ।’‘मामु, आई एम इन लभ । योर्स स्विट डटर इज इन लभ मामु ।’‘रियल्ली ? आई एम सो ह्याप्पी डियर । मेरी छोरी पनि अब ठुली भइछ ।’‘ही इज सो नाइस, कियरिङ, लभेबल पर्सन ।’‘गुड कहिलेदेखि हो नि मेरी छोरी प्रेममा परेकी ? म तिम्रो आमा मात्र नभएर आई एम योर बेस्ट फ्रेन्ड टु डियर । यु डन्ट निड टु हाइड एनिथिङ । यु क्यान सेयर मी ह्वाटेभर यु लाइक ।’ ‘एस, आई नो मम । यु आर द स्विटेस्ट मम इन द वल्र्ड । आई लभ यु सो मच मामु ।’‘लभ यु टु डियर । मलाई अब हुनेवाला ज्वाइँको फोटो देखाउँदैनौँ त ?’‘अफकोर्स मामु अब फोटो होइन कि मान्छेसँग नै भेटाउँछु नि ! मामु एउटा कुराचाहिँ हजुरसँग लुकाएको थिएँ मैले । त्यो के भने ऊ मभन्दा एजले सिनियर छ ! बट, मामु हिइज सो डिफ्रेन्ट । हजुरले भेटुनभयो भने यु विल प्राउड अफ मि ।’‘मलाई थाहा छ । तिम्रो च्वाइस कहिल्यै मिस्टेक हुने छैन भन्ने ।’‘मामु, हामी दुई वर्षदेखि लिभिङ टुगेदरमा छौँ । मैले उसको सबै बुझेर नै ऊसँग विवाह गर्ने डिसिजन लिएको छु । अब हजुरले यहाँ आएर ओके भनेपछि मात्र म विवाह गर्नेछु ।’‘तिम्रो निर्णयप्रति मलाई पूर्ण विश्वास छ छोरी । त्यही पनि तिम्रो चाहना छ भने आई विल कम ।’‘थ्याङ्क यु सो मच मामु । लभ यु सो मच ।’‘लभ यु टू । मिस यु अलट ।’समय भागेको थाहा नहुने रहेछ । मोडमोडमा जीवनका गतिहरू दौडिँदै गएको थाहा हुँदैन रहेछ । प्रत्येक क्षण अनुहारमा पर्दै गएको चाउरिपनाको ख्याल नै नगरिँदो रहेछ । आज छोरी आफैँले आफ्नो जीवनसाथी खोज्न सक्ने सक्षम भई पनि सकिछे । भगवान् मेरो जस्तो दुःखचाहिँ उसले कहिल्यै भोग्न र देख्न नपरोस् । हुनेवाला लोग्नेबाट सधैँसधैँ माया पाइराखेस् । ‘मामु, मैले टिकेटको आइटेनेरी मेल गरिदिएको छु । हजुरलाई लिन हामी दुईजना नै एयरपोर्टमा आउँछौँ । हुनेवाला ज्वाइँलाई त्यही नै भेट्नुहोला ।’ छोरीको मेसेज आउँछ । मान्छेको सम्बन्ध पनि कस्तो अचम्म । छोरीले नभनुन्जेलसम्म कोको थियो भने आज हुनेवाला ज्वाइँ भन्नेबित्तिकै कति प्यारो र माया लाग्ने । प्लेनको झ्यालबाट हेर्छु । बाहिर छोरीज्वाइँ मलाई नै कुरिराखेका होलान् । छोरीभन्दा पनि ज्वाइँलाई हेर्न आतुर छु म । मेरो हुनेवाला ज्वाइँ । ‘मामु’ भन्दै छोरीले पछाडिबाट आउँछे । म पछाडि फर्कन्छु । ‘तिमी’ अनायासै म चिच्याउन पुग्छु । छोरीसँगै उभिएको केटाको हातबाट मलाई दिन ल्याएको फूलको बुके फ्यात्त भुइँमा खस्छ । मेरा खुट्टा लड्खडाएर लड्न खोज्छु र ऊ मलाई सहारा दिएर उठाउँछ । त्यतिन्जेलसम्ममा छोरीलाई बुझ्न गाह्रो हुँदैन कि विगत दुई वर्षदेखि एउटै घरमा लोग्नेस्वास्नी बनेर बसेको केटा वास्तवमा को रहेछ भन्ने !  