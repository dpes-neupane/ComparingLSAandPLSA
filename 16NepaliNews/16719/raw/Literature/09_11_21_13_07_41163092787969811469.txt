काठमाडौँ — साहित्यकार अलका आत्रेय चूडालको खण्डकाव्य ‘निनाद वल्लरी’ सार्वजनिक भएको छ । खण्डकाव्यमा पिता–पुत्रीको वात्सल्य र वियोगलाई छन्दमार्फत् अभिव्यक्त गरिएको छ । छोरीलाई अर्कै गोत्र मानेर पिताको शोकमा सरिक हुन बन्देज लगाउने कर्मकाण्डीय रीतिमाथि पनि खण्डकाव्यले व्यंग्य गरेको  छ । ‘लाटो साथी’ उपनामले प्रसिद्ध साहित्यकार विष्णुराज आत्रेयकी छोरी अलकाले पिताको प्रथम वार्षिकीको अवसर पारेर निकालेको यो पुस्तक शोककाव्य पनि हो । नेपालयले ‘नेपालय कविता’ अन्तरगत प्रकाशित गरेको यो पुस्तक नौवटा विभिन्न छन्दमा विरचित करुण रसका कविताहरुको संग्रह पनि हो ।दक्षिण एसियाको बौद्धिक इतिहास र राहुल सांकृत्यायन विषयमा विद्यावारिधि गरेकी चूडाल हाल भियना विश्वविद्यालय अस्ट्रियामा प्राध्यापन गर्छिन् । कथा, कविता, संस्मरण, समालोचना, निबन्ध, अनुवाद आदि विधामा लामो समयदेखि कलम चलाउँदै आएकी चूडालको यो दोस्रो पुस्तकाकार काव्य हो ।‘बुवाको साहित्यप्रतिको स्नेह जीवनपर्यन्त रहयो,’ पुस्तक सार्वजनिक गर्दै चूडालले भनिन्,‘हाम्रा कतिपय धार्मिक विधानहरूमा विवाहिता छोरीलाई पितृकार्यमा अर्कै गोत्रकी भनेर सरिक हुन वर्जना गरिएको रहेछ । शोकमा व्याकुल भएको बेला मलाई ती विधानहरू अप्रिय लागेका थिए । धेरै सोचे पछि मलाई लागेको थियो मेरा साहित्यानुरागी पितालाई आफ्नो श्रद्धाञ्जली चढाउन कविताभन्दा उपयुक्त अर्थोक के होला ।’ 