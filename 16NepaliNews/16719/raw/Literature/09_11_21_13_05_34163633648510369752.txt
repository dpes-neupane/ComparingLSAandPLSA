काठमाडौँ — आगामी वर्ष महाकवि देवकोटाको जन्मजयन्ती मैतीदेवीस्थित कविकुञ्ज संग्रहालयमा गरिनेछ । यसको घोषणा प्रज्ञा प्रतिष्ठानका कुलपति गंगाप्रसाद उप्रेतीले गरेका हुन् । महाकवि लक्ष्मीप्रसाद देवकोटाको ११३ औं जन्मजयन्तीका अवसरमा प्रतिष्ठानद्वारा आयोजित ‘व्यक्तित्व चर्चा र रचनावाचन कार्यक्रम’ मा उनले संग्रहालय निर्माणको काम अघि बढेकाले आगामी वर्ष कार्यक्रम आयोजना सहज हुने बताए । उपकुलपति डा. जगमान गुरुङले महाकवि देवकोटा विशिष्ट साधक भएकाले उनका बारे विख्यात अध्यता राहुल सांस्कृतायनले समेत उच्च प्रशंसा गरेको भनाइ राखे ।कार्यक्रममा देवकोटाकी पनातिनी तथा कवि मञ्जिला अनिलले महाकवि देवकोटाको कविता ‘यात्री’ र कवि सविता बरालले ‘शाकुन्तल’ महाकाव्यभित्रका केही अंश वाचन गरेकी थिइन् । त्यसअघि प्रतिष्ठानका पदाधिकारी तथा सदस्यहरू, महाकवि देवकोटापुत्र प्रा.डा. पद्मप्रसाद देवकोटा, पुत्री अम्बिकादेवी रिमाल लगायतले प्रज्ञा परिसरमा रहेको महाकवि देवकोटाको प्रतिमामा माल्यर्पण तथा पुष्पगुच्छा अर्पण गरेका थिए ।