
योग्य पति भेट्न पोइलै जानुपर्छ भने पनि नारीले पछि हट्नुहुँदैन । पानीआन्द्रे पुरुषकी पतिव्रता पत्नी भएर आँखामा पट्टी बाँधेर बस्नुभन्दा एक बारको जुनीमा सुहाउँदो अर्को प्रेमी खोजेर पोइल जानु प्रशंसनीय कुरो हो । जीवनजस्तो सार्थक वस्तु अयोग्य र नमिल्दो जोडी भएर बिताउनलाई होइन ।
खोज्नुपर्छ, पाइन्छ । प्रयत्न गर्नुपर्छ, भेटिन्छ । साहसपूर्वक जानुपर्छ, पुगिन्छ । मन मार्नेले मौका पनि गुमाउँछ । हात बाँध्नेले भाग्यलाई पनि थुनामा पार्छ । अल्छी गर्नेले प्रेमलाई नै रुवाउँछ, प्राप्तिलाई नै सडाउँछ र जीवनलाई नै हराउँछ ।
रत्नप्रकाश मल्लले प्रेमलाई नै हरायो, प्राप्तिलाई नै गुमायो र जीवनलाई नै विलुप्त पार्‍यो ।
कामिनीको फरासिलो स्वभावले मित्रहरु बनेका थिए । कामिनीको मिलनसारिताले साथीहरु रिझएिका थिए । कामिनीको व्यवहारले रत्नप्रकाशको घर उज्यालो भएको थियो । ऊ लक्ष्मी थिई र रत्नप्रकाशको घर साथीभाइहरुको स्वरले घन्किरहन्थ्यो ।
त्यस्ती मायालुको मर्म उसले बुझिदएन । त्यस्ती लक्ष्मीको महत्व उसले थाहा पाएन । त्यस्ती नारीको चाख उसले चिनिदिएन । आफ्नो मर्मै नबुझ्ने, आफ्नो महत्वै थाहा नपाउने र आफ्नो चाखै नचिन्ने धिरीसित, लौरासित र कठबाँससित कुँजिएर कुचि्ररहनु कामिनीका लागि सम्भव भएन । मरेको कुकुरलाई उपियाँले छोडेजस्तो उसले पनि मरेतुल्य रत्नप्रकाशलाई छोडिदिई, ऊ हराइदिई ।
कामिनी पोइल गई ।
कामिनी हराएको पाँचौँ साँझ सात बजेतिर कविताको फोन किरिङरिङरिङ बज्यो । कविताको ‘हलो !’ मुखबाट फुत्किन नपाउँदै कामिनीको खित्का छुटयो, ‘म त पिञ्जरालाई भत्याङभुतुङ पारेर उडेँ त, तैँले कल्पनै नगरेको ठाउँमा कवु !’
‘पिञ्जरालाई भत्याङभुतुङ पारिस् तैँले कि पतिको जीवनलाई, हँ कामिनी ?’
‘पिञ्जरालाई नि मोरी ! पतिको जीवनलाई त भत्काउन होइन, बनाउन, सजाउन र सिँगार्न पो म आएकी छु त यहाँ । अड्कल गर् न त म अहिले कहाँ छु होला !’
‘रत्ननगरको छातीभरि क्यानाडाको चिसो बरफ छरेर तँ सुइँकिस् होइन मणिपुर ? तेरो तारीफ त हजार जिभ्रा भएका शेषनागले गर्न सक्तैनन् भने म जाबीको के पित्ताम ? होत्तरेतजी !’
‘कसरी सुइँको पाइस् हँ कवु तैँले म क्यानाडा आएँ भनेर ?’
‘यतिका वर्ष तेरी अभिन्न सखी भएर त्यति तेरो मनको कुरो पनि म बुझ्न सक्तिनँ भन्ठानिस् कि क्या हो हँ ? यस्सो छनकसम्म पनि नदिई छड्किछेस् । मलाई सम्म त भन्नुपथ्र्यो तैँले । निठुरी नै रहिछेस् जी !’
‘होइन, के भयो भन्लिस् भने मणिको त जागीर र भिसा सबै पहिल्यैदेखि मिलिसकेको थियो । मेरो मिलाउन अलिक समय लाग्यो । कानूनी रुपले म अर्कैकी पत्नी हुनाले अत्तो थाप्लान् कि भनेर चारैतिर विचार गर्नुपर्‍यो नि, अनि पो त । सबै कुरा मिलाउँदा मिलाउँदै तँलाई समेत छनक दिन भ्याइनँ । भूतपूर्वलाई कुनै शङ्का पर्ला भनेर पनि हामी सतर्क थियौँ ।’
‘साँच्चै कामिनी, के यो तेरै आवाज हो त ? नढाँटी भन् न, के तैँले रत्नप्रकाश मल्ललाई भूतपूर्व पारेकै होस् त ? अनि के तँ अब श्रीमती कामिनी शाक्य भएकै होस् त ? मलाई त पटक्कै पत्यार लाग्दैन जी । बरु तँ मसित ठट्टा गर्दै छेस् । तँ पक्का पनि शिकागोबाटै बोल्दै छेस् । बिचरा रत्नप्रकाश यहाँ आँसु र पसिनामा नुहाएर आउनुभएको थियो । तँ कतै घुम्न गइस् होला, निश्चय नै तँजस्ती मान्छे कुनै दुर्घटनामा परेकी छैनस् होला र परेकी भए खबर पाइसकिने थियो होला भनेर हामीले थामथुम गरेर फर्कायौँ जी ।’
‘कवु ! तँ मेरी आन्द्रा गाँसिएकी सँगिनी होस् । तँसित झूटो बोलेर रमाइलो गर्ने अप्रिल पहिलो तारीखको दिन पनि होइन यो । तँलाई थाहै थियो, म त्रिशङ्कु भएर रत्ननगर र मणिपुरको बीचमा अड्केकी थिएँ । रत्ननगर वास्तवमा बरफजस्तो कठयाङ्ग्रिएको ठाउँ थियो । त्यसमा बसेर म मानसिक नरकको कष्ट भोग्दै जीवन बर्बाद गर्न चाहन्नथेँ । मणिपुर न्यानो छ, रमाइलो छ र प्यारो छ । छातीमा मुड्की बजारेर निक्र्यौल गरेँ मैले । रत्ननगरलाई सदाका लागि छाड्नै पर्छ र जीवन सुखमय पार्ने हो भने मणिपुरलाई अँगाल्नै पर्छ । मैले मणिपुरलाई मायाले म्वाइँ खाएँ, अँगालेँ । यसमा तेरो केही आलोचना छ कि कवु ?’
‘कामिनी, तेरो निक्र्यौलको म सह्रनी गर्छु । द्रौपदीकी आधुनिक प्रतिनिधि भएर तँजस्तीले बस्न पटक्कै सुहाएको थिएन । पहिलो पतिलाई छाडेर दोस्रासँग पोइल गएकी हुनाले तँलाई म आलोचना गरुँली भन्ठान्लिस् । म यस कुरामा तेरो आलोचना होइन, प्रशंसा गर्छु । नीलिमाले पनि पहिलो दुष्टलाई भूतपूर्व बनाएर आफूसुहाउँदो दोस्रो पुरुषलाई अँगालेर जीवन धन्य बनाई । मैले पनि श्यामलालको दुष्टताबाट अलिकति पनि विचलित नभई देवमणिलाई पाएर जीवनलाई सार्थक बनाएँ । तैँले हामी दुवैलाई समस्त  हृदयले समर्थन, सहयोग र सह्रनी गरेकी थिइस् । हामी पनि तेरो यस छनोटलाई भित्रैदेखि समर्थन गर्छौँ । तर तँ कहाँ पुगिस् नि आफ्ना आराध्य प्रेमीलाई बोकेर हँ ?’
‘हामी एड्मन्टनमा बसाइँ सर्‍यौँ कवु, पश्चिम क्यानाडाको याल्बर्टा राज्यस्थित एड्मन्टनमा । तिमीहरु आओ न ग्रीष्म बिदामा । घुमौँला, रमाइलो गरौँला र गफ गरौँला ।’
‘तेरो यो निम्तो मेरो परिवारलाई मात्रै हो कि अरुलाई पनि । अरुलाई पनि हो भने कसकसलाई ?’
‘मेरा चारै सखीका परिवारलाई नि ।’
‘तँ त्यहाँ पुगेको खबर अहिलेसम्म कसकसलाई सुनाइसकिस् ? सुनाई नसकेकी भए कसकसलाई सुनाउन चाहन्छेस् ? अब नहिँड्नु हिँडी नै सकेपछि के रत्ननगरसम्म पनि कुरो पुर्‍याउन चाहन्छेस् ?’
‘हाम्रो जीवनको यस प्रेमअभियान बारे आधिकारिक रुपमा थाहा पाउने पहिली मानिस तैँ होस् कवु ! अब म तँसित कुरा गरिसकेपछि पालैसित आजै नीलिमा, छाया र शम्पालाई भन्छु । अरुलाई भने मैले सुनाइरहनुपर्ला जस्तो लाग्दैन । चासो राख्नेले थाहा पाइहाल्लान् । जहाँसम्म रत्ननगरको कठयाङ्ग्रिदो ढाँड छ, त्यसबाट बल्ल बल्ल म मुक्त भएर मणिपुरसम्म आइपुगेकीले भूतलाई भूतैको गर्भमा रहन दिनु बेस होला कि ?’
‘कामिनीहरणमा सारा रत्ननगर सीताहरणमा राम विहृवल भएझैँ छाती पिटी पिटी रोइरहेछ नि त । सीताको खोजमा हनुमानहरुलाई पठाएझैँ कामिनीको खोजमा पनि रत्ननगरवासीहरुले छाँद्लान् नि दूतहरु । आउला तेरो एड्मन्टनको अशोकवाटिकामा कुनै ढेडु सुटुक्क औँठी लिएर ।’
‘छ्या यो कविता त ! यस्तो गम्भीर समयमा पनि जिस्किरहन्छे । जबर्जस्ती रावणद्वारा हरिएर लङ्का पुगेकी सुईखुट्टी सीता हुँ र म ? भोकी, मैली र निन्याउरी भएर जानकीझैँ जगटा फिँजाउँदै पवित्र र पूज्य पतिको नाउँ जप्ने जोगिनी जोई हुँ र म ? लुटेराले गाडीमा कोचेर वायुवेगले आफ्नो नगरतिर लाँदा आफ्ना गरगहना पोको पारेर चिनुस्वरुप सुटुक्क फाल्दै हिँड्ने अध्बेस्री अबला हुँ र म ? म ता आफ्नै स्वेच्छाले स्नेहस्वयंवर गरेर स्वभाव मिल्ने साथीमा समर्पित स्वतन्त्र र साहसी स्वास्नीमान्छे हुँ । रत्ननगरमा विवाहविच्छेदको कानूनप्रति अनुदार दृष्टिकोण हुने लक्षण देखेर नै मनमिल्दो मायालुसित म मणिपुर आएकी महिला हुँ ।’
०००
कामिनी रत्ननगरबाट मणिपुरतिर बसाइँ सरी भन्ने आधिकारिक खबर भूतपूर्वसम्म आइपुग्न तीन महिना लाग्यो । आशङ्का ता भयो नै, अड्कल ता थियो नै र अभाव ता खड्क्यो नै, तर यस विशाल विश्वको कुन कुनामा कामिनीलाई अपहरण गरेर राखिएको छ भन्ने कुरो चाहिँ कुनै सखी परिवारबाट पनि चुहिएन । भूतपूर्व, भूत र झ्यालिन्चासदृश बिचरो रत्नप्रकाश मल्ल आफू रामै हुँ भन्ने भ्रान्ति मनमा पाल्दै सुग्रीवको शरण खोज्न तीन महिनासम्म भौँतारिइरहृयो । न्यूयोर्कदेखि मायामीसम्म, कम्बल्र्यान्डदेखि डेन्भरसम्म र वाशिङ्टन डीसीदेखि फिनिक्ससम्म सास न बास भएर धुइँपत्ताल गरेर खोज्दा पनि रत्ननगरे मछुवाको ढडियामा मणिपुरे मछली पर्न सकिन । हरिइसकेकी कामिनी सीताजस्ती सिद्रा थिइन, के भेटिन्थी ? बितिसकेको मौका सगरमाथाजस्तो गजधुम्म थुपि्रएको थिएन, के समातिन्थ्यो ? फुत्किसकेकी मछली अर्काकै प्रेमपेटमा परिसकेकी थिई, के ढडियामा फर्कन्थी ? राज्यशक्ति थिई कामिनी, चञ्चलाश्री थिई कामिनी र स्वतन्त्र सत्ता थिई कामिनी, के हरुवालाई हेर्थी ? पखेटा चालेर उडेकी चरी थिई कामिनी, के पिञ्जरामा आउँथी ?
हरुवा गोरुको छेरुवा बानी भनेझैँ प्रारम्भमा जतिसुकै हनुमानको हूल सीताको खोजीमा छाँद्छु भनेर कल्पनाका भटभटेहरु टोल टोलमा प्याटाटा प्याटाटा गर्दै घुमाए पनि समय बित्तै जाँदा वास्तविकताले विकराल हाब्रो बाएर अट्टहास गर्दै खिसी गरिरहेको देखेर बिचरो भूतको जिलो फत्र्याकफुत्रुक भयो । इतिहासले लोप्पा खुवाएपछि रत्ननगरको पनि केही जोर चल्दो रहेनछ । समयले विशाल सागरहरुको दिग्दर्शन गराइसक्ता पनि दहको अँध्यारो र साँगुरो हिलैमा बस्न रुचाउने भ्यागुताहरु जतिसुकै टुर्टुराऊन्, कसैको केही लाग्दो रहेनछ । केही जोर नचलेपछि, केही नलागेपछि र ठगिएपछि रुनुबाहेक हरुवाहरुसित केही बाँकी रहँदो रहेनछ ।
एड्मन्टनमा होस्, शिकागोमा होस् वा कीर्तिपुरैमा होस्, कामिनी आफ्नो मिलनसारिताले जग्मगाइहाल्थी । छरछिमेकी, साथीसँगी र इष्टमित्रसित शिष्ट व्यवहार, भेटघाट र सहयोगका माध्यमबाट एड्मन्टनमा पनि कामिनी प्रसिद्ध भइहाली । अरु कुनै नेपाली परिवार त्यहाँ नभए पनि भारतीयहरुसितको उसको चिनाजानी बढ्नाले उसले आफ्नो समयकटनी राम्ररी गर्न पाइरहेकी थिई ।
यस्तैमा एक भारतीय जोडी एड्मन्टनबाट आफ्ना नातादारहरुलाई भेट्न सियाटल गएका बेला प्रसङ्गवश कामिनी र मणिको उल्लेख हुँदा पोइसित घुम्न गएकी चर्चाका कानमा पर्‍यो । चर्चाले त्यस हिन्दूस्थानी दम्पतीबाट कामिनीको पत्तो पाउने बित्तिकै म्याडिसनमा गाइँगुइँ भयो र मोहनमुनि दाहालको कनोशास्थित घरमा समेत त्यसले छुन पुग्यो ।
मोहनमुनिले मणिपुरको स्थिति रत्ननगरको कानसम्म पुर्‍याएर आफूलाई धन्य ठान्यो । विजेता मणिपुरको वैभवमा राल चुहाउँदै हरुवा रत्ननगर अर्बानातिर हस्याङफस्याङ गर्दै हानियो र देवमणि दम्पतीका अगाडि घुँडा टेक्तै हनुमान भएर बिन्ती बिसाउन थाल्यो, ‘म राम भए तपाईँ सुग्रीव हुनुहुन्छ, म अर्जुन भए तपाईँ कृष्ण हुनुहुन्छ र म चन्द्रगुप्त भए तपाईँ चाणक्य हुनुहुन्छ । सुग्रीव भएर मेरी सीतारुपी कामिनीको उद्धार गर्न मलाई मद्दत दिनुहोस्, कृष्ण भएर यस दाम्पत्यको महाभारत युद्धमा मेरो प्रयासरथलाई हाँक्नुहोस् र चाणक्य भएर मेरो लुटिएको भूमि मतिर फर्काउने उपाय गर्नुहोस् । समाउने लौरो, टेक्ने भुइँ र हिँड्ने बाटा नभएर म सिद्धिन आँटेँ, भीष्मपितामह भएर मलाई अर्ती दिनुहोस् ।’
देवमणिले कविताको अनुहारमा पुलुक्क हेर्‍यो । कविताले पनि देवमणितिर त्यसै बेला दृष्टि फिराई । आँखैआँखाले अनुभूतिको आदानप्रदान भयो ।
कविताले भनी, ‘रामायणमा बाँच्नुहुँदो रहेछ तपाईँ, महाभारतमा अडेसा लाग्नुहुँदो रहेछ तपाईँ र हातबाट चिप्लिसकेको समयमा कल्पनुहुँदो रहेछ तपाईँ ।’
देवमणिले थप्यो, ‘मेनेलिअस भएर प्यारिसकी हेलेनलाई फर्काउन चाहनुहुँदो रहेछ तपाईँ, शिखण्डी भएर अम्बाहरण गर्ने भीष्मलाई स्वाद चखाउन खोज्नुहुँदो रहेछ तपाईँ र राजा पुरु भएर सम्राट् सिकन्दरसित वाक्-युद्ध मच्चाउने प्रयत्न गर्नुहुँदो रहेछ तपाईँ ।’
कविताले पुष्टि गरी, ‘त्रोय नगर ध्वस्त पार्न सघाउने एक हजार पानीजहाजमा समुद्र तरेर तपाईँका लागि ज्यान दिने असङ्ख्य योद्धाहरु खोइ ? शिखण्डीलाई अघि सारेर तपाईँका लागि बाणहरुले भीष्मलाई आहत पार्ने अर्जुन जस्ता धनुर्धारीहरु खोइ ? पुरुको शौर्यले विश्वविजेता सिकन्दरको मुटुसमेत तपाईँका लागि हल्लाइदिने वातावरण खोइ ?’
०००
धुरुधुरु रोयो समस्त रत्ननगर । व्यथाको पहाडै पैरो भएर खनियो सम्पूर्ण रत्ननगरमाथि । आँधी र हुरीको विलाप चारैतिर घन्केर बहिरो होला जस्तो भयो समग्र रत्ननगर ।
‘रोएको किन तपाईँ ? रुनु नै हुन्छ किन तपाईँ ? अब बिर्सी नै दिनुहोस् कामिनीलाई तपाईँ ।’ देवमणिले मूल रोगको रामबाण ओखती झिक्याे ।
‘उखेलिएको केशले टाउको छाडेझैँ, भाँच्चिएको नङले औँलो छाडेझैँ र आँसुका थोपाहरुले तपाईँका आँखा छाडेझैँ कामिनीले पनि तपाईँलाई छाडेर गई ।’ कविताले कुरो अघि बढाई ।
‘भन्ठान्नोस् कामिनीसितको विवाह एउटा घाउ थियो । घाउ लाग्यो, पाक्यो र त्यो पीपैपीपले भरियो । घाउबाट पाप्रो उक्किएझैँ तपाईँको जीउबाट कामिनी पनि उक्किएर जानुभयो । पाप्रो उक्किँदा तपाईँलाई अवश्य दुख्तै छ, तर अब त्यस पीडादायी घाउलाई अरु किन कोटयाउनुहुन्छ ?’ देवमणिले रत्नप्रकाश मल्लको चित्त बुझाउन खोज्यो ।
‘म कामिनीलाई घाउको पाप्रो ठान्दिनँ देवमणिजी ! म त्यसबिना एक छिन पनि बाँच्न सक्तिनँ । त्यो खेलमा परी । मणिरत्नले त्यसलाई घुमाउन लान्छु भनेर झुक्यायो । पक्का पनि मेरी कामिनीले मलाई छाड्न सक्तिन । म उसबिना यसरी तड्पेजस्तै ऊ पनि मबिना छट्पटाइरहेकी होली ।’ घुँक्क घुँक्क गर्दै रत्नप्रकाशले भन्यो ।
‘लोग्नेलाई माया गर्ने स्वास्नीले, पोइसित सन्तुष्ट जोईले र पतिबिना छट्पटाउने पत्नीले त्यसरी परपुरुषको पछि लागेर गृहबाट पलायन गर्दैनन् रत्नप्रकाशजी !’ कविताले भनी ।
‘उसले पलायन गरेकी हो र कविताजी ? मणिरत्नले मोहनी लगाएर मेरी मायालुलाई लगेको हो ।’ रत्नप्रकाशले अड्डी कस्यो ।
देवमणिले थुमथुम्याउन खोज्यो, ‘हेर्नोस् रत्नप्रकाशज्यू, जे हुनु भइगो काया मेरो गइगो भनेजस्तो कामिनी गइहाल्नुभयो । अब तपाईँ डुबेको तारा  रुँगेर वा अस्ताचलको पल्लापट्टि पुगिसकेको सूर्यको पछि दुगुरेर किन समय खेर फाल्नुहुन्छ ? एउटी मनपर्दी स्वास्नीमान्छे खोजेर गर्नोस् तपाईँ पनि अर्को बिहे । के दुनियाँमा कामिनी मात्रै हुनुहुन्छ र तपाईँकी पत्नी हुन लायक नारी ?’
‘देवमणिजी, तपाईँहरु मेरो मर्म बुझ्दै बुझ्नुहुन्न भन्या । म कामिनीलाई नै चाहन्छु र कामिनीलाई पनि मै नभई हुँदैन । पत्याई त दिनुहोस् यस व्यथित व्यक्तिको कुरो पनि ।’ उसले रुमालले आँसु, सिँगान र राल पुछ्तै विनय गर्‍यो, ‘एक पल्ट म आफैँ कामिनीसित सोध्न चाहन्छु, एकै पल्ट । मलाई एड्मन्टन लगिदिनुहोस्, म कामिनीलाई मसितै ल्याउन चाहन्छु, बचाउन चाहन्छु ।’
‘यो त सुहाउँदो काम भएन नि त जी !’ कविता वाल्ल परी ।
‘त्यसो नभनिदिनुहोस् कविताजी ! कामिनी र तपाईँ सँगैका साथी हुनाले तपाईँले भनेको ऊ मान्छे । देवमणिजीप्रति पनि उसको ठूलो श्रद्धा छ, त्यसैले तपाईँहरु दुवैले मसित गइदिनुपर्‍यो, सम्झाइबुझाइ गरिदिनुपर्‍यो, मेरो घर फेरि पनि उज्यालो तुल्याइदिनुपर्‍यो ।’
‘अर्को लोग्नेमान्छेसित पोइल गइसकेकी सँगिनीलाई कुन मुखले मैले वा मेरा श्रीमान्ने पुरानै पतिसित फर्की भनेर फकाउने ? त्यो काम हामीबाट हुन सक्तैन रत्नप्रकाशजी !’ कविताले दृढतासाथ आफ्नो विचार प्रकट गरी ।
‘ऊ पोइल गएकी नै होइन । मणिरत्नले क्यानाडा घुम्न जाऊँ भनेर फकायो होला अनि ऊ पनि गई । उसलाई नयाँ ठाउँ हेर्न र घुम्न औधि मन पर्छ । तपाईँहरुले मसित साथ मात्रै लागिदिए पुग्छ, मणिरत्नको डेरासम्म मलाई पुर्‍याइदिए पुग्छ र कामिनीको अगाडि मलाई उभ्याइदिए पुग्छ । कामिनीलाई फकाउने काम मेरो आफ्नै हो । हो, तपाईँहरुले पनि एक वचन बोलिदिए लाख हुन्थ्यो ।’ रत्नप्रकाश देवमणि र कवितालाई एड्मन्टन जाऊँ कि जाऊँको जिद्दी रट्न थाल्यो ।
‘त्यत्ति लामो बाटो, तीन तीन जना जाँदा धेरै खर्च लाग्छ, समय लाग्छ । किन हामीलाई लगिरहनुहुन्छ ? ठेगाना थाहा रहँदै रहेछ । एक्लै जानुभयो भने खर्च पनि बाँच्छ ।’ देवमणिले फकायो ।
‘हामी जाँदैमा कामिनी तपाईँसितै फर्केर आउली, उसले थुकेको थुक चाट्ली र तपाईँले गरेको खर्चको सदुपयोग होला भन्ने मेरो पटक्कै विश्वास छैन । फेरि त्यति लामो बाटो हाँक्ने अवस्थामा हाम्रो गाडी पनि छैन । बसबाट जाँदा त हत्तुहरान होइन्छ जी ।’ कविताले खुइय गर्दै भनी ।
‘म वायुयानबाटै लगिहाल्छु नि, किन चिन्ता गर्नुहुन्छ कविताज्यू ? मेरो शरीरमा अझै त जयप्रकाश मल्लको रगत बगिरहेकै छ । शिकागोबाट सियाटल एउटा वायुयानमा जाउँला अनि सियाटलबाट एड्मन्टन अर्को वायुयानबाट पुगौँला । जाँदा बिजोर भए पनि आउँदा जोर हौँला ।’ रत्नप्रकाश मल्लले नाकका पोरा फुलायो ।
उसका चिम्से आँखा मुन्तिरको सुगाको जस्तो टुप्पामा केही झुकेको नाकका पोराबाट झ्यास्झ्यास्ती देखिने नाथेहरुसित केही घिन मान्दै देवमणिले भन्यो, ‘वायुयानको टिकट किनेर मात्र त हामी तपाईँहरुजस्तो सजिलै क्यानाडा छिर्न कहाँ पाउँछौँ र ? तपाईँजस्ता ग्रीनकार्ड हुनेहरुलाई त्यो ग्रीनकार्ड नै परिचयपत्र हुन्छ र क्यानाडाली अधिकारीहरु त्यसैका आधारमा तपाईँहरुलाई त्यहाँ सोझै प्रवेश अनुमति दिइहाल्छन्, तर हामी त अमेरिकाको अस्थायी भिसा भएका मान्छे पर्‍यौँ ।’ देवमणिले अल्झो निकाल्यो ।
(डा. शर्माको उपन्यास नेपालदेखि अमेरिकासम्मबाट)
