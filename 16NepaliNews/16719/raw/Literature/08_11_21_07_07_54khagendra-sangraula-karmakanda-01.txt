   एकराजनीतिक परिस्थिति प्रतिकूल छ । र, यस प्रतिकूलताको पाइदा उठाएर मृत्युले यतिखेर हाम्रो घरमा सङ्कटकालको घोषणा गरेको छ ।डाँडाको जूनजस्ती हुनुहन्छ त्रियासी हिउँद काटी चौरासियौं हिउँद टेक्ने सपना साँचेर बाचिरहेकी हाम्री आमा । भौतिक लोकको तानाशाह होस् वा उसको हित्तचित्त मिलेको मीत भन्दा सुहाउने कल्पनालोकको यमराज, जो निम्छरो छ, त्यसले आफ्ना सिकारी पन्जा फैलाउने आखिर उसैमाथि त हो । हो, अहिले यसराजले हामी शुष्क र फुकिठल आमालाई अपरहण गरेको छ । भुइँतले घरको सानो कोठाको पूर्वतिरको झ्यालमा खाट जोडिएको ओछ्यान छ, जहाँ आमा लमतन्न पल्टिरहुनभएको छ । कोठा उदास छ, चकमन्न छ र त्यो स्तव्ध छ,, जहाँ मृत्युको घना छायाको मात्र टड्कारो आभास हुन्छ । अहिले म आमाको सिरानीनेर छु । आमा र मृत्युको बीचमा मूक दर्शक भई इतिहासको निरीह साक्षी बसेको छु म ।पाँचै दिनअघिसम्म त हो, हाम्री आमाभित्र जीवनका जीवन्त स्पन्दनहरू निरन्तर सलवलाइरहेका थिए । यता दुख्यो, उता दुख्यो । यो कोल्टो फर्काइदे, उ कोल्टो फर्काइदे । पानी खान्छु, सुची गर्न जान्छु । यसरी आमाको चेतनामा वेदनाको अनभूति प्रखर थियो र त्यस वेदनाप्रति उग्र प्रतिक्रिया गर्दै आमाको शरीरका अङ्ग–अवयवहरू क्रियाशील थिए । पाँचै दिनमा मानौँ अप्रत्याशित प्रलय भयो, र अहिले हाम्री आमा इन्तु न चिन्तु भई थला पर्नुभएको छ । अडीअडीकन चल्ने थोत्रो खलाँतीको हावाको मुस्लोझैँ गतिमान् श्वास–प्रश्वासबाहेक आमाको शरीर चेष्टाशुन्य छ । वाक्य बसेको चौवीस घण्टा भइसक्यो । आमाका मृत्युले गाँजेका वडा–वडा आँखा सिलिङमा स्थिर भएका छन्, र विषादले व्याकुल मेरा आँखामा स्थिर भएका छन् ।हो, तिनताका सरकार आसीन हुने गद्दामा चमाले सरकार ढसमस्स बसेको थियो । टाउको राप्रपा–चन्दको गिँड नेकपा एकालेको । टाउकामाथिको टुप्पी लोकेन्द्रबहादुर चन्द,, गिँडमुनिको घुँडो बामदेव गौतम । उनी शिरपोस, यिनी पाउपोस । उनी सिँहासनमा, यिनी उनका चरणमा । सरकारको चन्दरूपी टाउकोमुनिको गिँडरूपी गृहमन्त्री हुनुहन्थ्यो एमालेका तत्कालीन नम्वर दुई नेता वामदेव गौतम ।पाँचै दिनमा कसरी यत्रो प्रलय भयो ?यी हरफहरू लेखिरहँदा समसामयिक राजनीतिको एउटा विम्ब अहिले मेरा आँखा अगाडि झुन्डिन्छ जसको नाम उच्चारण गर्दा मात्र पनि राजनीतिका नैतिक मूल्यप्रति संवेदनशील मानिसको मुख गनाउँछ र जसको नाम सुन्दा मात्र पनि उसका कानमा दिगमिग पैदा हुन्छ । त्यसको राजनीतिक शरीरको बान्की र त्यसको मनोग्रन्थिको प्रकृति हेरेर डा. मथुराप्रसाद श्रेष्ठले त्यसलाई जुराइदिनुभएको नाम हो– चमाले । हो, तिनताका सरकार आसीन हुने गद्दामा चमाले सरकार ढसमस्स बसेको थियो । टाउको राप्रपा–चन्दको गिँड नेकपा एकालेको । टाउकामाथिको टुप्पी लोकेन्द्रबहादुर चन्द,, गिँडमुनिको घुँडो बामदेव गौतम । उनी शिरपोस, यिनी पाउपोस । उनी सिँहासनमा, यिनी उनका चरणमा । सरकारको चन्दरूपी टाउकोमुनिको गिँडरूपी गृहमन्त्री हुनुहन्थ्यो एमालेका तत्कालीन नम्वर दुई नेता वामदेव गौतम ।सिंहदरबारमा तुफानी वेगमा निर्माण भइरहेको भ्रष्टाचारको पहाडले सगरमाथिको उचाइलाई माथ गर्न लागेको थियो त्यसवेला । र, नक्कली प्रजातन्त्रको आवरणभित्र समाजमा गरिखाने श्रमिकहरू र ठगिखाने ठालुहरूका बीचको खाडलले सुरसाले झैँ ह्वाङ्ग मुख बाइरहेको थियो । यो विषम परिस्थितिप्रतिको उग्र प्रतिक्रियास्वरूप देशका शोषित पाखा–पखेरा र उत्पीडित कुना कन्दरामा वनवासीका भरुवा बन्दुकहरू पड्किरहेका थिए । र, हतियार विसाउँदै र हात उठाउँदै भकाभक ढलिरहेका थिए प्रहरीको बर्दी लगायतका अभागी र निर्धा नेपाली जवानहरू ।जोडा नमिल्नेहरूको एउटा असमान भिडन्त थियो त्यो । त्यो समकालीन सामाजिक यथार्थसँग सुहाउँदिलो होस् वा नहोस्, वनवासीसँग लड्नलाई उउटा उदात्त उद्देश्य छ, मर्नलाई एउटा दुर्दान्त आकाङ्क्षा छ । जिते हस्तिनापुरको राज, हारे चपरीमुनिको बास भनेर आँधैवेरीझैँ आँधो हुँदै आक्रामक अभियानमा उत्रेको छ ऊ । उसका दृष्टिमा जीवनको बाटो सोझो छ । वाटामा पहरो आओस्, म उफ्रेर त्यसलाई नाघिदिन्छु । कतै असमेल भेलमा पुगियोस्, म विप्लवी बाँकटे हानेर त्यसमाथि विजय प्राप्त गर्छु । वाटामा आइलाग्ने जलप्रवाहमा गोहीले झम्टा मारोस्, म कुइनाले घँचेटेर त्यसलाई परास्त गरिदिन्छु । अरु त के, झम्टिन बाघै आइलागेछ भने पनि त्यसका जुँगा नउखेलीकन म त्यसै छाड्दिनँ । मरे अमरत्व, बाँचे इतिहासनिर्माता विरलाकोटी वीर । रुमानी जोस र उमङ्ग, आँट र उत्सर्ग, उत्तेजना र उन्मादको भावनाले वनबासी घनीभूत छ । आर्जन र पहिचानको अवसरबाट बञ्चित भई हृदय कुण्ठित भएका युवा युवतीहरूलाई सम्माहित तुल्याउने दुस्साहसिक सपनाहरू कति छन कति !विचरा लाटो प्रहरी ! कसैसँग कहिल्यै लड्नुपर्ला भनेर ऊ प्रहरीमा भर्ती भएकै होइन । औकातले नदिएर उसले पढ्ने मौका पाएन । ऊसँग गतिलो जागिर खानलाई न प्रमाणपत्रको खोस्टो छ, न अरु केही धन्दा गर्नलाई पैसाको डोको छ । माटो खनीखोस्री गुजारा चलाऊँ, पुग्दो माटो पनि छैन । जीवन छ, जसरी होस् जीवन र जिउनै पर्‍यो । काँधमाथि गहुङ्गो पारिवारिक दायित्व छ, जति सकिन्छ त्यो दायित्व पनि त निर्वाह गर्नै पर्‍यो । मजवुरीका नाम महात्मा गान्धी । बस्, गरिब, अपठित र बेसहारा नेपाली भाई वुट ठटाएर “जय नेपाल साप्” भन्न प्रहरीमा भर्ती भएथ्यो ।विचरा लाटो प्रहरी ! कसैसँग कहिल्यै लड्नुपर्ला भनेर ऊ प्रहरीमा भर्ती भएकै होइन । औकातले नदिएर उसले पढ्ने मौका पाएन । ऊसँग गतिलो जागिर खानलाई न प्रमाणपत्रको खोस्टो छ, न अरु केही धन्दा गर्नलाई पैसाको डोको छ । माटो खनीखोस्री गुजारा चलाऊँ, पुग्दो माटो पनि छैन । जीवन छ, जसरी होस् जीवन र जिउनै पर्‍यो ।उसो त उसका पनि केही कुटिल आकाङ्क्षा नभएका होइनन् । प्रहरीको बर्दीमा बाकाइदा टोप र फुलीमा सजिएर, वेल्ट जखेर, बुट ठोकेर सोझा–सिधा गाउँले–देहातीहरूका बस्तीमा जाँदा वडो शानले हिरो बन्न पाइएला । बाटामा भेटिने कान्छीहरूलाई आँखा झिम्क्याउन र मौका परे तिनलाई पट्याउन पनि पाइएला । जङ्गी जिब्रो फट्कार्दै र हातको लिँडे डन्ठो हल्लाउँदै निमुखाहरूका घरमा कुखुरा कटाएर कहिलेकाही स्वादले झम्के झोल लडाउन पनि कसो नपाइएला ? संयोगको शुभ साइतले अथवा भगवान्का कृपाले यसो भन्सार–सन्सारका नाकातिर परियो भने क्यै न क्यै आनासुकी आयस्ता .... ।तर त्यो सव उसको मनचिन्ते सपना हो, वीरबल बाजेको खिचडीजस्तै ।कठोर प्रशिक्षणबाट संस्कारित भएको आफ्नो अशिष्ट मति र ज्यादतीपूर्ण कृत्यका कारण प्रहरीले सामाजिक मानचित्रमा उभिन उसले ठाउँ पाउने त झन कुरै भएन । हाहा, होहोको होहल्लासाथ पाखा पखेरा थर्काउदै जव बनवासी आफूमाथि आइलाग्यो, दुखिया प्रहरी भाइ चिताउँदै नचिताएको भुङ्ग्रोमा पर्‍यो । लड्नलाई ऊसँग कुनै उदात्त उद्देश्य छैन, न त मर्नलाई ऊसँग कुनै रङ्गीन सपना नै छ । अति गोप्य एकान्तमा आफ्नौ कल्पनाबाट भयभीत हुँदै ऊ गम्छ– साला, अरुहरूको सुख–सुविस्ता जोगाइदिनका लागि के मर्नु ? के मार्नु ? विवशताको चेपमा परेर बाध्यात्मक लडाइँ लडिदिऊँ नै भने पनि उसँग न लड्ने शस्त्रास्त्र भरपर्दा छन्, न पेटमा आँतलाग्दो रासनपानीको ऊर्जा परेको छ । न रणकौशल छ ऊसँग, न छ उच्च मनोबल नै । सरी अन्त्यहीन चक्रव्यूहमा फस्यो नेपाली इतिहासको हदअभागी पात्र बबुरो यो प्रहरी !सरकारी नेता सिंहदरवारको सिंहासनमा आसन जमाउँछ, छलकारी भाषण गर्छ, र राज्यको मीठो र मसिनो, रसिलो र पोषिलो रासनपानीजति स्वयंलाई अर्पण गर्छ । अनि उसले बडो कृपा गरेर रहपहल छोक्राजति उसको भागमा पारिदिन्छ । तसर्थ प्रहरी बन्धु शारीरिक दृष्टिले शुष्क छ, मानसिक दृष्टिले कुण्ठित ।सरकारी नेता सिंहदरवारको सिंहासनमा आसन जमाउँछ, छलकारी भाषण गर्छ, र राज्यको मीठो र मसिनो, रसिलो र पोषिलो रासनपानीजति स्वयंलाई अर्पण गर्छ । अनि उसले बडो कृपा गरेर रहपहल छोक्राजति उसको भागमा पारिदिन्छ । तसर्थ प्रहरी बन्धु शारीरिक दृष्टिले शुष्क छ, मानसिक दृष्टिले कुण्ठित ।वनबासी लखेट्दो छ, प्रहरी भाग्दो छ अथवा भाग्दा–भाग्दै ऊ ढल्दो छ । यसरी कुलाकहरूको स्वर्गमा नब्बे सालको भुइँचालो गएको छ । इतिहासको यस कष्टकर घडीमा कमरेड वामदेव गौतम अर्थात् वादेगौले गृहप्रशासनको बागडोर सम्हाल्नुभएको छ । अर्थात् जुद्धशमशेररूपी चमाले सरकारको अमनचैनको ग्यार्‍यान्टी गर्ने गृहप्रशासनको बागडोर । नपाउनेले केरा पाएझैँ बोक्रैसँग खाने गरी पाएको गृहमन्त्री पद । पार्टी–कार्यालयको गजुरमा हँसियाथौडा अङ्कित झन्डा छँदै छ । तर त्यो झन्डा त्यसरी नै परित्यक्त भएको छ जसरी अनिकालको महामारीमा भक्तले भोकले मन्दिरको गजुरलाई विर्सिदिन्छ । झन्डा विर्सिएका एमाले वादेगौको अनुहारमा अतीतका अनेर्कौ आकृतिहरूको झुन्ड सल्बलाउँछ । पञ्चायती गृहमन्त्री हेमबहादुर मल्ल र निरन्जन थापा, आदि र इत्यादि । अर्थात् एक एमाले वादेगौमा नानावली खग्रास पञ्चहरू ।आफ्नो कृत्यको औचित्य सिद्ध गर्न वादेगौ साहेबका मुखारविन्दबाट दासवत् स्वरमा ब्याट्री डाउन भएको रोबोटझैँ कोही बोल्छ, “म पार्टीको बफादार कार्यकर्ता हुँ । म जे गर्दै छु, यो पार्टी हाइकमान्डको इच्छा हो ।” श्री वादेवाणी सुन्दा लाग्छ, पार्टीमा हाइकमान्ड नामक एउटा मालिक छ, जसका अगाडि त्यसको कार्यकर्ता निरीह दास हो । ऊ आफ्नो विवेकको प्रयोग गर्दैन, माथिको आदेशमुखेन्जी बूढो गोरुझैँ फगत निहुरिएर दासताको जुवामुनि थपक्क नारिन्छ मात्र ।पार्टी हाइकमान्डको आदेशमा कमरेड वादेगौले एउटा कालो विधेयकको रचना गर्नुभयो । अथवा भनौँ, छयालीस सालको जनआन्दोलनको पवित्र आकाङ्क्षाको बध गर्न रचना गरिएको कालो विधेयकको उत्तरधिकार उहाँले सभक्ति र सहर्ष ग्रहण गर्नुभयो । राप्रपा चन्द र एमालेको खच्चड सन्तान थियो यो कालो विधेयक ! कालो विधेयकको कलुषित गर्जनमुनि नागरिक अधिकारहरूमाथि मडारिन थाल्यो चमाले सरकारको संहारक कालो छाया । र, त्यस विषाक्त छायाको प्रतिकार गर्न जुर्मरायो बाम प्रतिपक्ष र कलिलो नेपाली नागरिक समाज ।आज “प्रजातान्त्रिक अधिकार जोगाऔंँ आन्दोलन”को बैठकमा जाऊ, भोलि चमाले सरकारलाई विरोधपत्र बुझाउने लाममा सामेल होऊ, पर्सि प्लेकार्ड बोकेर विरोध बोल्न सडकमा कुद । सिकिस्त अवस्थाकी आमाको हेरचार गर्नका लागि घरमा बस्न मलाई अवसरै भएन । आमाको सेवा गर्न घरमै बस्ने कि नागरिक अधिकारको जोगाउ गर्न डट्ने ? मेरो मनमा हर पल, हर घडी चरम् पीडादायी नैतिक द्वन्द्वको आँधीवेरी उठिरह्यो । तैपनि मुुटु गाँठो पारेर दुविधा र द्वन्द्वको बीचमा म बाहिर–बाहिरै कुदिरहेँ ।आज “प्रजातान्त्रिक अधिकार जोगाऔंँ आन्दोलन”को बैठकमा जाऊ, भोलि चमाले सरकारलाई विरोधपत्र बुझाउने लाममा सामेल होऊ, पर्सि प्लेकार्ड बोकेर विरोध बोल्न सडकमा कुद । सिकिस्त अवस्थाकी आमाको हेरचार गर्नका लागि घरमा बस्न मलाई अवसरै भएन । आमाको सेवा गर्न घरमै बस्ने कि नागरिक अधिकारको जोगाउ गर्न डट्ने ?उता चमाले कालो विधेयकलाई मायावी कानुनी खोल हालिदिएर नागरिक अधिकारमाथि सङ्कटकालको घोषणा गर्न उद्यत थियो, यता मृत्युले मौका छोपेर हाम्रो घरमा सङ्कटकालको घोषणा गरिहाल्यो ।भदौ महिना, पिचरोडको भद्रगोल जालो र कङ्क्रिटको जङ्गलमाझ काठमाडौंको प्रदूषित आकाश धपधपी बलिरहेको छ, धरती हपहपी बाफिइरहेको छ । पल्लो कोठामा आमा ऐय्या र आथ्थो गर्दै दारुण चीत्कारमा गुहार मागिरहनुभएको छ, ओल्लो कोठामा कमरेड वादेगौकृत विधेयक अङ्ग्रेजीमा अनुवाद गर्न व्यस्त छौँ हामी– मित्र मेरी डेसेन र म । नैतिक द्वन्द्वको चापले आक्रान्त मेरो मानसिकता त्यसैत्यसै विथोलिएको छ । नाकको टुप्पोबाट पसिनाका थोपा तप्तप् चुहिरहेछन् । उता बृद्ध र शुष्क आमा प्राकृतिक यमराजविरुद्ध लडिरहनुभएको छ, यता मेरी र म राजनीतिक यमराजहरूविरुद्ध लड्ने अस्त्र तयार पारिरहेको छौं ।आमाको हेरचार गर्ने लाली छ, ओठ निचेरे दूध आउलाजस्ती तराईकी छोरी । एक महिनाअघि ऊ आमासँगै काठमाडौं आएकी थिई । आमा कान्छी बहिनी सुनिताका डेरामा हुनुहुन्थ्यो, उतै विराटनगरमा । छोरी–ज्वाइँको डेरामा आमाको अवसार भयो भने कत्रो गाल पर्ला ! च–चारजना छोरा जिउँदा हुँदाहुँदै आमाले मर्ने बेलामा कुटुम्बका घरमा शरणार्थी हुनुपर्ने ? त्यो कत्रो अपहेलना ! समाजका रुढिग्रस्त आँखाहरू यसरी कटाक्ष गर्न थाले हुनन् । फेरि, पैतृक सम्पत्तिको अंश थाप्ने छोराहरू आमालाई वास्ता नगर्ने, खालीहात अर्काका घरमा लखेटिएकी छोरीले आमालाई कति दिन मात्रै हेर्ने ? बहिनी–ज्वाइँमाझ सके यस्ता तर्कना पनि उठे होलान् । वैभवकी उत्री धनी नभए पनि मनकी धनी कान्छी बहिनीले निकै महिनादेखि सात काम छाडेर बडो प्रेमपूर्वक आमाको स्याहार–सुसार गरेकी थिइन् । तर एक दिन एकाविहानै आमालाई लिएर उनी टुप्लुक्क काठमाडौं आइपुगिन् । त्यो कताबाट कसरी फेला परेकी हो मलाई थाहा छैन, जालमा अल्झिएकी कालो वर्णकी त्यो केटी आमाको पुच्छर भएर पछिपछि काठमाडौं आई ।आमा आउनभयो र त्यसैताक जन्म भयो चमालेको कालो विधयकको । एकपछि अर्को चुरोट सल्किरहेको छ । धुवाँले आक्रान्त कोठा हिटलरी ग्याँसच्याम्बरझैँ निसासिएको छ । कमरेड वादेगौको प्रिय रचनारूपी कालो विधेयक अनुवाद गर्नमा हामी तल्लीन छौँ । बाह्र हात लामा रकमी वाक्य छन् । पूर्णविराम फेला पार्न सिला खोज्नुपर्छ । काइते शैलीको क्लिष्ट वाक्य–गठन छ । उसमाथि द्धैर्थक कथनहरूको विगविगी । ती कपटयुक्त कथनहरूमा अन्तर्निहित दुराशयलाई अनुवाद गर्नुपर्दा कानुनका नौसिङे पदावलीहरूको अर्थ ठम्याउन घरी–घरी अडी–अडीकन घोत्लिनुपर्ने । म गम्छु, आमालाई अन्तिम घडीमा स्याहार्न छाडेर यस्तो विषाक्त विषय अनुवाद गर्न वाध्य हुनुपर्ने मेरो यो कस्तो नियति ! तीव्रतम पीडादायी प्रश्नले मेरो अन्तस्करणलाई मर्मान्तक रूपले चिमोट्छ ।उता आमा यमराजरूपी कालसँग जुधिरहनुभएको छ, यता म राजनीतिक यमराजहरूसँग जुधिरहेको छु । जनवादको सङ्घर्षमय यात्राका मेरा आफ्नौ कमरेडहरूले जीवनको अन्तिम घडीमा आमाको सेवा गर्न पाउने मेरो नैसर्गिक अधिकारबाट मलाई वञ्चित गरिदिएका छन् ।उता आमा यमराजरूपी कालसँग जुधिरहनुभएको छ, यता म राजनीतिक यमराजहरूसँग जुधिरहेको छु । जनवादको सङ्घर्षमय यात्राका मेरा आफ्नौ कमरेडहरूले जीवनको अन्तिम घडीमा आमाको सेवा गर्न पाउने मेरो नैसर्गिक अधिकारबाट मलाई वञ्चित गरिदिएका छन् ।पल्लो कोठाबाट डङ्ग आवाजसँगै हृदयविदारक चीत्कार आयो । हतप्रभ भएँ म । र, रन्थनिएको मानसिकतामा बत्तिदै पुगेँ म पल्लो कोठामा । मृत्युको घातक आक्रमणलाई झेल्न नसकेर आमा कडा सिमेन्टको कठोर भुइँमा खस्नुभएछ । छिन–छिनमा निन्द्रामा भुसुक्क डुब्नुपर्ने लालीको बाध्यता छ । अहिले ऊ राता, निन्द्रालु आँखा मिच्दै आमालाई उठाउन असफल प्रयास गरिरहेकी रहिछ । दुई जनाले बोकेर आमालाई खाटमा उकाल्यौँ, लालीले र मैले । आमाका निधारका देब्रेतिरको चल्लीमा निकै गहिरो चोट लागेछ । चोटबाट रगत तर्तरी बगिरहेको छ । आमाका आँखामा आँसु टलपल–टलपल भरिएका छन् । तर ऐय्या–आथ्थो केही छैन । मृत्युले गाँजेको आमाको अनुहार सपाट छ । एकदम भावशुन्य छ त्यो ।कामिरहेका हातले रुईले रगत पुछेर मैले आमाको घाउ डेटोलले सफा गरिदिएँ ।“मेरी आमा !” आमाको हृदयबाट शुष्क स्वरमा आहत चीत्कार प्रकट भयो, “म त झन्डैले नमरेकी !” यति भनेर आमाले सहारा र सान्त्वना खोज्ने सुरले मेरा हात समात्नुभयो र ममतापूर्वक मुसार्नुभयो ।“मेरी आमा ! म त झन्डैले नमरेकी !”राजनीतिका उदात्त आदर्शको त्रासद पराजय र निकृष्ट स्वार्थको निर्लज्ज विजयको अर्को नाम हो– चमाले । यस चमाले राहुले मृत्युशथ्यामा छटपटाइरेकी हाम्री आमालाई जघन्य क्रुरतासाथ खाटबाट कडा भुईमा डङ्रङ्ग खसालिदियो ।२०५९(साहित्यकार एवं लेखक संग्रौलाका चर्चित पुस्तक ‘आमा र यमदूत’ का लेखकबाट पुनःपरिमार्जित अंशहरु आगामी दिनहरुमा प्रत्येक शनिवार साप्ताहिक रुपमा प्रकाशित हुनेछ । –रातोपाटी)#आमा र यमदूत#कर्मकाण्ड#खगेन्द्र संग्रौला