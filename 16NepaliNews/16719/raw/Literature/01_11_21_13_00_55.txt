    कचहरीमा ताली पिटेर निस्किएका एक हूल बगरेहरू खसीको गर्धन नापेर फाटेको जिन्दगी आफै टालिरहेछन् ! ठीक यहि बेला, दिलमायाको जोवन चुँडेर सिकारी युहन्नाहरू ढुक्कसँग पल्टिरहेछन् - सुरक्षित कोठीहरूमा !°°°°°°°°°° कचहरी टुङ्ग्न्छि र तालीहरू पनि रोकिन्छन् तर किन होला यो बतासको वयली नरोकिएको ? सपना डढेका तुसारोहरूभित्र अब कहिलेसम्म यसरी रोइरहनु पर्छ होला दिलमायाले नग्न वर्तमानका क्रन्दनहरू !°°°°°°°°°° विपन्नताहरू उनिएर क्राइस्टको बस्तीमा ऊ बोक्सी भई ! युद्धमा पटवारसिंह ढलेर बुद्धको खर्कमा ऊ बोक्सी भई ! अछुतको शूल गाढिएर मनुको प्रयोगशालामा ऊ बोक्सी भई ! नुनसँगै बिर्खे बिलाएर अल्लाहाको साम्राज्यमा ऊ बोक्सी भई !°°°°°°°°°° ज्ञानको दियालो निभेपछि आफ्नै जिन्दगी चाल्नामा छानेर चुल्ठोका शिरफूलहरू उसले धर्मगुरुहरूलाई सभक्ति टक्र्याई ! र वर्षौंदेखि ढाँटिएर लाचार बनेको मन्दिरको मूर्तिसामु आफ्नो सर्वस्व गुमाएर ठिङ्ग उभिएको पूँजीबजारको दलालझैँ आज दिलमाया, निरुत्तर उभिएर हेरिरहेछे - समयको ऐना !°°°°°°°°°° मायादेवीको गानोझैँ दुखेर चर्किएका घाउहरूमा आकाशको अमिलो मन झरेपछि थाहै नपाई, यो दूधपोखरी पनि फाट्दोरहेछ ! अन्धविश्वासका खम्बाहरू सतीदेवीहरूको छातीमा गाडेपछि पृथ्वी पनि आगोको ओछ्यानमा निदाउँदोरहेछ !°°°°°°°°°° आफ्नै जिन्दगीको नदीमाथि अर्कैले बाँध बाँधेपछि मनका चिसा कुलेसाहरूमा आँसुको सुसुप्त भेलमात्र बग्दोरहेछ ! आफैंले बाटो नखनेर अर्कैको गोरेटो हिँड्न थालेपछि समयले यसरी नै, मेरी दिलमायालाई बोक्सी डामिरहँदोरहेछ !  #कविता#साहित्य