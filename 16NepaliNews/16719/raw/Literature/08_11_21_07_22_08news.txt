काठमाडौं– नेपाल सङ्गीत तथा नाट्य प्रज्ञा प्रतिष्ठानले नेपालको संगित तथा नाट्य विधामा अथक साधनामार्फत समाज र राष्ट्रमा पुर्याएको अतुलनीय योगदानको कदर गर्दै सम्बन्धित विधासँग सम्बन्धित अग्रज श्रष्टा, कलाकारहरुलाई सम्मान गर्ने अभिप्रायले ६० जना प्रतिष्ठित श्रेणीका श्रष्टा कलाकारहरुलाई परिचयपत्र वितरण गरेको छ । बिहिबार संस्कृति, पर्यटन तथा नागरिक उड्डयनमन्त्री रविन्द्र अधिकारीले उनीहरुलाई परिचयपत्र वितरण गरेका हुन् । कार्यक्रमका प्रमुख अतिथि संस्कृति, पर्यटन तथा नागरिक उड्डयन मन्त्री अधिकारीले आफ्नो मन्तव्य राख्दै साहित्य, कला, सङ्गीत र नाट्य मौलाएको देश मात्र खुशी हुने र यी विधाहरुको विकासले समृद्ध नेपाल सुखी नेपाली बनाउन सहयोग पुर्याउने बताए । मन्त्री अधिकारीले रोयल्टी र परिचयपत्रका विषयमा पहिलेदेखि नैं पहल गरिरहेको जानकारी गराउँदै नेपाल सङ्गीत तथा नाट्य प्रज्ञा प्रतिष्ठानले श्रष्टा तथा कलाकार परिचयपत्र वितरण गर्ने कार्य गरेकोमा धन्यवाद दिए ।  मन्त्री अधिकारीले कलाकारलाई परिचय प्रदान गर्नु भनेको देशलाई सांस्कृतिक रुपमा धनी बनाउनु रहेको बताउँदै कलाकारको सम्मान हुनेगरि आफूले राष्ट्रियस्तरबाट नै सुविधाका सम्बन्धमा पहल गर्ने बताए । मन्त्री अधिकारीले हाम्रो देशमा अन्य विश्वविद्यालयहरु भएता पनि सङ्गीत विश्वविद्यालय नभएको बताउँदै आफूले सङ्गीतका सम्पूर्ण विधाहरु समेटेर विश्वविद्यालय बनाउन पहल गर्ने प्रतिबद्धता व्यक्त गरे ।काठमाडौंमा आयोजित कार्यक्रमको सभापतित्व प्रज्ञा प्रतिष्ठानका कुलपति भक्त श्रेष्ठ (सरुभक्त)ले गरेका थिए भने कार्यक्रममा उपकुलपति तथा परिचयपत्र वितरण समितिका संयोजक शम्भुजित बासकोटा लगायत प्रतिष्ठानका परिषद् सदस्य, सभा सदस्य र अग्रज प्रतिष्ठित कलाकर्मीहरुको सहभागिता रहेको थियो । स्वागत मन्तव्यका क्रममा प्रज्ञाप्रतिष्ठानका उपकुलपति शम्भूजित बासकोटाले श्रष्टा तथा कलाकार परिचयपत्र कलाकारहरुको एउटा परिचयात्मक प्रतिक भएको यसले कलाकारहरुलाई पहिचान गराउनुका साथै विभिन्न स्थानमा परिचय प्रदान गर्नका लागि सहज हुने बताए 