-नवीन आचार्य दिनभरिको थकानपछि कोठामा प्रवेश हुन्छ । अन्य  साथीहरू  केही मिनेटको अन्तरालमा आइपुग्छन् । कोठा प्रवेशपछिको माहौल, सबै आआफ्नै धुनमा व्यस्त छन् । कतै गीत त कतै मोबाइलमा घरायसी वार्तलाप हुन्छ ।रवि फोनमा :सानीलाई अहिले कस्तो छ बाबा ?  मैले कमाएको सबै म पठाउँछु,  उसको राम्रो ख्याल गर्नु । जहाँ, जता लगेर हुन्छ उसलाई जाती भए पुग्छ बाबा । केहीछिनको घरायसी वार्तलापपछि फोन बन्द हुन्छ । अन्य  साथीहरूको ध्यानाकर्षण रवितिर हुन्छ ।शैलेश : के भएको भाउजूलाई ?रवि ः  खै दैवको उपहार भन्नु पर्ला । केही समयदेखि सन्चो छैन । सामान्य उपचारपछि  ठीक हुँदैछ भन्ने खबर आउँदैछ । थोरै साहूको ऋण बाँकी छ । नत्र यतिबेलै घर जाने थिएँ । दुःखको बेला म उसको  साथमा नहुनु पनि उसको दुर्भाग्य नै   होला ।विवश : आत्तिनु पर्दैन सबै ठीक हुन्छ, आफ्नो समस्या सकिएपछि हामी सबै फर्कने नै हो । आखिर सधँैभरी यहाँ को बस्छ र ? हामी सबै बाध्यताका शिकार न हौँ !विवश : जिन्दगी साँच्चै अजबको छ यार । सपनाहरू सोचविपरीत भइरहन्छन् । एक्लो सन्तान त  सुखी पो  हुन्छ भन्थे । खै म एक्लो  भएर पनि सुख कहाँ छ र ?सनम : मानव जीवन हो दाइ, कतै धूप कतै छायाँ जीवनका पाटाहरू हुन् । कोसिस गर्नु त हाम्रो लक्ष्य हो, सङ्घर्षमा हामीले हार मान्नु हुन्न । छोरो मान्छे भनेको सदैव साहसी हुनुपर्छ । हरेक विडम्बनामा पाइला चाल्न सवल  हुनुपर्छ ।विक्रम : हो हो म पनि त्यही भन्छु । प्रवास भए पनि हामी साथीहरू एक छौँ । परेको बेला एकअर्काको समस्यामा हातेमालो गरेका छौँ । आफ्नो परिवारबाट टाढा भए पनि यहाँ हामी एक परिवार जस्तै छौँ । हामी धन्य छौँ, जो एक परिवारझैँ यो प्रवासमा एकआर्कालाई पाएका छौँ ।रवि : हुन त मैले कोसिस नगरेको हैन । स्वदेशमा पनि पाइला टेक्ने, उतै केही व्यवसाय गरेर परिवारसँगै बसेर जीवन बिताउँला भन्ने ठूलो सपना थियो ।  परदेशबाट फर्किने मान्छेको देखासेखी गर्न, छिटै आफू पनि सम्पन्न हुन र थोरै भए पनि लागेको ऋण समाप्त पार्न  सक्छु कि भन्ने सपना लिएर आएको थिएँ, तर यहाँ आएपछि यो पसिनाले भिजेका लुगा, कामको चाप र अर्काको भनाइ सुन्नुपर्दा पलपल मरेझैँ महसुस हुन्छ । यस्तो लाग्न थाल्यो कि घर फर्किने सपना पनि सपना मात्र रहन्छ  होला । मन थामेर बस्न पनि कति गाह्रो, सानीसँग विवाह भएपछि जीवनको हरेक मोडमा साथ दिएकी छिन । मेरो जीवन उनकै देन हो । सँगै बसेर खुशी साट्न र दुःखमा साथ दिन पनि असमर्थ छु । विचरीलाई कति याद आउँदो हो । अचानक सानीलाई केही भइहाल्यो भने म कसरी बाच्नु । (अचानक घोप्टो परेर रुँदै) जिन्दगी दिएर भगवान पीडा किन दिन्छौ ? किन ?सबै साथीहरू स्तब्धहुन्छन् । बिक्रम: मन सानो पार्नु हुन्न दाइ, जाऊँ हिँड्नुहोस्, खाना खाऊँ ।सबै खाना खान लाग्छन् । थकान शरीर खानापछिको केही समयमै बत्ति बन्द हुन्छ । सबै मस्त निन्द्रामा पर्छन् ।बिहानको सुर्योदय संगै एक एक गरी साथीहरू  उठ्दै जान्छन,  सबै उठेर तयार हुदा पनि, रबी सुतिरहेकै छ, सबैले तयार हुन लागेपछी ,बिबस : रवि उठ यार ढिला हुन लाग्यो । रविको कुनै प्रत्युत्तर छैन । विवशको आवाज केवल शून्यतामा मात्र हराउँछ । आशाको दियो अन्जान समयमा अस्त भइसकेको थियो ।  न जीवन रहन्छ न सपना पूरा हुन्छन् । केवल अन्य साथीहरूको रोदनले गुन्जिएका उदास भित्ताहरू मात्र  मौन दर्शक बनेर हेरिरहेका  थिए ।-झापा, हाल : साउदी अरेबिया  