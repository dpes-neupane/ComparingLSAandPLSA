काठमाडौँ — काठमाडौं अन्तर्राष्ट्रिय माउन्टेन फिल्म फेस्टिभल(किम्फ) को अन्तर्राष्ट्रिय विधातर्फ इरानी फिल्म 'द सिलुएट्स'ले उत्कृष्ट अवार्ड प्राप्त गरेको छ ।मंसिर २५ देखि २९ सम्म आयोजना भएको 'किम्फ'मा अफसाने सलारी निर्देशित फिल्म 'द सिलुएट्स' ले २ लाख रुपैयाँ प्राप्त गरेको छ । त्यस्तै अन्तर्राष्ट्रिय विधातर्फ टीना म्याडिसन निर्देशित नेपाली कथामा आधारित फिल्म 'द बिलभिड डटर' दोस्रो भयो । बाल विवाहको विषय समेटेको फिल्मले १ लाख ५० हजार रुपैयाँ प्राप्त गर्‍यो । त्यस्तै लुकास मिलार्ड र केट स्ट्राइकर निर्देशित फिल्म 'बाटो' तेस्रो भयो । फिल्ममा जटिबुटी बटुलेर बजारका लागि लामो यात्रा तय गर्ने एक परिवारको कथा समेटिएको छ । यो फिल्मले १ लाख रुपैयाँ प्राप्त गरेको छ । यस पटक किम्फमा अन्तर्राष्ट्रिय खण्डमा १८ र नेपाल पानोरामाअन्तर्गत १३ कथानक र डकुमेन्ट्री फिल्म छानिएको थियो । नेपाल पानोरामातर्फ सोनाम छ्योकी लामा निर्देशित 'द स्‍नो लियोपार्ड कलिङ' ले उत्कृष्ट डकुमेन्ट्री अवार्ड पायो । हिउँ चितुवाको संरक्षणको विषय समेटिएको डकुमेन्ट्रीले ७५ हजार रुपैयाँसहित अवार्ड प्राप्त गरेको हो । त्यस्तै यसअघि विभिन्न अन्तर्राष्ट्रिय फिल्म फेस्टिभलमा छनोट भएको नेपाली लघुफिल्म 'सङ अफ क्लाउड्स'ले पानोरामा खण्डमा उत्कृष्ट फिक्सन अवार्ड जित्यो । उस चलचित्रले एक लाख रुपैयाँ प्राप्त गरेको छ । त्यस्तै यही खण्डमा 'कम ओभर फर ड्रिंक कान्छी'ले स्पेसन जुरी मेन्सन अवार्ड जितेको छ ।फेस्टिभलको निर्णायकमा लेखक नयनराज पाण्डे, निर्देशक जुली ब्रिघम र स्विजरल्यान्डकी पत्रकार लिसा रुस्ली थिए ।