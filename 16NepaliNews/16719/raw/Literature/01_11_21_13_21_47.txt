राजा भर्तृहरी आफ्नी रानी पिङ्गलालाई अत्यन्त प्रेम गर्दथे र आँखा चिम्लेर विश्वास पनि । तर, पिङ्गलाभने भित्रभित्रै सैनिक अफिसर दरोगासँग सम्बन्धमा थिइन । यो कुरो विक्रमादित्यलाई थाहा थियो । उनले यसबारे दाजु भर्तृहरीलाई वेलिविस्तार लगाउँदा भाउजू पिङ्गलाले उल्टै आँफुलाई देवरले कुदृष्टी लाउने गरेको कपटपूर्ण आरोप लगाएर विक्रमादित्यलाई देश निकाला गरियो ।एकदिन राजा भर्तृहरीको इजलासमा भगवानले दिएको दिव्यफल वोकेर एकजना ब्राह्मण आइपुगे । दिव्यफल जसले सेवन गर्छ उ सँधैभरी तन्नेरी भैरहने फलको विशेषता थियो । ब्राह्मणले फल राजालाई दिए । उनी आफ्नोराजा सँधै जवान भएको हेर्न चाहन्थे । राजाले सो फल पिङ्गलालाई दिए । उनी पिङ्गलाको जवानीप्रति आशक्त थिए । पिङ्गला सेनानायक दराेगाप्रति आशक्त थिइन त्यसैले फल सेनानायकलाई दिइन् । सेनानायक शहरकी अर्कै राजनर्तकी वेश्यासँग प्रेम गर्दथे उनले त्यो फल उही वेश्यालाई दिए । फल पाएपछि वेश्या विचलित भई । त्यो फल उसले खाएर आफ्नो थिलथिलो सरीरमा थप कष्ट व्यहोर्ने मन उसलाई भएन । बरु त्यो फल आफुले सबैभन्दा वढि मनपराएको मान्छे राजा भर्तृहरीलाई दिने निधो गरी ।आँफुले पिङ्गलालाई दिएको फल अन्ततस् राजा भर्तृहरीकै हातमा आउँदा छाँगाबाट खसे झै‌ं भए । उनले आफ्नो गुप्तचरबाट सवैकुरा पत्तो लगाए । जसको पश्चतापस्वरुप पिङ्गलाले आत्महत्या गरिन् । राजा वैरागी वने । राज्य शंकटमा आएपछि विक्रमादित्य फर्केर राज्य चलाउन थाले ।अहिले चलनमा आएको भ्यालेन्टाइन डे राजा भर्तृहरीको कथा जस्तो नवनोस् । कतै तपाइँले आफ्नी प्रेमिकालाई दिएको उपहार घुम्दै तपाइँकै हातमा आइनपरोस् । कलियुगमा साथ एउटाको, मन अर्कोसँग र आँखा तेस्रोपट्टी हुँदा पनि मान्छे सन्तुष्ट नहुने कुरा शास्त्रमै उल्लेख छ । नभन्दै समय त्यस्तै आएको छ । पार्कमा देखिने, यात्रामा भेटिने, मनोरञ्जनात्मक कार्यक्रमतिर नजर आउँने जोडिहरुमा साँच्चै आफ्नै जोडी पाइयो भने उदेक लाग्ने भैसकेको छ ।स्मार्टफोन र इन्टरनेटले संसार साँघुरो वनाएको छ । यातायातको सुविधाले मेचीको मान्छे महाकाली डेटिङ्ग भ्याएर साँझ घर फर्किन्छन कसैलाई पत्तो समेत हुँदैन । महिला हुन् या पुरुष, विवाहित हुन या अविवाहित राजा भर्तृहरी र पिङ्गलाको कथा लागु भैरहेको छ ।अदालतमा दर्ताहुने अधिकांश डिभोर्सको फिरादहरुमा मुख्यकारण परपुरुष या अर्कीनारीसँगको सम्बन्ध नै रहेको पाइन्छ । आफ्नो जीवनसाथीलाई धोका दिएर जीवन मनोरञ्जनात्मक वनाउनेहरुको मन पूनस् आफ्नो जोडीतर्फ फर्काउन मुस्किल पर्ने हुनाले अधिकांसको पारपाचुके हुने तथ्य अदालतमा मौजुद छ ।प्रेम शब्दलाई राम्रोसँग नवुझेका नवयौवनाहरु आकर्षणलाई प्रेम सम्झन्छन र जीवन वर्वाद पार्छन । प्रेमको अर्थ सिधै सेक्ससँग जोडेर जीवन दुर्घटनातर्फ मोड्छन् । गर्भपतन मुख्यतस् अपराध हुँदाहुँदै पनि सामान्य वनेको छ । आशक्तहरु असल र खराब छुट्याउन सक्दैनन् । अपराध वारम्वार दोहोर्याउनेहरुले त्यसलाई जायज मान्न थाल्छन् । प्रेम ईन्द्रीय सुखको लागि गरिने व्यापारको रुपमा परिभाषित हुँदैछ ।सौन्दर्यले भरिपूर्ण रानी पिङ्गलाले आत्महत्याको लागि प्रेम गरेकी थिइनन् । रुपवती जोसुकैलाई आफ्नो हवसको शिकार वनाउनसक्ने युवतीसँग कहिले जित्न सकिँदैन भन्ने पाठ विक्रमादित्यले देश निकाला हुन परेको घटनाबाट लिन सकिन्छ । अति आशक्त राजाले राज्य गर्न सक्दैन भन्ने उदाहरण हुन भर्तृहरी । प्रेमको नाममा खेलिने नाजायज खेलको परिणाम सर्वनाश वाहेक केही हुन सक्दैन । जसले प्रेम वुझेर त्यसलाई सदुपयोग गर्दछन वास्तविकरुपमा तिनीहरुको जीवन नै स्वर्ग समान हुन्छ । 