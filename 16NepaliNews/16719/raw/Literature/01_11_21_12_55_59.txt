भावना कूलघरानाका छोरी हुन् । भर्खरै १२ को परीक्षा सकेर घरमा छिन् । उनको जवानी दिन प्रतिदिन फुल्दै जान थाल्यो ।  कति लजालु स्वभावकी ! पढ्नमा पनि तेज, घरधन्दामा त्यत्तिकै  सिपालु । लगनशील भन्दै आफन्तहरुले भावनाको निकै तारिफ गर्न थाले ।एक दिन नजिकैको आफन्ती पर्ने फूपुले भावनालाई आफ्नो मान्छेसँग बिहे गरिदिन पाए हुन्थ्यो, साह्रै लक्षिनकी छे भन्दै हात माग्न आइपुगिन् । उनले भावनाका बुबासँग भावनाको बिहेको कुरा राखिन् ।बुबाले भने, खै अहिले त बिहेको विषयमा केही सोचेको छैन, भर्खर १६ बर्ष पुगेर १७ लागेकी छ । पढ्न पनि निकै राम्री छ । सरकारी जागिर खाएर हजुरहरुलाई खुशी दिन्छु भन्छे, घरमा उसकी आमा बिरामी छिन् । सारा घरको काम पनि उसैले सक्छे । बिहे गरिदिए त मेरो हात नै भाँचिन्छ । उसको भाइ पनि सानै छ । विहेबारी त केही नसौचौं । २० बर्ष नपुगी बिहे गरिदिँदा बालविवाहको केश लाग्छ ।आफन्तीले भनिन्, क्या दाजु पनि, छोरीको जात, अर्काको घर नगइकन सुखै छैन क्यारे । भनेजस्तो हात पाइएको छ । हाम्रै गाउँका  पल्लाघरे माइलाबाका कान्छा छोरा रविन भर्खरै दुबई बसेर मनग्य पैसा कमाएर आएका छन् । प्रशस्तै सम्पत्ति पनि छ । खान लगाउनका लागि केही चिन्ता छैन । तराईमा घर, खेतपाती पनि छ । रानी बनाएर राख्छन् । आएको भाग्य छोड्नुहुन्न है दाजु  ।भावनाकी आमा भित्रबाट कुरा सुनिरहेकी थिइन् । उनले भनिन्, नानीले भनेको ठिकै त हो नि, केटा भनेजस्तो रहेछ, बिहेपछि पनि पढाउँलान् नि नानीलाई । सुखसँग राखे भने भइहाल्यो नि । छोरीलाई एकदिन पठाउनैपर्छ ।एकछिन मौनता छायो ।भावना भित्रबाट चिया लिएर आइन् ।भावनाले कुरो सुनिरहेकी थिइन् । मेरो पढाइ सकेर जागिर खाई हजुरहरुलाई सुख दिने मेरो सपनालाई नमारिदिनुहोस् । म त मरिगए पनि बिहे गर्दिनँ भन्दै भित्र पसिन् ।आफन्ती फुपू त्यत्तिकैमा फर्किइन् ।भावना  राम्रोसँग पढ्दै गइन् । राम्रो नम्बर ल्याएर बीए पास गरिन् । पाठेघरको क्यान्सरले उनकी आमाको मृत्यु भयो । बुबाको दुःख, भाइको पढाइ, घरको दुःख, त्यसपछि उनले पढाइलाई थप निरन्तरता दिन सकिनन् ।लोकसेवाको तयारी, घरधन्दा, भाइको हेरचाह गर्दै दिन बिताउन थालिन् । यसै क्रममा एकदिन पहिलेकै फुपू पुनः भावनाको बिहेको कुरा लिएर आइन् ।यसपालि भावनाको मौन स्वीकृतिमा बाबाले बिहेको कुरा पक्का गरे । केटा पहिले कुरा गरेको नै थियो ।मन भारी गराउँदै रीतिरिवाज अनुसार भावनालाई बिहे गरिदिए । भावना माइतीघरबाट बुबा र भाइलाई छाडेर रुँदै विदा भइन् ।केही समय घरपरिवारमा राम्रै भयो । लोकसेवा उत्तीर्ण गर्न सकिनन् । पढाइ बीचैमा रोकियो । दिन–प्रतिदिन दुःखका दिन शुरु भए । श्रीमानले विदेशबाट कमाएर ल्याएको पैसा पनि सकियो । राजनीतिक अस्थिरता, विपद् संकट, गरीबी, बेरोजगारीले गर्दा घरायसी धन्दा र खेतीपाती भए पनि चल सम्पत्तिको सधैँ दुःख भयो ।भावनाका श्रीमानले पुन दुबई जाने निधो गरे । त्यसै गाउँका जमिन्दार विरुले श्रीमतीसँगको यौनको भोक मेट्न नपाएको कारण भावनाको रुप र जवानीमा आँखा लगाइरहेको थियो । उसलाई के खोज्छस्.... आँखा भने झैँ भयो  । र, भावनाका श्रीमानलाई चाहिने जति रकम ऋण दिएर विदेश पठाए ।भारी मन गरेर भावनाले आँखाभरी आँशु पारेर श्रीमानलाई  बिदाइको हात हल्लाइन् ।विरु भावनाको जवानीमा रयाल् छोडिरहन्थ्यो । एकदिन आफ्नै श्रीमतीसँग उसले पीडा पोख्यो । तिमी रोगी, तिमीसँग शारीरिक सम्पर्क गर्न पाउँदिन । मेरो शारीरिक आवश्यकता कसरी पूरा गर्ने ? लाग्छ, म त कुनै भट्टी र यौन ब्यवसायीकोमा पुगेर यौन तृष्णा पूरा गरुँ ।श्रीमतीमा कुनै जवाफ थिएन । विरुले थप्यो– मलाई भावना सारै लजालु, मयालु, इमान्दार र सोझी लाग्छ । कुलघरानाकी छोरी, विचरा बिहे भएर पनि श्रीमानसँग बस्न पाएकी छैन । उसका पनि कति चाहाना र इच्छाहरू त्यसै–त्यसै मर्छन् होला । उसको चाहना र मेरो चाहना मिलाएमा उसलाई पनि र हामीलाई पनि राम्रो हुने थियो ।भावना र वीरुकी श्रीमतीबीच मेलमिलाप थियो । एउटै आमाले नजन्माए पनि दिदी, बहिनीजस्तै थिए । वल्लो–पल्लो घर थियो । एक अर्कालाई दुःखहरु साटासाट गर्दथे ।श्रीमानको अनुहारमा खुशी भर्न आफूले नसकेता पनि खुशीको खोजीमा केही दिनपछि हिम्मत गरी उनी भावनाको घरमा पुगिन् ।बीरुकी श्रीमतीले भावनालाई भनिन्, ‘तिमीलाई परेको दुःखमा साथ दिन्छु, मेरो श्रीमानको खुशी भर । तिम्रो जवानीको पनि तिर्खा मेट । तिमीलाई सारै दुःख छ । श्रीमानले पनि पैसा पठाएका छैनन् । फोन, खबर केही छैन । चाहिने पैसा खर्चको जोहो गरिदिन्छु, बहिनी अन्यथा नसोच, म मुटु भारी पारेर श्रीमानको खुशीका लागि भीख माग्छु । मैले एक छोरा जन्माएर पाठेघरको क्यान्सर भई १० बर्ष अगाडि नै पाठेघर फालेकी हुँ । मैले श्रीमानको यौनको भोक मेट्न सकिनँ ।वीरुकी श्रीमतीले आँखाबाट बलिन्द्र धारा बगाइन् । एकछिन सन्नाटा छायो  ।एकछिन मौन रहेकी भावनाले बर्षौंदेखिको श्रीमानसँगको बिछोड, गरीवीको चपेटा, बुबाको पीडा, भाइको पढाइ, घरको दु.ख, यौनको भोकलगायत सबै एक–एक गरी सम्झिइन् । र, उनले मौन स्वीकृती दिइन् ।सल्लाहमै गुपचुप रुपमा वीरु र भावनाबीच शारीरिक, आर्थिक र भावनात्मक आवश्यकता पूरा हुँदै जान थाले ।१५ वर्षपछि भावनाका श्रीमान गैरकानूनीरुपमा दुबईमा लामो जेल बसाइबाट मुक्त भएर घरमा आए । उनले विरुको क्रण तिर्न सकेनन् ।विरुले केही छैन भाइ, चिन्ता नगर । फेरि अर्को देशमा गएर क्रृण तिरौला भने ।विरुले फेरि क्रण लिएर वैधानिक रुपमा कोरिया जाने निधो गरे । भावना दुईजीउकी छ, राम्रो रेखदेख गरिदिनु है भन्दै विरुलाई अभिभावक ठानेर उनी कोरियातिर लागे ।केही  समयपछि भावनाले एक छोरीलाई जन्म दिइन् । अहिले छोरी र भावना घरमै छन् । श्रीमान कोरियामा छन् । नारीहरूको कथाभित्रको कथामा बाँचिरहेकी छन् भावना । #story