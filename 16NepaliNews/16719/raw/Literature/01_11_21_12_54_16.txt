 ती दिन सम्झिँदा झस्किन्छ मेरो मुटु, जब म ए बी सी डी र क ख ग घसम्म भन्न सक्ने भएको थिएँ । बाबाले मलाई प्रश्न गर्नुहुन्थ्यो– ‘बाबु तिमी ठूलो भएपछि के बन्छौ ?’ त्यत्तिकैमा आमाले काखमा च्याप्दै ‘मेरो छोरा डाक्टर बन्छन्’ भन्दैगर्दा मैले पनि तोते बोलीमा ‘दाक्तर बन्छु’ भन्ने गर्थें ।झोलामा कापी किताबभन्दा टिफिनको खाजा हेरेर स्कुल जाने मलाई कक्षाकोठामा हरेक दिन प्रश्न तेस्र्याइन्थ्यो– ‘ठूलो भएपछि के बन्छौ ?’ मेरो मुखबाट सबैभन्दा छिटो उत्तर निस्किन्थ्यो– ‘सर, म त ठूलो भएपछि डाक्टर बन्छु ।’ मेरो उत्तरमा सरले खुसी हुँदै, सुमसुम्याउँदै स्याबास् भन्दा डाक्टर ठूला मान्छे रहेछन् भन्ने चाल पाएको थिएँ । अनि मेरो मस्तिष्कमा डाक्टर बन्ने सपनाले डेरा जमाउन लाग्यो । पढ्नमा अब्बल हुँदै गएँ । मेरा लागि जेनतेन स्कुले खर्च जुटाएका मेरा बाआमालाई पनि ममाथि छोरा एक दिन डाक्टर साब बन्नेछ भन्नेमा पूरै विश्वास थियो । म त अनभिज्ञ रहेछु । अहिलेसम्म डाक्टर पढ्नका लागि चाहिने लगानीका बारेमा भने बिचरा मेरा बालाई के थाहा, मेरो ९०– ९५ प्रतिशतको मार्कसिट सर्टिफिकेटभन्दा गह्रुँगो खल्ती बाबाको हुनुपर्छ भन्ने । हजारमा शुल्क बुझाउने दिन पसिनाले लुथु्रक्क भिज्ने बाले लाखौँको शुल्क सुन्न पनि सक्लान् कि नसक्लान् ? म खङ्ग्रङ्ग भएँ । मसँग सशुल्क पढेर डाक्टर बन्ने हैसियत छैन । अब मैले छात्रवृत्तिमा पढ्नका लागि नाम निकाल्नुपर्छ र डाक्टर बन्नुपर्छ भनेर १ वर्ष तयारीमै बिताएँ ।अहं सकिनँ सफल हुन अनि परिन कुनै आरक्षणमा पनि । सबै विषयमा सहज पास गर्दै आएको म लक्ष्य प्राप्तिको विषयमा भने नराम्ररी गुल्टिएँ । मैले लाखौँको हिसाब किताबमा बाआमालाई बन्धकी राखेर डाक्टर बन्न चाहिनँ र एकाउन्ट पढ्ने सुरु गरेँ । अब चाहिँ जिन्दगीको एकाउन्ट मिलाउन सकिन्छ कि झैँ लागेको थियो । तर जिन्दगीको डेबिट– क्रेडिट किताबका पानामा छापिएका जस्तो कहाँ हुन्थ्यो र । मैले पढेको अर्थशास्त्रले मात्रै आर्थिक उन्नति पनि नहुने रहेछ । गणितको हिसाबमा जोड– घटाउ गरी ठ्याक्क उत्तर मिलाए जस्तो गरी जिन्दगीको उत्तर पनि नमिल्ने रहेछ ।मार्केटिङ पढ्दा बजारमा वस्तु बिक्रीका लागि विज्ञापनको ठूलो भूमिका रहन्छ भन्ने पढेको म हरेक पत्रिकाका विज्ञापनमा मेरा एक जोर आँखा छिटो पुग्नेगर्थे । कतै मेरा लागि रोजगारीको अवसर छापिएको छ कि ? दिनहुँ छापिएका हुन्थे तर ती विज्ञापन छाप्नु अगावै उक्त पदका लागि लक्षित व्याक्ति छनोट भइसकेका हुने । अझ कतै त ती आफ्नाको छनोटका लागि उनीहरूलाई नै उपयुक्त हुने योग्यता र क्राइटएरिया राख्ने रहेछन् । कैयौँ विज्ञापनका लागि दस्तुर तिरेँ । कैयौँ संस्था, कम्पनीहरूमा मेरा बायोडाटा पेस गरेँ । म कतै योग्य भइनँ । मैले खर्च जुटाउन लागि घरघरमा गएर पढाएको होम ट्युसन मेरो अनुभवको सर्टिफिकेट बनेन । बाले जुगैभर बाँजो खेत जोतेर बगाएको पसिना अनि आमाले सत्कर्म गर्नुपर्छ छोरा भनेर सिकाएको संस्कार मेरा लागि कतै अनुभवको सूचीमा परेन ।धेरैले त विज्ञापनमै उल्लेख गर्छन्– सम्बन्धित काममा दुई वर्ष, पाँच वर्षको अनुभव भनेर । जागिर नपाई खै कसरी गर्नु अनुभव ? जागिर खोज्ने क्रमका अनुभव कति छन् कति । दर्जनौँ पटक परीक्षा दिएको अनुभव छ । लोक सेवामा लिखितमा पास भएर अन्तरवार्तामा फालिएको अनुभव छ । वैकल्पिकमा परेर प्रतीक्षामा बसेको अनुभव छ । लक्ष्य प्राप्तिका खातिर भोगेका अनेकन दःुखपीडाका अनुभव छन् ।तर, यी अनुभवहरूले मलाई योग्य कहिले बनाएन । बरु मेरो दक्षतामाथि प्रश्न उब्जियो । मेरा सर्टिफिकेट न त बुनेर लाउन मिल्ने न त भोकमा गाँस बन्न सक्ने यी त केवल कागजी खोस्टा रहेछन् । यी कागजी योग्यता अनुसारको काम पाउने आशा निराशामा बदलिसक्यो । अब त समय पनि निकै ढिलो भइसक्यो ।सर्टिफिकेटको चाङ बनाउन सफल म बेरोजगारी अनि मेरो विक्षिप्त मनले बाटा र उपायहरू सम्झिैँदै गर्दा झल्याँस्स सम्झेँ विदेशिएको साथीलाई । एसएलसी दिएपछिको खाली समयमा के सिक्ने होला भनेर उसैसँग सल्लाह गर्दा उसले सिक्ने भए घरमा भान्सामा खाना बनाउन र भाँडा माझ्न सिकौँ, वाइरिङ, प्लम्बिङ र यस्तै मेकानिकल काम सिकौँ यसमा भविष्य छ । भोलि वैदेशिक रोजगारीमा पनि काम लाग्छ भन्दा मैले उसलाई मजाक बनाएँ– ‘पढ्न नसक्नेले पो यस्तो सिक्ने त, म त कलम चलाएर खाने हो’ भन्दै कम्प्युटर सिक्न थालेँ । तर आज अल्ट र सिफ्टबिना नलेखिने अक्षर जस्तो जीवनको अर्थ लेख्न कतै भेटिएन अल्ट र सिफ्ट की । बल्ल बुझेँ अनि ग्लानि भयो । साथीको अपमान पो गरेको रहेछु त्यो बेला ।हिजोसम्म कहिल्यै हाई, हेल्लो पनि नभन्ने साथीसँग आज बोल्न मन लाग्यो । उसलाई म्यासेन्जरबाट कल गरेँ । दुवैको एक प्रतिष्ठित तारे होटलमा म्यानेजर भएको छ रे । उतै घर किनेर राम्रो व्यवस्था गरेर बसेको रहेछ यता मेरो घरलाई छहारी दिने अग्लो घर पनि उसैले बनाएको रे । कति खुसी छ ऊ र उसका परिवार ।पश्चातापसँगै जीवन धान्ने र लागेको ऋण तिर्ने दायित्व ममाथि छ । अब आफूलाई पर्दा ‘...को त पाउ मोल्नुपर्छ’ भन्छन्, ऊ त बच्चादेखिको साथी हो । उसैको सहारामा म पनि विदेश जान्छु भनेर भिसा पठाउन अनुरोध गरेँ । एकै अनुरोधमा मलाई ढुक्क बनायो । उसमा कुनै दम्भ, रिस, राग भेटिनँ । किनभने ऊ हाम्रो समाजबाट यी कुरा सिक्न नपाउँदै विदेशिएको थियो । त्यसैले उसलाई नेपाल र नेपालीप्रति अथाह माया छ । म त झन् उसको साथी नै परेँ ।मेरो जीवनले मोड फेर्ने क्रममा छ । अब मेरो लाइन बस्ने पालो राहदानी विभागमा । त्यहाँको ठेलमठेल भिडमा म पनि च्यापिएको छु । धेरैका अनुहार उस्तै मलिन देख्छु । मेरा दुईवटा डिग्रीलाई यो भिडसँग तुलना गर्छु र आफैलाई धिक्कार्छु । राहदानीका लागि चाहिँ योग्य भएँ म । साँझ घरमा समाचार सुन्दै थिएँ । सरकारले बेरोजगार भत्ता दिने रे अनि सर्टिफिकेट धितोमा सहुलियत दरमा ऋण दिने रे । मेरो मनले त अझै पनि देशमै योग्य व्याक्ति बन्ने चाह गरिरहेको छ ।भोलिपल्ट बेरोजगारी भत्ताका लागि भौतारिएँ । सर्टिफिकेट बोकेर आफ्ना मूल्यवान र आजसम्म कमाएको सम्पत्ति धितो राख्न भनी धाएँ । धाउने भरी अहँ कतै देखिएन मेरो बेरोजगारी, कतै सुनिएन मेरा आवाज, अहँ पाइन कतै सहुलियत ।नेपालको संविधानको धारा ३३ ले रोजगारीको हकलाई मौलिक हकका रूपमा समावेश गरेको छ । रोजगारीको हकसम्बन्धी ऐन २०७५ ले प्रत्येक स्थानीय तहमा रोजगार सेवा केन्द्रको स्थापना गरी बेरोजगारीहरूको पहिचान गर्ने, सूचीकरण गर्ने र रोजगार सेवा केन्द्रमा सूचीकृत भएका बेरोजगार व्याक्तिहरूलाई एक आर्थिक वर्षमा न्यूनतम एक सय दिनको रोजगारी प्रत्याभूति गरिने र सो गर्न नसकेमा नेपाल सरकारले हरेक बेरोजगार परिवारलाई एक जना श्रमिकले एक सय दिन काम गर्दा प्राप्त गर्ने न्यूनतम पारिश्रमिकको पचास प्रतिशत रकम निर्वाह भत्ता दिने व्यवस्था रहेको छ । यस्ता व्यवस्थाहरू कहाँ र कसका लागि प्राप्त छ, मैले यो सुविधा प्राप्त गर्न किन सकेको छैन । म जस्ता आम बेरोजगारलाई यस्ता संवैधानिक व्यवस्था कगलाई बेल पाक्यो हर्स न विस्मात जस्तो भएको छ ।हेर्दाहेर्दै मेरो विदेश जाने दिन आयो । आमा तिम्रो काखमा बसेर ती चरचरी फुटेका खुट्टाहरूमा स्नेहको मलम लगाउन मन थियो तर सकिनँ । तिमी बिरामी परेर ओछ्यानमा पर्दा सिटामोल किन्ने रुपैयाँ पनि कमाउन नसक्ने म छोरा भएर के अर्थ ? म विवश छु आमा, यो घर सुनसान बनाएर अनकन्टार सहरको दुःखी यात्रामा निस्कन । आमाको मायाले बेरिएको गुन्द्रुक र बाबाको पसिना भिजेको सुट्केस बोकेर भारी मनले भिजेका परेली निचोर्दै मनभरि अनेकन कुरा खेलाउँदै घरबाट बिदा भएँ ।पहिलो पटक हवाइजहाज चढेर विदेशी भूमिमा पाइला टेकेको म २÷४ दिन त यी बाटाघाटा यहाँको विकास र मेरो देशका भर्ल्याङ खाँदै गुड्नुपर्ने मुख्य सडकहरू, धुवाँ, धुलो फोहोर सम्झिँदा स्वर्ग आएजस्तो भयो ।कामका लागि आएको म अब ड्युटी सुरु गरेको छु । एसएलसीपछि कामको खोजीमा आएको साथी म्यानेजर छ । म चाहिँ म्यानेजमेन्ट पढेको । सुटबुटमा चट्ट कुर्चीमा बसेको छ ऊ । म चाहिँ हातमा पाखुरासम्मको पन्जा लगाएर भाँडा माझिरहेको हुन्छु । यही काम गर्ने भए मैले यतिका वर्ष किन ऋण खोजेर पढेँ ? कहाँ काम लाग्यो मेरो शैक्षिक योग्यता ? बरु यी डिग्री नै मसँग नभएको भएजस्तो काममा पनि सन्तुष्टि पाउने थिएँ मैले । मलाई आज आफ्नै डिग्री खुसी र सन्तुष्टिको बाधक बनेको छ । सबै कुरा बिक्री हुँदा सर्टिफिकेट पनि बिक्री हुने भए बेच्न मन छ आज मेरो यो शैक्षिक योग्यता ।