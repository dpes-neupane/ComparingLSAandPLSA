काठमाडौं– महाकवि लक्ष्मीप्रसाद देवकोटाको ११०औँ जन्मजयन्तीका अवसरमा सोमबार काठमाडौमा प्रवचन, पुस्तक चर्चा एवम् कविता वाचन गरिएको छ । कार्यक्रममा महाकवि देवकोटाबारे डा. अमर गिरीले विशेष प्रवचन दिए ।नेपाल प्रज्ञा–प्रतिष्ठानले प्रज्ञा भवन कमलादीमा आयोजना गरेको कार्यक्रममा सिक्किम सरकारका सचिव समेत रहेका साहित्यकार शङ्करदेव ढकालद्वारा लिखित तथा अनेसास सिक्किम च्याप्टरद्वारा प्रकाशित भुटानी शरणार्थीका विषयमाथिको उपन्यास ‘किरायको कोख’को लोकार्पण गर्नुका साथै कविता वाचन पनि गरियो ।  कार्यक्रममा नेपाल प्रज्ञा–प्रतिष्ठानका कुलपति गङ्गाप्रसाद उप्रेतीले महाकवि देवकोटा नेपालका विराट प्रतिभा भएको भन्दै देवकोटा प्रज्ञा–प्रतिष्ठानका परिकल्पनाकार समेत भएको स्मरण गरे ।प्रतिष्ठानले प्रत्येक वर्ष देवकोटाको स्मृतिमा विशेष कार्यक्रम गर्दै आएको छ । कुलपति उप्रेतीले भने, ‘जहाँजहाँ नेपाली छन् त्यहाँ त्यहाँ देवकोटा जयन्ती धुमुधामसँग मनाउने गरिएको छ ।’कार्यक्रममा प्रज्ञा–प्रतिष्ठानका पूर्व कुलपति बैरागी काइँला, प्रज्ञा–प्रतिष्ठानका सदस्य सचिव प्रा. जगत्प्रसाद उपाध्याय, ंराष्ट्रिय योजना आयोगका सदस्य डा. कृष्णप्रसाद ओली र डा. हेमनाथ पौडेलले लोकार्पित पुस्तकबारे समीक्षात्मक मन्तव्य राखेका थिए ।   