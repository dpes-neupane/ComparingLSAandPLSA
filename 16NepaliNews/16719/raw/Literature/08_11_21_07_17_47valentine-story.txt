खुट्टामा चप्पल थिएन । पुरानो, मैलो समिज सुरुवाल (कुर्ता पाइजामा), एउटा खुट्टामा घुँडासम्म समेटिएको थियो भने अर्को पैतालासम्मै थियो ।जिङ्ग्रिङ्ग परेको कपाल पछाडि समेटेर बाँधिएको थियो । हातमा एउटा प्लास्टिकको खाली बोरा लिएर मेरो आँगन पस्न लाग्दा उसको नजर ममाथि पर्यो । दुवैको नजर जुधेपछि हातमा रहेको बोराले उनले आफ्नो छाती छोपेर लजालु नजर झुकाएर आँगनभित्र पसिन् ।सानो कदकी पातली, गोरी ती केटीलाई मैले यसअघि कहिल्यै देखेको थिइनँ । उनी किन लजाइन् मलाई थाह छैन तर जसरी मलाई देखेर लजाउँदै आँगन पसिन्, त्यसले ममा उनीप्रति जान्ने कौतुहलता जाग्यो र उनलाई पछ्याउन मन लाग्यो ।मेरै आँगन थियो तर मलाई पस्न आँट आएन ।घरबाहिरको कम्पाउन्डमा नरिवलको रुखमुनि बसेर म बुबासँगै गफिँदै थिएँ । त्यो केटीको प्रवेशले मेरो क्रमभङ्ग भएको थियो ।बुबासँग के कुरा गरिरहेको थिएँ, याद पनि रहेन । ती केटीको बारेमा सोच्न थालेपछि कतिखेर बुबा त्यहाँबाट उठेर आफ्नो काममा लाग्नुभयो, त्यो पनि याद रहेन ।एकछिनपछि आफ्नो टाउकोमा धानको बोरा बोकेर उनी निस्किन् । टाउकोमा रहेको बोरा एक हातले समातेकी थिइन्, जसले उनको काँखमा समिज (कुर्ता) च्यातिएको प्रष्टै देखियो ।समिज च्यातिएको छ भने कुरा सायद उनलाई थाह थिएन, नत्र त्यसलाई पनि लुकाउने प्रयत्न गर्थिन् ।उनले मलाई पुनः एकचोटि हेरिन् र आफ्नो अनुहार अर्कोतिर पारेर फटाफट बाहिरिइन् ।उनी काम्पाउन्डबाट बाहिरिए पनि मेरो नजर उसलाई परसम्म पछ्याइरह्यो ।मनमा खुल्दुली भयो ।को हुन् उनी ?किन आएकी थिइन् मेरो आँगनमा ?के लिएर गइन् उनी ?यस्ता अनेक प्रश्न मेरो मनमा खेल्न थाल्यो ।पातलो शरीर । लामो नाक । चिटिक्क परेको अनुहार । ठूलो ठूलो आँखा । गाजल लागेको ती लामा लामा परेली । सोझी र सरल ।उनको शरीरमा केही बनावटी थिएन । तैपनि धपक्क बेलेकी थिइन् ।आज मेरो मनमा यस्तो कुरा किन खेल्न थाल्यो ? किन पहिलो नजरमा उनको बारेमा सोच्न बाध्य पार्यो ।त्यसबारे जान्ने इच्छा जाग्यो ।तर कसरी ?बगैँचामा टहल्दै गरेको बुवालाई सोध्ने आँट आएन ।अहिले नै आँगनमा गएर आमालाई सोधौँ भने आमाले के सोच्नु हुन्छ होला ?तर, उनको बारेमा जानकारी नलिई मेरो मन पनि शान्त हुने पक्षमा थिएनम आँगन गएँ ।मेरो खुट्टा काम्दै थियो । बोली लरबराउला लरबराउला जस्तो भएको थियो ।आमा कल (पानी तान्ने पम्प) मा भाँडा माझ्दै हुनुहुन्थ्यो । म छेउमा गए । सोधौँ कि नसोधौँ भयो ।त्यतिकैमा आमाले भन्नुभयो, ‘छोरो केही खाने हो ?’‘नाई... हँ...’ दुईटै कुरा एकै साथ भन्दिएँ ।के गर्ने हो भन न, यो के अकमकाएको । खानु छ भने खाऊ नत्र म खेततिर जान्छु, खेतमा जनले काम गरिरहेका छन् ।त्यो दिन आमाको आगाडि कुनै अपराधी जस्तो आफूलाई महसुस गरिरहेको थिए । तर उनको बारेमा जान्ने स्रोत आमाभन्दा अरू कोही थिएन ।‘आमा तपाईं खेततिर जानुस्, म आफै निकालेर खाइहाल्छु’ यो कुरा सुनेपछि आमा आश्चर्य भावले हेर्नुभयो ।आमाले खान नदिएसम्म नखाने मान्छे म, आज त्यस्तो भनेपछि जुनसुकैको आमालाई त्यस्तो लाग्न सक्छ ।आमा ! अघि आएकी केटीले बोरामा के लगिन् ? मैले घुमाउरो पारामा सोधेँ ।आमाले भनिन्, ‘बोइन (खेतमा काम गर्नेलाई दिइने पारिश्रमिक धान) लिन आइकी थिइन् ।’केको बोइन हो आमा ? मैले अनावश्यक प्रश्न गरेँ ।अस्ती डोमरा बाला खेतमा धान रोपेको थियो नि, त्यसैको बोइन (पारिश्रमिक) बाँकी थियो । त्यही लगेको हो ।डोमरा बाला खेत त मलाई थाह छ । तर त्यसमा ककसले धान रोपेको थियो, मलाई थिएन । अब आमालाई योभन्दा बढी सोध्नु उचित लागेन ।म सरासर आँगनबाट बाहिर निस्केँ आमाले खाना खान बोलाइरहनुभएको थियो । म नसुनेझैँ गरी निस्केँ ।बाहिर बुवा कुर्सीमा बसेर केही पढ्दै हुनुहुन्थ्यो ।बुबा हाम्रो डोमरा बाला खेत कसले रोपेको हो ?किन चाहियो तँलाई ? मेरो बुबा अलि खरो स्वभावको हुनुहुन्थ्यो ।केही होइन त्यतिकै, भन्दै म दलानभित्र पसेँ ।बुबाले भन्नुभयो, त्यही ओलियाहरूले हो, अरू कसले रोप्छन् र हाम्रो खेत ?मेरा लागि त्यति काफी थियो ।मैले ओलियाको घर पनि देखेको छु । उनको घरमा एक दुई पटक गएको पनि छु तर त्यो केटीलाई कहिल्यै देखेको थिइनँ ।अनायसै मेरो मुटुको धड्कन बढ्यो तर किन हो, मलाई थाह थिएन । पहिला पनि केटीहरू नहेरेको होइन । स्कुल पढ्दा त्यत्रा केटीहरू छन्, उनीहरूलाई देखेर कहिल्यै मेरो धड्कन यसरी बढेको छैन ।भोलि पल्ट स्कुल जानुपर्ने थियो, त्यो पनि छिमेकी देश भारत । बुबाले मलाई भारतमा पढ्न पठाउनुभएको थियो । तर उता नगएर खेततिर लागेँ । आज कता रोपाइँ भइरहेको छ भन्ने थाह थिएन तर खोज्दै गएँ । आमा बुबालाई सोध्ने कुरा पनि भएन ।म जमिनदारको छोरा । यो खेतीपाती, गाईवस्तुसँग कुनै मतलब हुँदैनथ्यो । सबै काम नोकरचाकरले नै गर्थे । म अनुमान लगाएर कदमवाला खेत गएँ । त्यहाँ रोपाइँ भइसकेको रहेछ । चमराबाला खेतमा गए । त्यहाँ ओलियाका परिवारका सदस्यहरू धान रोपिरहेका थिए ।ओलियाले भन्नुभयो, छोटका मालिक (सानो मालिक) के भयो ? किन आउनुभयो ? घरमा केही भयो कि ?म कहिल्यै खेतसँग मतलब नराख्ने मान्छे । अचानक त्यहाँ गएपछि ओलिया मात्र होइन, खेताला सबै आश्चर्यमा परे ।त्यतिकै घुमघाम गर्दै आएको, कस्तो भइरहेको छ रोपाइँ, कति दिन लाग्छ रोप्न जस्ता कुरा ओलियासँग राखेँ । उनले पनि अज्ञाकारी बच्चा जस्तै मेरा सबै प्रश्नको जवाफ दिइन् ।तर तेरो छोरी खै सोध्ने आँट आएन ।त्यहाँबाट घर फर्किन लाग्दा बाटोमा त्यही केटीसँग भेट भयो, जसका लागि अचेल मेरो धड्कन तेज भएको छ । यस पटक खानेकुराको एउटा पोको उनको टाउकोमा थियो । हातमा पानीको बाल्टिन । मैले सहजै अनुमान लगाएँ, उनी आफ्ना आमाबुबालाई खाना लिएर खेतमा गएकी हुन् ।उनले मलाई सायद परैबाट चिनिसकेकी थिइन् । नजिक आइपुग्दा मतिर हेर्दै नहेरी अगाडि गइन् ।त्यही रूप, त्यही सरलता, त्यही तेज तर हिजोभन्दा अलि फरक ।उनी फटाफट खेतीतिर लागिन्, मैले फर्केर हेर्ने आँट पनि गरिनन् । म खेतबाट बेकार आए जस्तो लाग्यो । एकछिन् बसेको भए मेरो के जान्थ्यो भन्ने सोचेर आफ्नो टाउको आफै पिटेँ ।अब खेत जाऊँ भने के बाहानाले जाऊँ ।म भारी मन लिएर घर फर्कें ।बोइन (पारिश्रमिक) लिन आउँछे भनेर उनको प्रतीक्षामा घरमै बसेँ । साँझ पर्यो तर उनी आइनन् ।अर्को दिन पनि पक्कै आउँछिन् भनेर कुरेर बसेँ तर  आइनन् ।अर्को दिन उनकी आमा आएर बोइन (पारश्रमिक) लगिन् ।मेरो मनमा छटपटी भयो । के गरौँ । ठूलो जमिनदारको छोरा । घर खेतमा काम गर्नेको घरमा त्यतिकै जान पनि सुहाएन । यदि गएँ भने ओलियाले मलाई के भन्ला ? के गरौँ के नगरौँ भनेर छटपटी भयो ।घरमा काम गर्ने नोकरले खेतमा काम गर्ने जन (खेताला) का लागि जलखै (नास्ता) लिएर जाने तयारी गर्दै थियो ।मैले सोधेँ, बुधरन कता जान लागेको भनेर सोधेँ । उसले भन्यो, ‘मालिक जलखै (नस्ता) लिएर खेत जाँदैछु ।’मैले भने, ‘पख म पनि जान्छु ।’खेतमा त्यही केटीसँग भेट हुन्छ कि भन्ने आशले बुधरनसँगै गएँ ।उनी आफ्ना आमाबुबासँग धान रोपिरहेकी थिइन् । घुँडासम्म सुरुवाल सुर्केर हिलोमा धान रोपिरहेकी उनले मलाई देख्ने वित्तिकै आलीमा रहेको सल लिएर आफ्नो घाँटीदेखि पिठ्युँसम्मका भाग हुुँदै छातीसम्म सललाई लपेटिन् । शरीर तथा अनुहारमा लागेको हिलोका छिटाले कुनै आर्टिस्टले फ्रेममा सजाउनका लागि बनाएको आर्टझैँ लाग्थ्यो ।उनले लजाउँदै मलाई एक नजर हेरिन् र छुपुछुपु धान रोप्न थालिन् ।धान रोपिरहँदा बेला बेला छक्याएर मलाई हेर्ने गर्थिन् ।म पनि उनका आमाबुबाको नजरबाट लुकेर एक टक लगाएर हेरिरहन्थेँ ।बुधरनले उनीहरूलाई खाजा खान बोलाए ।सबै जना खेतबाट बाहिर निस्के । छेउमा रहेको नहरमा हातखुट्टा धोएर रूखको छहारीमुनि बसे । तर मेरो नजरले उनलाई नै पछाइरह्यो ।योबीचमा ओलियाले मलाई के–के सोधे,  बुधरनले के–के भने, मलाई थाह नै छैन । उनीहरूको कुरामा हँ.. हँ... मात्रै भनिरहेको मलाई सम्झना छ ।सबैलाई बुधरनले रोटी र तरकारी दियो । ती केटीले पनि हातमा रोटी लिइन् ।तर मलाई अचम्म लाग्यो । बुधरनले उनीहरूलाई रोटी दिँदा जिउमा नछुने गरी हातमा थमाइदिन्थ्यो । पछि थाह भयो । उनीहरू मुसलमान भएका कारण जिउ, बाँकी रहेका रोटी र पानी नछोइयोस् भनी सचेतता अपनाइएको रहेछ ।रोटी लिएर रूखको पल्लो छेउमा मैले नदेखिने गरी  ती केटी बसिन् ।रोटी खाएर पानी पिएर मात्रै त्यहाँबाट निस्किन् । ओलियाले रोटी खानु हुन्छ भनेर मलाई एकचोटि सोध्यो । मैले खाएर आएको भनेर छोटो जवाफ दिएँ ।तर मलाई के थाहा थिएन उनीहरुले हामीलाई त्यतिकै भन्छन् भन्ने । हामी उपल्लो जातिले उनीहरूसँगै बसेर खाना खाँदैनौँ भन्ने उनीहरुलाई थाहा छ ।मैले खाइदिएको भए उनीहरुका लागि ठूलो शानको कुरा हुन्थ्यो । ठूलो मानको अनुभव गर्थे ।खाजा खाइसकेपछि बुधरनले पोके पन्तेरो बाँध्यो । हिँड्न लाग्दा मालिक जानुहुन्छ कि यहीँ बस्नुहुुन्छ भनेर मलाई बुधरन सोध्यो ।मैले अनयसैमा जान्छु भन्दिएँ ।तर मलाई जाने इच्छा थिएन । त्यही आलीमा बसेर ती केटीलाई हेरिरहँु जस्तो लागिरहेको थियो । तर मैले बुधरनलाई जान्छु भनिदिएको कारण बाध्य भएर निस्किनुपरेको थियो ।त्यतिबेला म १६, १७ वर्षको थिएँ । तर ठूला घरको कान्छो छोरा भएकाले अलि बढी माया ममताको छत्रछायाँ ममाथि थियो ।मलाई पढ्नबाहेक केही गर्ने छुट थिएन । कतै गयो कि सोधपुछ सुरु हुन्थ्यो ।तर, मलाई अब पढाइ लेखाइमा मन लागिरहेको थिएन । जतिखेर मलाई त्यही केटीको सम्झना आइरहन्थ्यो । म स्कुल नगएको १५ दिनभन्दा बढी भइक्यो । आमाबुबा दिनरात स्कुल कहिले जाने हो भनेर भन्नुहुन्थ्यो । स्कुल जाने भनेर सधँै दाल चामल मिलाएर राख्नुहुन्थ्यो तर म कुनै नकुनै बहाना बनाउँथेँ ।म अब त्यसरी पटक पटक खेततिर जाने थालेँ । त्यो केटीसँग केहिले भेट हुन्थ्यो कहिले हुँदैनथ्यो । १५ दिनदेखि हाम्रो भेटघाट नियमित हुन थालेको तर दोहोरो कुराकानी भइरहेका थिएन ।एक दिन मलहा बाला खेतमा रोपाइँ भइरहेको थियो । म घरमा कसैलाई नभनी सरासर उतै गएँ ।त्यहाँ ती केटी पनि आफ्ना आमाबुबासँग धान रोपाइँ गरिरहेकी थिइन् । एउटा सानो जामुनको बोट थियो । त्यहीँमुनि बसेँ ।ओलियाले सोध्यो, मालिक आज पनि स्कुल जानु भएन ।मैले गइएन भनेँ ।म त्यहाँ रुखमुनि बसेपछि त्यो केटीलाई साह्रै नै अप्ठ्यारो अनुभव भएको थियो । उनीहरूको पछाडि भागमा बसेको थिए । निहुरिएर धान रोपिरहेका कारणले पछाडिको भाग माथि उठेको हुन्छ । छुपुछुपु धान रोप्दा पछाडिको सम्पूर्ण भाग हल्लिरहेको थियो । त्यसले गर्दा उनलाई धान रोप्न अप्ठ्यारो भइरहेको थियो । उनी रोप्दै र घरी घरी लाज मान्दै उभिन्थिन् ।मैले ओलियालाई भने, ओलिया अङ्कल तपाईंहरूसँग म पनि धान रोपौँ ?होइन, मालिकले यो के भन्नुभएको ? मालिकले पनि धान रोप्ने हो र ? मालिकले धान रोप्न लाग्नु भयो भने हाम्रो के हालत हुन्छ । हाम्रो गुजारा कहाँबाट चल्छ ।पर्दैन पर्दैन, तपाईं त्यही छहारीमा बसिरहनुस्, एकै सासमा ओलियाले भने ।तैपनि म खेतमा पसेँ ।ओलियकी श्रीमती जोडले हाँसिन् । हाँस्नुको कारण थियो । यसरी हिलोमा पसेको जीवनको पहिलो अनुभव थियो । म खेतमा अप्ठ्यारो मानीमानी हिँडिरहेको हुनाले उनी हाँसेकी थिइन् ।ती केटी खितिती त हाँसिनन् तर लजालु मुस्कान दिँदा उनको दाँत मोतीझैँ टल्क्यो । मैले धानको बीउ हातमा लिएर ओलियाको छेउमा गएर रोप्ने प्रयास गरेँ ।त्यतिकैमा ओलियाले भने, ए रहाना छोटका (सानो) मालिकलाई धान रोप्न सिकाइदे त ।बल्ल थाह पाएँ ती केटीको नाम रहाना रहेछ ।ओलियाले भनेको कुरामा रहानाले केही प्रतिक्रिया जनाइनन्, मात्र मतिर हेरिन् र मुस्कुराइन् ।म उनको छेउमा गएँ ।हिलो पानीमा पनि मेरो जिउ तातेको थियो । रहानाको छेउमा मैले एउटा छुट्टै महकको अनुभूति गरेँ ।रहानाले बीउ समात्न सिकाउँदै भनिन्, ‘यसरी समात्नु र यसरी रोप्नु ।’ दुई तीनपटक त्यसरी भनिन् तर मेरो ध्यान सिक्नेभन्दा पनि रहानातिर थियो ।गरिब घरकी छोरी, दिनरि काम गरेपछि मात्र  बेलुका खाना खान पाउने अवस्थाकी । अभावको जीवन विताइरहेकी रहानाको सुन्दरताको बखान नगर्दा नै बेस हुन्छ । बखानमा केही छुट्यो भने आफ्नै चित्त दुख्ने डर ।त्यो दिन पनि रहानासँग कुरा भएन ।भोलिपल्ट फेरि खेतमा गएँ तर रहाना त्यहाँ थिइनन् ।ओलियालाई मैले सोध्ने कुरा पनि भएन । खेतमा खाना लिएर आउने हो कि त्यहीँ बसेँ तर रहाना आइनन् । म निरास भए । बोइन लिन आउँछे कि घरमा कुरेर बसेँ । रहाना आइनन् ।एक मनले रहानाको घरै जाउँ भन्ने लाग्यो । तर उनको घर जान कुनै बहाना चाहिएको थियो, पाइरहेको थिएन । तीन चार दिन लगातार खेत र घरमा रहानाको प्रतीक्षा गरेँ तर भेट भएन ।मेरो छटपटी बढ्यो । खेत गएको थिएनँ । रहानासँग भेट भएन । म निराश भएर फर्किन लाग्दा ‘मालिक घर जान लाग्नुभएको हो ? भन्नै ओलियाले सोधे ।मैले हो भनेँ ।ए त्यसो भए मेरो घरमा तपाईं आफ्नो नोकरबाट समाध (खबर) पठाइदिनुहोला, आज रहानालाई खाना लिएर आउनुपर्दैन ।मेरो खुशीको सीमा थिएन । खेतबाट मेरो घरको दूरी हिँडेर २० मिनेटको थियो । तर म पाँच मिनेटमा पुगेँ ।म आफ्नो घर नगई सिधै रहानाको घरमा पुगेँ ।रहाना खाना पकाइरहेकी थिइन् । कपाल खुल्लै थियो । त्यही मैलो समिज सुरुवाल (कुर्ता पैजामा) लगाएकी रहानामा अभावको चित्र प्रष्ट देखिन्थ्यो । पातपतिङ्गरबाट खाना पकाउँदा आँगनभरी धुवाँ नै धुवाँ थियो र चुल्होबाट निस्केको मसिना खरानीहरू आकाशमा उडिरहेका थिए । गरिबी कस्तो हुन्छ, रहानाको घरबाट परिभाषा पाउन सकिन्छ ।रहानाले मलाई देख्नेवित्तिकै आफूलाई सम्हालिन् । हत्त न पत्त सल लिएर आफ्नो जिउ ढाकिन् । नदेखिनुपर्ने अङ्गहरू कतैबाट देखिएको छ कि भनी पटक पटक तानतुन पार्दै छोप्ने प्रयास गरिरहेकी थिइन् ।‘मालिक आज किन यतातिर ?’यसरी यस्तो मधुरो स्वर मेरो कानमा परेपछि मन आनन्द भयो र तेज चलेको धड्कन आफै शान्त हुँदै गयो ।तिम्रो बुबाले पठाउनुभएको मलाई यहाँ, गर्वका साथ भनेँ ।मेरो बुबा ! आश्चर्य हुँदै रहानाले सोधिन् ।अँ, तिम्रो बुबाले आज खान लिएर तिमी खेत नजानु भनेर मलाई पठाउनुभएको ।ए...! बाहेक अरू केही जवाफ उनले दिइनन् ।एकछिन त दुवैजना चुप बस्यौँ ।माटो र खारपातले बनेको कच्ची घर । टाटा (माटो र झारपातले बनाएको पर्खाल) ठाउँ ठाउँमा टुटेको । दुईटा कोठा मात्र भएको घर । रहानाको अवस्था यस्तो छ भनेर मैले सोच्नै सकिरहेको थिइनँ ।‘रहाना तिमी पढ्दिनौ ?’ मैले कुरा शुरु गरेँ ।उनले नाइँ भनेर टाउको मात्र हल्लाइन् । चुल्होमा पात पतिङ्गर हाल्दै घुँडामा टाउको राखेर बसेकी रहानले एक पटक पनि मतिर हेरिनन् । सायद लाजले होला ।पढ्नुपथ्र्यो नि त, मैले रहानलाई भनेँ । अनि उनले भनिन्, ‘हामीलाई खान पुग्दैन, सानो जातका मान्छे, कसरी कहाँ पढ्न जानु । मियनियाँ (मुसलमान महिलालाई तराई मधेसमा भन्ने शब्द) भनेर कति हेप्छन् यहाँका गुअरवा (यादव) हरू ।बाटैमा घर भएको कारण आउने जानेले देख्लान् कि भन्ने डर पनि मनमा थियो । तर रहानालाई छाडेर जाने मन पनि थिएन ।मियनियाँहरू भनेर गुवार (यादव)हरूले हेप्छन् भन्दा मलाई साह्रै नमीठो लाग्यो । किनभने म पनि यादव जातकै हुँ । समाजको सोचप्रति घृणा नै जाग्यो तर म केही गर्न सक्न अवस्था थिएन ।बोइन लिन आउने हो कि होइन, मैले अनायसै सोधी हालेँ ।अनि उनले भनिन्, ‘हेरौँ आमाले के भन्नुहुन्छ ।’ आउनु न बोइन लिन भनेर म नचाहँदा नचाहँदै त्यहाँबाट निस्केँ ।रहाना त्यो दिन बोइन लिन आइन् । अरू दिनको तुलनामा रहाना अलि फरक थिइन् तर झन लजालु र सरल, सौम्य र ताजगी । रहानाको पछिपछि म पनि आँगनतिर जाउँ जस्तो भयो तर आमाले के भन्नुहोला भन्ने लाग्यो ।रहाना बोइन लिएर फर्किन् । धड्कन फेरि तेज भयो । भेट्नका लागि छटपटी भयो । रहानासँग एकान्तमा भेट्न मन लाग्यो । रहानालाई भनौँ भने के भन्लिन् । गाली गलिन् कि भन्ने लाग्यो ।अब त रोपाइँ पनि समाप्त हुन लागेको छ । त्यसपछि हाम्रो भेट सम्भव नै हुँदैन भन्ने सोचेर छटपटी बढ्यो । यसरी नै कहिले घरमा त कहिले खेतमा रहानासँग भेट निरन्तर भइरह्यो । तर रहानासँग मन कुरा भन्न अझै सकेको थिइनँ ।एक दिन आफ्नो घरको कम्पाउन्डमा त्यतिकै  बसिरहेको थिएँ । रहाना मेरै घरको अगाडिबाट बाख्रा लिएर खेततिर जाँदै थिइन् । काँखमा ढकिया (टोकरी) पनि थियो । त्यसबाट उनी घाँस काट्न खेततिर जाँदैछिन् भन्ने प्रष्ट थियो । म पनि पछिपछि गए ।गाउँ घर कटेपछि म रहानाको छेउमा गएँ ।भनेँ, ‘रहान म पनि घाँस काट्न जान्छु तिमीसँग ।’अनि, उनले भनिन्, ‘धत मालिकले पनि यस्तो कुरा गर्ने हो त ? तपाईं कसरी घाँस काट्नु हुन्छ । तपाईं जस्तो मान्छेले घाँस काट्ने हो र ? सहर गएर पढ्ने पो हो त ।’मतिर हेर्दै नहेरी फटाफट भनिन् ।रहानाले एक हातले बाख्राको डोरी समातेकी थिइन् भने अर्को हातले ढाडमा राखेको ढकिया । उनी विस्तारै मसँग खुल्दै गइन् । मलाई उनले निकै सम्मानित नजरले हेर्थिन् । मालिक मात्र भन्थिन् । म उनलाई पटक पटक भन्थेँ ‘मलाई मालिक नभन न । मालिकभन्दा मलाई राम्रो लाग्दैन ।’अनि उनी भन्थिन्, ‘मालिकलाई मालिक नभन्ने हो भने के भन्ने हो ? हाम्रा लागि त तपाईंहरू मालिक नै हो नि त ।’म त्यसको जवाफ दिने क्षमता राख्दिनथेँ । ‘रहाना मसँग बिहे गर्ने हो ?’ अचानक मैले सोधेँ । मैले कसरी सोधेँ मलाई थाह थिएन । तर धेरै ठूलो कुरा सोधेँ जस्तो लाग्यो । हाम्रो लागि आकाश जमिन जस्तै फरक कुरा थियो । रहानाले भनिन्, ‘मालिकले यो के भन्नुभएको हो, यो तपाईंले । ठूलो मालिकले थाह पाउनुभयो भने मार्छन् हामीलाई । त्यसैले यस्ता कुरा नगर्नुस् अबदेखि मसँग ।’‘हैन, रहाना म तिमीसँग दुई महिनादेखि प्रेम गरिरहेको छु तर भन्न सकिरहेको थिइन । म त तिमीबिना बाँच्नसक्छु जस्तो लाग्दैन । जतिखेर पनि तिमीसँगै रहुँ, तिमीलाई नै हेरिरहँु जस्तो लाग्छ । एक दिन तिमीलाई नदेख्दा मेरो मन कस्तो छटपटिन्छ । तिमीलाई के थाहा ।’ फटाफट सबै कुरा भनिदिएँ ।‘होइन, यो हुनसक्दैन । यस्तो कुरा नगर्नुस् मसँग नत्र म आफ्नो बबवालाई भन्दिन्छु । गुअरवाहरू यस्तै हुन्छन् । यसरी नै केटीहरूलाई फँसाउँछन् ।’ उनले यी कुरा भन्दा मेरो मन चसक्क भयो ।‘होइन, रहाना तिमी त्यस्तो नसोच, सबै गुवार (यादव)हरू त्यस्तै हुँदैनन् । कुनै सज्जन पनि हुन्छन् । म तिमीसँग बिहे गर्न चाहन्छु । तिमी एकचोटि हुन्छ भनेर त हेर ।’, मैले भने ।‘मलाई धेरै नै डर लागेको छ । तपाईंको बुबा धेरै नै रिसाहा हुनुहुन्छ । कस्तो गाली गर्नुहुन्छ हामीलाई । केही काम बिग्रियो भने मारौँला जस्तो गाली गर्नुहुन्छ । फेरि मेरो बुबाले थाह पाउनुभयो भने झन नराम्रो हुन्छ । त्यसैले मेरो बारेमा सोच्दै नसोच्नुस् ।’ उनले बडो निर्दियी ढङ्गले भनिन् ।मैले भने, ‘रहाना मेरो बुबाको चिन्ता छाड । म तिम्रो बुबासँग आफै कुरा गर्छु । तर तिमीले मलाई छाड्नका लागि नभन प्लिज ।’त्यसपछि हामी लुकीछिपी पटक पटक भेट्न थाल्यौँ । कहिले खेतबारीतिर भेट्थ्यौँ भने कहिल्यै आपगाछीको बगैँचामा, कहिले नदी किनारमा । रातिराति खेततिर गएर हामी एकान्तमा भेट्थ्यौँ र हामी आफ्ना सपना बुन्थ्यौँ ।म रहानाको घरमा पनि आउजाउ गर्थें । कहिलेकाहीँ राति अबेरसम्म हामी सँगै हुन्थ्यौँ । रहानासँग प्रेम भएपछि मैले पढाइ पनि छाडेँ ।त्यसका लागि बुबा धेरै गाली गर्नुहुन्थ्यो । मेरो पढाइ लेखाइ छुट्दै गयो ।विस्तारै विस्तारै हाम्रो प्रेमको चर्चा एक कान दुई कान मैदान हुन थाल्यो । गाउँघरमा चर्चा हुन थाल्यो ।अनि एक दिन रहानाले भनिन्, ‘हामी यसरी लुकीलुकी कति दिनसम्म बस्ने ? गाउँघरमा हाम्रो कुरा काट्न थालेको छ । भोलिपर्सि केही भइदियो भने त म कसैको मुख देखाउने अवस्थामा रहदिनँ । मेरो आमा बुबालाई झन् तनाव हुन्छ ।’होइन, त्यस्तो केही हुँदैन । म आफ्नो बुबासँग कुरा गर्छु । तिमी चिन्ता नगर, जसरी पनि म तिमीलाई अपनाउँछु भनेर रहानाको चित्त बुझाएँ ।मैले ठूलै आँट गरेर आफ्नो बुबालाई यो कुरा भनेँ । हतपत बुबासँग मेरो कुरा हुँदैनथ्यो । जे भन्नुपथ्र्यो, गर्नुपथ्र्यो आमालाई भन्थेँ । आमाबाट गर्न लगाउँथे तर प्रेमको अगाडि कसैका केही चल्दैन ।बुबा मेरो कुरा सुनेर आगो हुनुभयो । गाली गर्दै कुट्ला जस्तै गर्नुभयो । उहाँले भन्नुभयो, यो जन्ममा त हुनै सक्दैन । तिमीले कसरी यस्तो कुरा सोच्यौँ । तिमीले परिवार, समाज, खनदानको मान सम्मान पनि राख्न जानेनौँ ?’मैले डराई डराई भने, बुबा अरू कुरा मलाई थाह छैन । म बिहे गर्छु भने रहानासँग मात्र गर्छु, अरूसँग गर्दिनँ । म रहानाबिना बाँच्न सक्दिनँ, त्यसैले बुबा प्लिज ।’बिहे त हुँदै हुँदैन । रखैल (जमिनदारहरू मोजमस्तीका लागि राख्ने महिला) राख्छौ भने राख । म पोखरीको डिलमा दुई कठ्ठा जमिन दिन्छु । त्यहाँ घर बनाइदिन्छु । त्यहीँ राख र कहिलेकाहीँ आफै मौजमस्ती गर । तर बिहे आफ्नै जातमा गर्नुपर्छ ।,’ बुवाले भन्नुभयो । बुबाको यस्तो कुरा सुनेपछि छाँगाबाट खसेझैँ भयो ।जसलाई म ज्यानभन्दा बढी प्रेम गर्छु, जोसँग म बिहे गर्ने तयार भएको छु । त्यसलाई रखैल राख्न कसरी सक्छु ? यो कदापि हुन सक्दैन ।यस्तै जवाफ मैले आफ्नो बुबालाई सुनाएँ । बुबाले पनि म जस्तै जिद्दी गर्नुु भयो । तिम्रो र रहानाका बिहे कुनै पनि हालत हुँदैन । बिहे गर्नुभन्दा पहिलो मेरो लासबाट गुज्रिनुपर्छ, कड्किएर बुबाले भन्नुभयो ।मेरो दाइले एउटा लठी लिएर कुट्न नै आउनुभयो । हट्नुस् बुबा, मार्दिन्छु सालेलाई । परिवारको इज्जत सबै बर्बाद गर्यो यसले । दाइ पनि कड्किनुभयो ।म रुन थालेँ । केही जवाफ नदिई सरासर घरबाट निस्केँ । रुँदै आँखाको आँसु पुछ्दै रहानाको घर पुगेँ । रहानाको घरमा कोही थिएनन् । म गाउँको पल्लो छेउ हुँदै, खेततिर गए । पूरै खोजे कतै भेटिन मेरी रहाना । वर्षाको मौसम थियो, झरी परिरहेको थियो । मेरो जिउ निथ्रुक्क भिजिसकेको थियो तर ज्यान पुरै तातो थियो ।मलाई लाग्थ्यो, मसँगै आकाश पनि रोइरहेको छ, मेरी रहानाका लागि । दिनभरि ओल्लो खेतदेखि पल्लो खेतसम्म खोजे । उनलाई जहाँ जहाँ हाम्रो भेट हुन्थ्यो सबै ठाउँमा खोजेँे । मेरो आँसु रोकिएको थिएन । भिजेको गाम्छाले आँसु पुछ्दै साँझसम्म उनलाई खोजिरहेँ । कतै भेट्टाइन । मुटु फुट्ला जस्तो भयो । के गरौँ, के नगरौँ भयो । म एक्लै भक्कानिएँ ।मलाई जस्तै उनका आमाबुबाले पनि रहानालाई गाली गरे कि, समाजले पो उनलाई केही भन्यो कि भनेर मुटु चसक्क भयो ।झमक्क रात परिसकेपछि म घर फर्कें । दलानमा चौकी (खाट) थियो । त्यसमा पल्टेँ । आँखामा निद्रा थिएन तर थाकिसकेका थिए । रहाना बोइन (पारिश्रमिक) लिन आउँछे कि जस्तो लागेको थियो तर राति के आउँथिन् । मन बुझाएँ ।दलानमा सुतेको देखेर बुबा र दाइले गाली गर्न थाल्नुभयो । तर आमाले उहाँहरूमाथि रिसाउनुभयो ।मलाई भोक छैन, आमाले निकै जिद्दी गरेर आँगनमा लानुभयो । आमाले पनि मलाई सम्झाउने प्रयास गर्नुभयो तर बुबा र दाइ जस्तो होइन ।आमा तपाईं जेसुकै भन्नुस्, म रहानाविना बाँच्न सक्दिनँ । मलाई रहाना चाहिन्छ, मेरो कुरा सुनेर आमा पनि रुन थाल्नुभयो ।‘छोरा त्यस्तो नभन न । तिम्रो बुबाले तिमी दुवैलाई मार्छन तर बिहे हुन दिँदैनन् ।’  आमाले विस्तारै डराउँदै भन्नुभयो ।आफ्नै जातको भए केही गर्न सकिन्थ्यो तर मुसलमान जातका भएका कारणले म पनि केही गर्न सक्दिनँ भन्दैन इन्कार गर्नुभयो । तर आमा त्यति कट्टर हुनुहुन्न थियो ।कहाँ होलिन मेरी रहाना भनेर  रातभरि निन्द्रा लागेन ।बिहानै झिसमिसै उठेर म रहानाको घरतिर लागेँ । रहानाको आमा गाईगोठ गर्दै थिइन् । उनले मलाई देख्ने वित्तिकै मालिक बिहान बिहानै किन आउनुभयो । घरमा कसैलाई केही भयो कि भन्नुभयो ।‘होइन, म रहानालाई भेट्न आएको ।’, मेरो मुखबाट अनायसै निस्कियो । यो कुरा सुनेर रहानाको आमा पनि चिन्तित हुनुभयो । मालिक यस्तो भन्नुहुँदैन, हामी गरिबको घरतिर तपाईंहरू जस्तोले हेर्नु पनि हुँदैन । प्रेम गर्नु धेरै टाढाको कुरा हो । सोच्नु पनि हुँदैन । यस्तो कुरा, मलाई सम्झाउने प्रयास गर्दै उहाँले भन्नुभयो ।यतिकैमा दुईजना नोकरसहित मेरो दाइ मलाई खोज्दै रहानाको घरमा आइपुगे । उनीहरूले मेरो दुईटै हात बाँधेर एउटा अपराधी जस्तो गरी रहानाको घरबाट घिसार्दै घरसम्म ल्याए । म रहाना रहाना चिच्याइरहेँ ।सात दिनसम्म घरमा बाँधेर राखियो । मलाई खोलिदिन आमाले निकै रोई कराई गर्नुभयो तर बुबाले कसैको कुरा सुन्नुभएन ।जबसम्म रहानालाई विर्सिंदैन तबसम्म यसको खानापिन बन्द भन्नुभयो । मसँगै मेरी आमा पनि खान पिन बन्द गर्नुभयो ।मेरो छोराले खाँदैन भने म कसरी खान सक्छु, भन्नुभयो ।मेरी आमा पनि मसँगै सात दिनसम्म भोकै बस्नुभयो । आमाले लुकाएर खुवाउनु हुन्छ कि भनेर बुबाले एकजना नोकरलाई मेरा पहरा गर्न लगाउनुभएको थियो ।सात दिनसम्म रहानाबाहेक म अरू केही बोलिनँ । बाध्य भएर बुवाले खोलिदिनुभयो । ल जा साले, जहाँ जानु छ तर आजदेखि त मेरो छोरा होइनस् । सम्पत्तिबाट एक कौडी पनि दिन्न । मेरा एउटा छोरा मात्र छ । तँ मेरा लागि आजबाट मरिस्, भन्दै मलाई अजाद गर्नुभयो । यतिबेला मलाई कुनै सम्पत्तिको लोभ थिएन, न थियो बुबाको लोभ, न आमाको, न भाइको । बस मलाई रहाना मात्र चाहिएको थियो ।म एउटा पिँजराबाट मुक्त भएको चराजस्तै फुर्र उडेँ  । एकैचोटी रहानाको घरमा पसेँ ।रहानाको बुवालाई भने अङ्कल रहानासँग म आजै बिहे गर्न चाहन्छु ।रहानाको बुबाले पनि मान्नुभएन ।हाम्रो समुदायमा अरू समुदाय जस्तो बिहे गर्न त्यति सजिलो छैन । हाम्रै जात अँगाल्नु पर्छ । मुसलमान बन्नुपर्छ अनि मात्र बिहे हुन्छ, ओलिया अङ्कलले यति भनेपछि मैले भने, ‘के के गर्नुपर्छ भन्नुस्, म सबै गर्न तयार छु तर मलाई मेरी रहाना चाहिन्छ ।’धुलो धुवाँले भरिएको भन्साघरमा खाना पकाउँदै रहाना पनि सुँक्कसुँक्क रोइरहेकी थिइन् । मैले चाल पाएँ । त्यहाँ गएँ ।रहाना किन, किन रोएकी तिमीलाई के भयो ? तिम्रा लागि म आफ्ना सबै घरबार, आमा बुबा, भाइबहिनी त्यागेर आएको छु । म तिमीविना बाँच्न सक्दिनँ । तिमी र म अब सँगै बस्नुपर्छ । उनको आँखाको आँसु पुछिदिँदै भनँे ।म पनि मालिकविना बाँच्न सक्दिनँ तर हाम्रो समाजले स्वीकार गर्दैन । टोलका मान्छेले नानाथरी कुरा काटिरहेका छन् । म बाँच्छु कि बाँच्दिनँ थाह छैन । बाटो हिँड्न मुस्किल भइसक्यो । रुँदै मेरी रहानाले समाजको बयान गरिन् ।होइन, अब तिमी मेरो लागि बाँच्नुपर्छ । म तिम्रो लागि बाँच्छु । सँगै मरौँला सँगै जिउँला, मैले सम्झाउँदै भने ।मुस्लिम समुदायको धर्म स्वीकार गरेँ । मस्जिदमा गएर नवाज (प्रार्थना) पढेँ । अर्थात् रहानाका लागि म मुसलमान भएँ । मुस्लिम रीतिरिवाजअनुसार रहानासँग मेरो बिहे भयो । मेरो खुशीको सीमा थिएन । संसार नै जितेको अनुभूति भयो ।दुःखसुखका साथ जीवन अगाडि बढ्न थाल्यो तर प्रेमले मात्र पेट नभरिँदो रहेछ । सयौँ बिघा जमिन भएका जमिनदारका छोरा म रहानासँगै अरूको खेतमा काम गर्न जान थालेँ । ओलियाले पनि मेरो बुबाको खेतमा काम गर्न छाड्नुभयो । पेट पाल्नका लागि म पनि रहानासँग अरूको खेत घरमा काम गर्न थालेँ ।अरूको खेतमा काम गरेर कमाएको अन्न खाँदा छुुट्टै आनन्द आइरहेको थियो, सायद रहानाको साथ पाएर होला । हामी निकै खुशी थियौँ । प्रेमी प्रेमीका जस्तै एकान्तमा बस्छौँ र जीवनका तितामिठा अनुभव सटासाट गर्छौं तर समाजले अझै हाम्रो कुरा काट्न छाडेको छैन ।छोराको जन्म भयो । त्यसको खुशीमा रहाना र म सानो महोत्सव गर्यौं । छोरालाई काखमा लिएर हामी रमाउन थाल्यौँ । खेतबारीमा जाँदा पनि छोरालाई साथमा लिएर नै जान्थ्यौँ । हामी दुईले हुर्कंदै गरेको छोरालाई कुनै बेला आँखाबाट ओझेल हुन दिएनौँ । अर्को छोरीको जन्म भयो । हाम्रो खुशी दुईगुना भयो ।खर्च बढ्दै गयो । अभाव थपिँदै गयो । अर्काको खेतमा काम गरेर अब परिवारको पेट पाल्न गाह्रो भइरहेको थियो । उता, सयौँ बिघाको मालिक मेरा दाइका छोराछोरी मोजमस्ती गर्न थाले । मेरा छोराछोरी एकदानाका लागि अर्काका मुख ताक्न थाले । छोराले पनि विस्तारै हाम्रो प्रेमको बारेमा थाह पायो ।अंश माग्नका लागि मेरो बुवाको घरमा पुग्यो । मेरो दाइले मेरो छोरालाई निकै कुटपिट गरे ।म पनि झगडा गर्न गएँ तर उनीहरूको अगाडि मेरो केही चलेन । दाइसँग मेरो द्वन्द्व बढ्दै गयो । यता घरमा अभाव थपिँदै गयो ।दुईजना छोराछोरी हुँदै चार पुग्यो । परिवार ठूलो भयो । खर्चको अभाव हुन थाल्यो । त्यसपछि मैले बुबासँग अंश मागे ।मलाई खान पुगिरहेको छैन । केही थोरै भए पनि पेट पाल्नका लागि खेत दिनुस् भनेँ । यो कुराभन्दा बुबा गाली गरेर पठाउनुभयो । दाइले पनि कुटौँला जस्तो गर्नुभयो ।मैले अदालतमा मुद्दा हालेँ । सय विघा जमिनमध्ये मेरो बुवाले अदालतमा पाँच बिघा जमिन मात्र भएको स्वीकार गर्नुभयो । अदालतले त्यस जमिनबाट मलाई सावा बिघा जमिन मात्र दिन लगायो । बुबाले यस्तो जमिन दिनुभयो कि त्यसमा केही उब्जेन । जमिन कुनै कामै लागेन । मरुभूमि र बगरका खेत दिनुभयो ।जमिन मात्रै होइन, रहाना र मेरो जीवन पनि बगर र मरुभूमि जस्तै भयो । रहाना विस्तारै बिरामी हुन थालिन् । चारजना छोरा छोरीलाई पाल्न रहाना कयौं दिन भौकै बस्थिन् । तैपनि कहिल्यै गुनासो गरिनन् । रहानाको खुट्टा सुनिन थाल्यो । पेट पनि सुनिन थाल्यो । जिउमा खटिरा घाउ निस्किन थाले । डाक्टर देखाउँदा केही होइन भन्यो । रहाना जहिले पनि आफ्नो पीडा लुकाउँथिन् । जतिखेर पनि मेरै चिन्ता लिएर बस्थिन् उनी ।उनी भन्थिन्, मेरै कारणले तपाईंको यो हालत भएको हो, अल्लाह (भगवान) ले मलाई माफ गर्नेछैनन् ।म सम्झउँथे ‘होइन रहाना, हेर्नु होला हाम्रो प्रेम अमर हुनेछ । हामी मरेपछि हाम्रो प्रेमको कथा बन्छ । मान्छेले सम्मानपूर्वक हाम्रो नाम लिन्छ । लैला मजनु, हिर रान्झाभन्दा कम तागतवर हाम्रो प्रेम हुनेछैन ।थाला परिसकेकी रहानालाई आफ्नो काँखमा लिएर यस्तै यस्तै कुरा गर्दै थिएँ, मेरो आँखाबाट आँसु झर्दै थियो । रुँदा रुँदै रहानाको त आँखा नै सुकी सकेको थियो । उनका आँखामा आँसु होइन दुःख र पीडा मात्र थियो । उनले खाली मलाई टक लगाएर हेरिरहिन् । मैले वितेका प्रेमका ती पलहरू सुनाउँदै थिए, घर र समाजले हाम्रो प्रेमको बदला कसरी लियो भन्ने कथा सुनाउँदै थिएँ । कतिखेर उनी सादाका लागि मलाई छाडेर गइन्, मैले चालै पाइन् ।मेरो संसार नै समाप्त भयो । आँखाको अगाडि अँध्यारो छायो । आँखाबाट आँसु तप तप झर्न थाल्यो । म लाटो भएँ । रहानालाई हेर्दै टोलाइरहे....... ।