
देख्दछु सपना बिउँझेको, जीवन अझ निन्द्रामा
हाँस्दछ कालो बादल चन्द्र र सूर्यको रोदनमा
बोल्दछ परेवा राता शब्द अझ फेरि गुडमा बसेर
हिँड्दछ बटुवा बाटो कुल्चेर, भोलि हिड्नेलाई बार कसेर
राख्दछ झण्डा गजुर हटाइ मूर्तिमा स्टिकर टाँसेर
बन्दछ मालिक ऊ हेर शंख घण्ट अनि सीमा बेचेर
नाच्दछन् सब ताल मिलाइ आफ्नो मादल फोडेर
फर्कन्छ मलामी हाँसेर स्वाभिमान कात्रोमा बेरेर
देख्दछु सपना बिउझेको जीवन अझ निन्द्रामा
बज्दछ ताली सधैं जित्नेहरुलाई हराएर
जाग्दछ राष्ट्र भक्ति यहाँ मतपेटिका देखेर
लाउँदछ कोट आज छोरा बाको टोपी बेचेर
गाउँदछ ऊ ज्ञानका गीत मुर्खलाई गुरु मानेर
सुनाउँदछ भाषण शान्तिको लासको सिडी टेकेर
बाँड्दछ सपना चन्द्रमा छुने उल्टो पाइला हिँडेर
