-वैकुण्ठ ढकाल   सरकारी कार्यालयमा सानो पदमा छिरेर राति अबेरसम्म काम गरेर जसोतसो काठमाडौँमा घर ठड्याएको हो । राजनीति गरेको भूमिगत बसेको गफ लगाएकाले सामाजिक मानिस नै होला भन्ने नै लागेको थियो । बूढाबूढी नै कम्युनिस्ट राजनीतिमा लागेकाले डेरावासी र घरबेटीको सम्बन्ध राम्रै होला भन्ने लागेकाले कैलाश कोठा स¥यो । लोग्ने २० वर्षदेखि एउटै कार्यालय काम गर्ने भए पनि कामको रुटिङ फेरिएको थिएन । बिहान ५ बजे अफिस निस्कने राति ९ बजेपछि मात्रै घर फर्कने । श्रीमतीको काम केही थिएन, छोरीहरू विवाह गरेर गइसकेका थिए ।  के चाहियो मानिसलाई फुर्सद भएपछि । बिहान उज्यालो भएदेखि राति अबेरसम्म कोठामा बस्ने अर्को महिलासँग तासमा मस्त । तास नहुँदा बिहानदेखि राति अबेरसम्म ‘कुरा काट्ने’ उद्योगमा व्यस्त । सुरुसुरुमा वास्ता हुने थिएन । पछि वाक्क लाग्यो । एक दिन मौका र सन्दर्भ मिल्दा सरकारी कर्मचारी घरबेटी बूढासँग कैलाशले वातचित ग¥यो ।  कैलाश ः तपाईंको घरमा कसले खाना बनाउँछ ?  घरबेटीः बिहान बूढीले बेलुका मैले । कैलाशः बिहान त खाना पाक्छ जस्तो लाग्दै, घरबेटी उज्यालो भएदेखि मनिता (डेरामा बस्ने) कहाँ हुनुहुन्छ ।  घरबेटीः त्यही भएर त म बेलुका सधैं धेरै खाना बनाउँछु ।  कैलाशः लुगा कसले धुन्छ नि ?  घरबेटीः बूढीलाई नसाको रोग छ, पानी पर्ने वित्तिकै हात सुन्निन्छ ।  कैलाशः बजार जाने नि ? घरबेटीः विचरीलाई बाथको रोग छ । शनिबार एक हप्तालाई पुग्ने सबै सामना ल्याएर फ्रिजमा थन्क्याउँछु ।  (कैलाशले जति प्रश्न सोध्यो, सबै काम बूढाको नै रहेछ ।)कैलाशः भाडाचाहिँ किन तपाईंले नउठाएको नि ? घरबेटीः उसलाई पकेट खर्च पनि चाहियो नि, फेरि म घर बस्ने पनि हैन ।कैलाशः अनि अर्को काम पनि छ नि, तपाईंको बूढीको सबैको कुरा काटेर नपुगेर अब त बूढाको पालो आएको छ, त्यो थाहा छ तपाईंलाई ?घरेबेटी ः इन्द्रको अघि स्वर्गको बयान । आएको दुई वर्ष भा’छ । चालीस वर्षदेखि सङ्गत गरेको मान्छेको बारेमा सुनाउँछ । (त्यतिबेलै बुढी आइपुगिन्, बूढा दौडिदै ग्याँस चुल्हो बाल्न थाले ।)कैलाश पनि  बूढाले उच्च रक्तचापको औषधि खानु परेको तथ्य पत्ता लगाउन सकेकोमा खुसी हुँदै कोठामा फर्कियो ।   