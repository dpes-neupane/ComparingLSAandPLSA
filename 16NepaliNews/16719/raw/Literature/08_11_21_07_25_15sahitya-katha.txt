-मोहम्मद वाहिद अलि     केही पर झिलिमिली सहर थियो । सहरको उज्यालो सापटी लिएर नै उसको घरको आगनी उज्यालो हुन्थ्यो । परिवारले एकअर्कालाई चिन्न सक्ने उज्यालो । महँगो मट्टीतेल औषधिको सिसीमा झुम्रो हालेको टुकी बाल्नसम्म गाह्रो थियो । टुकीको उज्यालो त केवल खाना खान र भाइबैनीले होमवर्क गराउनका निम्ति मात्र थियो ।कमले अर्थात् यस कथाको हिरो, जसलाई आफ्नो परिवारको गरिबीप्रति निकै हीनताबोध हुने गर्दथ्यो । ती झिलिमिली सहरमा हुर्केका आफूसँगैका दौँतरी, जसको भविष्य तिनका घरका उज्याला बत्तिभन्दा चम्किला थिए । कमले जसको भविष्य उसको झुपडीभित्र ऊ र उसका भाइबहिनी सुत्ने कोठाजस्तै अन्धकार थियो । बढ्दो उमेर अनि झनझन खस्किँदो परिवारको आर्थिक अवस्था । अब कमलेलाई जीवनमा सङ्घर्ष नगरी यो अन्धकारलाई चिर्न सकिँदैन भन्ने लाग्न थालेको थियो । त्यसका निम्ति ऊसँग केवल एउटा मात्र विकल्प थियो । बस्तीका अरू साथीहरू जस्तै गाडीमा हिँड्ने । एक दिन कमले आफ्नो बाबुआमासामु आफू गाडीमा हिँड्न चाहेको कुरा सुनायो । गाडीमा हिँड्ने अर्थात् खलासी हुने छोराको निर्णयप्रति बाबुको विमति थियो । किनकि कमलेका बाबुले निकै कष्ट गरेर छोरालाई क्याम्पस पढाएका थिए । क्याम्पस पढ्दैमा सरकारी जागिर पाउने अवस्था थिएन । त्यसैले छोरालाई अरब पठाउने उनको चाहना थियो । त्यसका निम्ति भरिया गर्ने साहुसँग ऋणको कुरा पनि गरिसकेका थिए । तर कमलेलाई ऋणको भारी बोकी अरब जान मन थिएन ।कमले खलासी बन्नका निम्ति पहिलो सङ्घर्ष आफ्नो परिवारसँग गर्नुप¥यो । बाबुआमाबाट स्वीकृति नमिल्ने पक्का भएपछि कमले एक्लैले घर छोड्ने निर्णय ग¥यो । साँझ पर्दै थियो, पर बाँसको झुलमा चराहरू बास बस्न चिरबिराउँदै थिए । कमले आफू क्याम्पस पढ्दा बाबुले किनिदिएको ब्यागमा दुईचार जोर लुगा कोचेर घर छाडी सुटुक्क हिँड्यो । कमलेको निर्णयले उसका परिवार निकै दुखित थिए । कमलेका बाबु, जसको छोरालाई अरबे लाहुरे बनाउने सपना तुहिएको थियो । आमा, भाइ, बैनीहरूलाई घरमा कमलेको कमी महसुस भइरहेको थियो । कमले घर छाडेको महिना बितेकै दिन घर अगाडि आरएक्स मोटरसाइकल रोकियो । भिजिलान्ते मानिस मोटरसाइकलबाट उत्रियो । रेवन चस्मा खोल्दै कमलेको घर यही हो भनेर सोध्यो ।  ‘हो, हजुर ।’ कमलेको बाउले जवाफ दिए । तिम्रो छोरा मेरो गाडीको खलासी भयो । अब तिम्रो घरमा सुखका दिन आए भन्दै छोराको पहिलो तलब ५०० रुपियाँ हातमा थमायो । ऊ बसको  मालिक । त्यति भन्दै ऊ आफ्नो गन्तव्यतर्फ हुइँकियो । कमलेका बाबु आमाका लागि त्यो पैसा निकै भारी भयो । दुवैका गह भरिए । उनीहरू छोरा माओवादीको जनयुद्धमा होमिएको जस्तै लाग्न थाल्यो । कहिले, कहाँनिर भीरबाट सयौँ मिटर तल खस्ने हो या चिसोले अथवा कसैको कुटाइले मर्ने हो ।  कमले जसको जीवनमा सुख लेखिएको थिएन । खलासी बनेपछि पनि उसका दुःखका कहानी उस्तै थिए । उसले खलासीको जागिर जोगाउनका निम्ति आफ्नो पूरा जवानी बसको सिटमा सुतेर बितायो । त्यसो त  कमले सानो सपना देख्ने मानिसको भीडमा कहिले उभिएन । ऊ बेलुका होटेलमा खाना खाएर बसमा सुत्न जान्थ्यो । बसभित्र नै उसलाई महल लाग्थ्यो । ऊ फोल्डिङ सिटमा लम्पसार पथ्र्यो । जहाँ उसले कहिले कन्डक्टर र ड्राइभर हुने सपना देखेन । बसको मालिक बन्ने सपना पनि देखेन । ऊ बस मालिकहरूको पनि मालिक बन्ने सपना देख्ने गथ्र्यो । कमलेको यो सपना असाधारण सपना थियो । किनकि उसँग सम्पत्तिको नाममा बाबुको सुकुम्बासीको झुपडीबाहेक अन्य केही थिएन । तर उसले आफ्नो असाधारण सपना साकार पार्न दृढ सङ्कल्प गरेको थियो । ऊसँग केही आधारहरू पनि थिए । जसमध्य एउटा आधार भनेको मानिसहरूलाई आकर्षित गर्ने वाककला ऊसँग थियो । खलासी बनेको केही समयमा नै ऊ आफू जस्ता धेरै खलासीसँग सम्पर्क बढाएको थियो । मालिकहरूबाट पीडित भएका खलासीहरूलाई आफ्नो अधिकारका निम्ति लड्नुपर्छ भन्ने कुरा सम्झाउने गथ्र्यो । आफ्नो अधिकारका निम्ति हामीहरू सङ्गठित हुनुपर्छ भन्ने चेतना बढाउन थाल्यो । उसको अभियानले समयमा नै सफलता मिल्दै गयो । उसका पक्षमा धेरै खलासी उभिन थाले । कमले खलासीहरू माझ नायक बनेर छाउन थालेको थियो । अब कमलेलाई जिउनका निम्ति खलासी काम गरिरहनु आवश्यक थिएन । बसपार्कदेखि उसको सञ्जाल पूरै सहरभरी फैलिन थाल्यो । जब कमलेको समूह पीडित खलासीहरूको अधिकारका निम्ति बस मालिकहरूसँग प्रतिशोध लिन थाले । उनीहरूको चर्चा झनझन बढ्दै गयो । यसरी नै क्रमशः जालो देशभरी फैलिँदै गयो । बसका मालिकसँग हप्ता असुली गर्नेदेखि बसको रुटसम्म उनीहरूबाट चल्न थाल्यो । खलासीलाई खाते भनी तुच्छ व्यवहार गर्न बस मालिकहरू आज आफ्नै खलासीहरूबाट त्रसित हुन् थाले । कमलेको गतिविधिले सम्पूर्ण नेपालभरीका बस मालिकहरू आतङ्कित थिए । कमलेको आतङ्कबाट मुक्ति पाउनका निम्ति उनीहरू बल बुद्धि विवेक सबै प्रयोग गरे । तथापि उनीहरू सफल हुन सकेनन् । कमले हप्ता असुलीकै भरमा धेरै बसहरू र सम्पत्ति जोड्न सफल भएको थियो । अन्ततः ‘चोरको हातमा चाबी’ भनेजस्तै कमलेलाई बस मालिकहरूले आफ्नो लिडर बनाउने निर्णय गरे । केही वर्षको अन्तरकालमा कमलेको कायापलट भएको थियो । कमले झुपडपट्टीबाट ठूलो बङ्गलाको मालिक भएको थियो । परिवारको सान सौकत फेरिएको थियो । कमले मात्र होइन उसका नजिकका सहयोगीहरूको पनि दिन फेरिएको थियो । एक दिन कमले घरको छतमा बसेर आकाशतर्फ टोलाइरहेको थियो । त्यतिकैमा उसको आँखा उडिरहेको जहाजतर्फ गयो । कहिले सानो सपना नदेख्ने कमले त्यसै बखत जहाज किन्ने सपना देख्यो । कमलेको यो अर्को असाधारण सपना थियो । तर केही सम्भावना पनि थिए । कमले झुपडीमा हँुदा पनि आफ्नो जन्मदिन मनाउने गर्दथ्यो । अहिले नमनाउने कुरा भएन । यो पालि भने कमले आफ्नो जन्म दिनमा निकै भव्य पार्टीको आयोजना गरेको थियो । त्यसै पार्टीमा उसले आफू जहाज किन्ने चाहना व्यक्त ग¥यो । उसका सहयोगी आसेपासेहरू कमलेको कुरा सुनेर दङ्ग थिए । त्यसै बेला ह्याङ्गरमा राखिएको चल्न बन्द भएको बोइङ लिलामीको समाचार आएको थियो । एकजना सहयोगीले सो जहाजका बारेमा कमलेलाई सुनायो । केही पाटपुर्जा फेरेर सञ्चालन गर्न सकिने सो जहाजको कवाडीको मूल्यमा बिक्दैछ भन्ने सुनेपछि कमले हौसियो । कमले आफ्नो सम्पत्तिको मूल्याङ्कन गर्न थाल्यो । जोड घटाउ गर्दै जाँदा जहाज किन्नका निम्ति चाहिने आधा पैसा जम्मा हुने देखियो । आधा पैसा बैङ्कबाट ऋण लिने सोच बनायो । जहाज किन्ने प्रक्रियामा जाँदै गर्दा पुरानो जहाजका निम्ति कुनै बैङ्कहरू जोखिम मोल्न चाहेनन् । यसैबीचमा ऊ जस्तै पृष्ठभूमिबाट आएका एकजना सन्की जहाज किन्ने सपनामा दौडिएको मान्छे उसले भेट्यो । लामो छलफल र सम्झौतापछि उनीहरूले संयुक्त लगानीमा जहाज किन्ने निर्णय गरे र अन्तत उनीहरू जहाजको मालिक बने ।जहाज कमलेभन्दा निकै जेठो थियो । जहाज पाटपुर्जा जोगजाड गरेर जसोतसो चल्ने बन्यो । पुरानो जहाज पुराना पाइलटलाई जिम्मा लगाउन कमले र उसको सन्की पार्टनर चाहँदैनथे । त्यसैले अनुभवी पाइलटको खोजी हुनथाल्यो । पत्रपत्रिकादेखि इन्टरनेटमार्फत जहाज उडाउने मान्छेको खोजी भयो । तर इच्छुक कोही भेटिएनन् । अन्ततः कमले र उसको सन्की पार्टनरले आफै जहाज उडाउने निधो गरे ।  जमिनमा गुड्ने सबै प्रकारका मोटरहरू चलाउने अनुभव दुवैसँग थियो । उनीहरूको निम्ति जहाजमा उड्नेबाहेक उडाउने कुरा कल्पना बाहिरको कुरा थियो । तर पनि अहिलेको युगमा मान्छे मा इच्छाशक्ति भए के कुरा असम्भव छ र ? उनीहरू पाइलट बन्न विदेश जाने योजना बनाए । पुराना क्याम्पसका सर्टिफिकेट समाएर उनीहरू पाइलट बन्नका निम्ति विदेशतिर हुइँकिए । पाइलट बन्न धेरै वर्ष लाग्ने थियो । आफूहरूले किनेको जहाज त्यसै थन्किएको अवस्थामा थियो । केही समयको तालिमले उनीहरू जहाज उडाउन सक्ने मात्र भएका थिए । त्यसैले उनीहरू पाइलटको सर्टिफिकेट कुर्ने झन्झट गरेनन् । उनीहरूलाई आफ्नो देशमा उडान अनुमति लिन कुनै आइतबार थिएन । जालझेल गरेर विदेशमा लामो समय जहाज उडाएको झुटा सर्टिफिकेट लिएर आफ्नो देश फर्किए । अन्ततः आफ्नो देशमा पनि उनीहरूले उडान अनुमती पाए । जहाजको पहिलो उडान गर्ने दिन आसेपासे, सहयोगीदेखि वरिष्ठ व्यक्तिहरूलाई निमन्त्रणा थियो । जहाँ एउटा भव्य कार्यक्रमको आयोजना गरिएको थियो ।कर्मको खेल ! आज कमले र उसको पार्टनर देखेर सारा नेपाल दङ्ग छ । ऊ बेला यी खलासीहरूले एक दिन बोइङ उडाउने छन् भनेर कसले अनुमान लागाउने । कमलेका शुभचिन्तकहरूको कामना थियो । जहाजले सफल उडान भरोस् । अनि जहाजले सफल अवतरण गरोस् । शुभचिन्तकहरूको अर्को पनि कामना थियो । जहाज उडाउने क्रममा उनीहरूले फेरि अर्को असाधारण सपना नदेखून् । चन्द्रमा पुग्ने । 