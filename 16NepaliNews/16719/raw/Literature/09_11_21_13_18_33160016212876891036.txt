दार्जिलिङ — दार्जिलिङका लेखक कर्ण थामीको साेमबार निधन भएको छ । दार्जिलिङका पुरानो र चर्चित संस्था नेपाली साहित्य सम्मेलनसित आबद्ध रहेर धेरै वर्ष साहित्यमा सेवा गरेका थामी नेपाली भाषाको लागि साहित्य अकादमी अनुवाद पुरस्कार प्राप्त गर्ने पहिलो लेखक हुन् ।थामीले अङ्ग्रेजी र बङ्गला भाषामा पोख्त थामीले बंगला भाषाका चर्चित कृतिहरू नेपाली भाषामा अनुवाद गरेका छन् । उनले बंगला कवि सुकान्तका कविताहरू अनुवाद गरेबापत सन् १९९४ मा साहित्य अकादमी पुरस्कार प्रदान गरिएको थियो । उनले बंगला भाषाका श्रेष्ठ कथा (१९८२), सञ्जय विश्वासका कविताहरू (१९९३), बापुका जीवन कथाहरू (१९९५) बङ्गला र हिन्दी भाषाबाट नेपालीमा अनुवाद गरेका छन् । हिन्दीमा नेपाली कहानियाँ, बङ्गलामा खहरे अनि नेपाली कविताहरू नामक कृति पनि अनुवाद गरेका हुन् । उनको कथा संग्रह ‘अनि यसरी बादल फाटिन्छ’, ‘मुक्त माटोको खोजीमा’, ‘प्रतिध्वनि’ (नाटक) ‘धूप जलिरहेछ’ (कविता सङग्रह) ‘भारतीय कथा शिखर कोश’ लगायतका कृतिहरू प्रकाशित छन्।७८ वर्षीय थामी केही दिनदेखि अस्वस्थ्य थिए । उनको शवलाई मंगलबार बिहान गोर्खा दु:ख निवारक सम्मेलन भवनमा अन्तिम दर्शनका लागि राखिएको थियो, जहाँ उनलाई दार्जिलिङका लेखक, साहित्यकारहरूले श्रद्धाञ्जली चढाएका थिए। तीन महल्ला, बडा कागझोडा दार्जिलिङमा १ मार्च सन् १९४२ को दिन जन्मिएका थामीले बी, ए, कोविद शिक्षा हासिल गरेका थिए।