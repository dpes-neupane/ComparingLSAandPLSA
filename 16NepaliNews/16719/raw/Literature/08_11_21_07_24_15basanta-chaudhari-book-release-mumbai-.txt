मुम्बइ । प्रसिद्ध कवि एवं गीतकार बसन्त चौधरीको नयाँ काव्य कृति ‘चाहतो के साये मे’ मुम्बईमा लोकार्पण भएको छ । बलिउडका लोकप्रिय गायक सोनु निगम तथा प्रसिद्ध गीतकार समीरले मुम्बईको जुहुस्थित जे. डब्लु मेरोइटमा आयोजित एक सांगीतिक कार्यक्रमकाबीच पुस्तकलाई लोकार्पण गरेका हुन् ।चौधरीको यो पाँचौ कविता संग्रह हो जसमा अत्यन्तै सुरुचीपूर्ण तवरले प्रेमका विविध आयामहरुलाई सरलतापूर्वक बुझाउने प्रयत्न गरिएको छ । ‘चाहतो के साये मे’मा प्रेममा आधारित भएर हिन्दी तथा उर्दु मिश्रित भाषामा लेखिएका सयौं कविता, नज्म तथा गजलहरुलाई समेटिएको छ । पुस्तकलाई सुन्जोय शेखरले अंग्रेजीमा समेत अनुवाद गरेका छन् । हिन्दी कविताका प्रर्खर व्यक्तित्व प्रसिद्ध गीतकार द्वय हसन कमाल र समीरको उपस्थितिमा ‘प्रेमका विविध अयाम’ विषयक अन्तक्र्रिया पनि गरिएको थियो । गायक सोनु निगमले शीर्ष कवितालाई सांगीतिक धुनमा सजाउँदा उपस्थित दर्शक मन्त्रमुग्ध बनेका थिए । कार्यक्रममा कवि चौधरीले मधुर स्वरका धनी सोनु निगमले मलाई मो. रफी साहवको त्यो सुनौलो सांगीतिक युगको सम्झना गराएको र उनको स्वरमा पुस्तकको शीर्ष गीत सुन्न पाउँदा निकै हर्षित भएको बताए । त्यस्तै गायक निगमले धेरै लामो समय पछि अत्यन्तै सुन्दर रचना गाउने अवसर पाएको बताए ।उनले भने “नेपालका लोकप्रिय कवि, लेखक एवं समाजसेवी बसन्त चौधरीजीले अत्यन्तै मन छुने गीत लेख्नुभएको छ, त्यसमा संगीत पनि उत्तिकै राम्रो छ र छायाकंन पनि अत्यन्तै सुन्दर तवरले गरिएको छ ।”