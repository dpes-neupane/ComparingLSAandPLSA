काठमाडौँ — २०७६ सालको उत्तम शान्ति पुरस्कार सरिता अर्यालको ‘मेरो अपहरण’ लाई दिइने भएको छ । कोरोना महामारीका कारण गत वर्ष रोकिएको पुरस्कार यस वर्ष अर्यालको नियात्रा संग्रहलाई दिइने उत्तम कु“वर स्मारक पुरस्कार गुठीका सदस्य सचिव ठाकुर पराजुलीले बताए । गुठीले २०४४ सालदेखि गैरआख्यान गद्य विधामा रचना गरिएका उत्कृष्ट नेपाली कृतिहरूलाई उत्तमशान्ति पुरस्कारद्वारा सम्मानित गर्दै आएको छ । २०७७ सालको पुरस्कार भने घोषणा हुन बाँकी नै छ । यसअघि २०७५ सालको पुरस्कार इल्या भट्टराईको कृति ‘दक्षिणायन’ लाई दिइएको थियो । अर्यालले नियात्रा निबन्धमार्फत मानवीय अनुभूतिलाई चुस्त शैलीमा पस्किएको गुठीद्वारा जारी विज्ञप्तिमा जनाइएको छ । ‘नियात्रा निबन्धका फाँटमा रागात्मक मानवीय अनुभूतिलाई चुस्त पत्रकारी शैलीमार्फत निस्पष्ट दृष्टि तथा मार्मिक पीडाको उत्खनन् गरी संत्रास एवम् संघर्षकोे गहिराइ तथा जीवनप्रतिको विश्वासलाई कलात्मक उचाइका साथ प्रतिबिम्बन गर्दै नेपाली नियात्रा साहित्यको विकासमा विशिष्ट योगदान गरेबापत सर्जक श्री सरिता अर्यालको “मेरो अपहरण” शीर्षकको कृतिलार्ई ताम्रपत्र र नगद राशि एक लाख रुपैयाँसहितको २०७६ सालको “उत्तमशान्ति पुरस्कार” समर्पण गर्ने निर्णय गरेकोे छ ।’पुरस्कार आगामी जेठ १२ गते प्रदान गरिने गुठीले जनाएको छ । 