च्यान्टी काठमाडौँ सहर पसेको १५ वर्ष भयो । ग्रामीण परिवेशमा आर्थिक अभावमा हुर्केकी च्यान्टीले कहिल्यै राम्रोसँग सुखको अनुभूति  गरिन । बर्सेनि जन्मिएका भाइ, बहिनी, बाबाको थाप्लामा सधैँको नाम्लो  भारी देख्छे । सधैँ सुत्केरी हुनुपर्दा पोख बसिसकेकी आमा, घरधन्दा मेलापातमा भोगिरहेको पीडा देख्छे ।  कहिल्यै बाआमाको अनुहारमा हाँसो सुख देख्न पाइन । ग्रामीण स्तरको सरकारी विद्यालयमा कक्षा आठ पढ्दापढ्दै गाउँकै वीरेसँगको प्रेममा पर्छे । भर्खरै जवानी सुरु भएकी च्यान्टीको यौवन दिन दुई गुना रात चौगुणा हुँदै जान्छ । अनुहारमा लाली चढ्न थाल्छ ।  १६ वर्षकी च्यान्टीले घरमा  बाआमाको दुःख, देख्दा देख्दै दिक्क बनेकी हुन्छे ।  किशोरी अवस्थामा के निर्णय गर्दा ठीक हुन्छ सोच्नै सक्दिनँ । फेरि  वीरेसँगको मायाको डोरो झन् बलियो हुँदै गएको छ । प्रत्येक दिन उनीहरूको विद्यालयमा भेटघाट, कुराकानी हुन्छ । बिदाको दिन पनि सँगै मेलापात, गाई चराउन जाने गर्दथँे । अब त उनीहरू एकअर्कालाई छोडेर बाँच्न नसक्ने अवस्थामा पुगिसकेकी हुन्छे । वीरेले च्यान्टीसँग घरबार बसाइँ सहर पस्ने सपना पनि देख्न थालेको थियो । च्यान्टीको पुरानो कुर्था सुरुवालमा राम्रो साडी, चोलो, जवानीको लाली चढेको निधारमा रातो टीका, सिउँदो भरी सिन्दुर, डोला  नारीमा रातो चुरा लगाइदिने चाहना एकाएका भरिँदै  गएका थिए ।एक दिन शनिबारको दिन थियो । दुवै जना सल्लाह गरी खरबारीमा घाँस काट्न गएका थिए ।  वीरेले च्यान्टी आज तिमीसँग एक प्रस्ताव राखौँ  भन्छ ।  च्यान्टी पनि अब सारा सपना वीरेसँग देखेकी हुँदा नजिकै लहसिँदै मन्द मुस्कान भर्दै हुन्छ अनि भन्छे, तिमीलाई पनि सधैँको दुःख, बा, आमा, भाइ, बहिनी हेर त अब पढाइ छोडी  देऊ ।  बाआमालाई कतिन्जेल दुःख दिन्छ्यौ । तिमी र म भोलि भञ्ज्याङको देउरालीमा बिहे गरी काठमाडौँ सहर पसौँ । उतै बसौँ धेरै ठूलो सहर छ रे । राजधानीमा केही न केही जागिर गरौँला अक्षर चिनेकै छौँ क्यारे । पैसा कमाउँला यता बाआमालाई पनि पठाउँला । फेरि तिम्रो दुःख मेरो दुःख एउटै हो । बाआमालाई पनि  भाइ बहिनी पढाउन सहयोग हुन्छ  क्यारे । प्रस्ताव राख्छ । च्यान्टी पनि वीरेको प्रस्तावलाई सहजै स्वीकार गर्छे । किनभने  घरजम गरी सहरमा बसी पैसा कमाएर  बाआमालाई पठाए भने भाइ बिहनीले पढाइलाई निरन्तरता दिन्छन् । बाआमालाई पनि कहिलेकाहीँ मीठो चोखो खानका लागि सहयोग  हुन्छ । दुवैको स्वीकृतिमा भोलि बिहानै भागी भञ्ज्याङको देउरालीमा भेट्ने भनी वाचा गरी घासको भारी लिएर आआफ्ना घरतिर लाग्छन् ।बिहानै भाले नबास्दै च्यान्टी घरबाट निस्कन्छे । दुवैको देउरालीमा भेट  हुन्छ । च्यान्टीलाई वीरले सधैँभरी साथ दिने बाँचा गर्दै आजदेखि तिमी मेरी भयौँ । दुई शरीरका एक मुटु भयौँ । सधैँ तिम्रो आँखामा खुशी भर्न सकुँ भन्दै देउराली  माईलाई साक्षी राखी सिन्दुर टीका, चुरा, पोते, औँठी लगाइदिन्छ । दुवै केही समय एकअर्कामा हराउँन पुग्छन् । छिटोछिटो गाउँबाट काठमाडौँका लागि छुट्ने बस चढी राजधानी बेलुका झण्डै ७ बजे आइपुग्छन् । वीरेका बाको सानीमाको छोरा श्यामको डेरा बौद्ध जोरपाटीमा हुन्छ । त्यतैतिर लाग्छन् । घर पुगी वीरेले सबै कुरा दाइ श्यामलाई सुनाउँछ । राजधानीको बसाइ सारै गाह्रो हुन्छ । दुई चार दिन त यहाँ मिलेर बसौँला । त्यसपछि काम खोज्नुपर्छ । काम त पाइन्छ । धन्दा नमान भनी खानपिन पछि आराम गर्छन् ।यता गाउँमा च्यान्टी र वीरे भञ्ज्याङको देउरालीलाई साक्षी राखी सिन्दुर हाली भागेर राजधानी सहर गएको थाहा हुन्छ । च्यान्टीले आफू सुत्ने सिरानीमुनि एउटा पत्र लेखेर छाडेकी हुन्छे । बाआमा मलाई माफ गर्नुहोस् । मैले हजुरहरूको मान मर्यादा, इज्जतमा दाग लगाउँने काम  गर्दैछु । घर सधैँ हजुरहरूको दुःख देख्न नसकी वीरेसँग बिहे गरी राजधानी सहरमा गई धेरै पैसा कमाएर भाइ बहिनीको पढाइलाई पूरा गर्ने र हजुरहरूको अनुहारमा केही भए पनि खुशी खोज्न यो कडा कदम चाले मलाई माफ गर्नु हजुरको छोरी च्यान्टी भनेको पत्र कान्छी छोरीले पढेर सुनाउँछे । बा अँध्यारो मुख लाउँछन् । आमा रुन थाल्छिन् । आरिख छोरीले सधैँको दुःख पीडाले गर्दा यस्तो कदम चाली फेरि वीरे पनि गाउँको राम्रै परिवार एक छाक खान पुग्ने परिवारको  मान्छे भएको हुँदा चित्त बुझाउँछन् ।हप्ता दिन  भएको थियो राजधानी झरेको । दुवैले जागिर पाउँछन् । च्यान्टी माडबारीको कपडा पसलमा काम पाउँछे । वीरे अपार्टमेन्टमा सुरक्षा गार्डको नोकरी पाउँछ । दुवैमा खुशीको दिन  सुरु हुन थाल्छ । दुवैको गरीे महिनामा पैँतीस हजार जति आम्दानी हुन्छ । छुट्टै कोठा लिई बस्न थाल्छन् । च्यान्टी त बिहान, साँझ शनिबार अरूको घरमा लुगा धुने, भाँडा पनि माझ्ने गर्छे । पैसाको दुःख हुँदैन । गाउँमा भाइ बहिनीको पढाइका लागि र घर खर्चका लागि भनी  आठ दस हजार पठाइदिन्छे । गाउँमा बाआमाले छोरीले पैसा पठाउँदा खेरी हर्षले आँसु खसाल्छन् । जागिर खाएको पनि पाँच वर्ष हुन थाल्यो । दुईको तलब पनि वृद्धि हुन्छ । दुवैको सल्लाहमा एक छोरीको जन्म दिन्छन् । अलि कति रकम बैङ्कमा पनि बचत गरेका हुन्छन् । एक छाक खान, लगाउन, घरभाडा तिर्न खासै गाह्रो थिएन । समयसँगै छोरी पनि स्कुल जाने भइन् । समय वित्दै थियो । अचानक कोरोना महामारी आयो । लामो समयको लक डाउनले गर्दा उद्योग, व्यापार, कल कारखना, स्कुल कजेज बन्द भए । उनीहरूको जागिर पनि गयो । पहिलो महामारीमा बैङ्कमा अलि अलि जम्मा गरेको रकमबाट खानलाई खासै गाह्रो भएन । केही महिना गाउँतिर बस्न पनि गए ।महामारी कम भई दैनिकी सुरु भयो । उनीहरू पुनः राजधानी फर्किए । धेरै समयदेखि जागिर खाएका इमानदारी भएका हुँदा पहिलेकै ठाउँमा जागिरको निधो भयो  । काम राम्रै थियो । दिन बित्दै गएका थिए । फेरि अचानक महामारीको डढेलो लाग्यो । पसलहरू बन्द र व्यापार व्यवसाय ठप्प दुवैको जागिर गयो । यस पालि त बैङ्कमा सञ्चित धन पनि थिएन । दिन प्रतिदिन गाह्रो हुँदै जान थाल्यो । वरपर एक दुई घरमा पोछा लगाउँने, भाडा माझ्ने काम गर्थिन च्यान्टी । जेनतेन  साँझ बिहानको गर्जो  टरेको थियो । मानसिक तनाव, राम्रोसँग भोक मेट्नका लागि  जोहो गर्न पनि धौँ धौँ परेको थियो । अचानक मौसमी रुघा खोकी लाग्न थाल्यो । भाँडा माझ्न जाँदा च्यान्टी तिमीलाई त रुघा खोकी लागेको रहेछ । कोरोनाको डर भोलिदेखि काममा नआउनु भनी घरभेटीले बिदा दिइन् । अब त साँझ बिहानको भोक मेट्ने बाटो पनि बन्द भयो । मानसिक तनावमा भोकभोकै  दिन बित्दैछन् । गाउँ फर्की जानका लागि यातायात बन्द छ । फेरि साथमा एक रुपैयाँ पनि छैन । हप्तौँ हिडेर जान पनि सकिँदैन । सानी छोरी, ममी भोक लाग्यो भन्दा खान दिने कुरा केही छैन । मागी हिँड्न कता जानु जताततै महामारी त्रास छ । भोक मेट्नका लागि राहत पनि कता पाइन्छ । थाहा छैन । सरकार विन्ती केही समय यो प्राण थाम्नका लागि भोकमा भोजन उपलब्ध गराई देऊ । बाँच्न चाहन्छौँ । सधैँ यस्तो त हुँदैन होला । रात पछि दिन आउला । परिश्रम गरी खाने यी पाखुरीलाई बचाइदेऊ । दुःखी, भोका र नाङ्गाको सहारा सरकार छ भन्ने भान दिलाइदेऊ । विन्ती सरकार भोक मेटी केही छिन्, बाँच्न चाहान्छौँ । सहज भएपछि गरी खान्छौँ । यस सहरमा म जस्ता भोका, दुःखी धेरै छन् । भोकसँग लड्ने बनाई मृत्युबाट बचाइदेऊ भन्दै अलाप विलाप गर्दै यतिखेर च्यान्टीले जीवन जोगाउन सरकारसँग भिख मागिरहेकी छे ।