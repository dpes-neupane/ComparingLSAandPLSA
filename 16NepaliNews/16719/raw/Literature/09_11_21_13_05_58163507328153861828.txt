काठमाडौँ — काभ्रेको पनौतीमा दुई स्रष्टाको छुट्टाछुट्टै मुक्तक संग्रह एउटै मञ्जबाट सार्वजनिक गरिएको छ । प्रदीप सापकोटाको 'मनको वारपार'  र पूर्णबहादुर श्रेष्ठ 'हृदयङकृत'का 'पूर्णपात्र' मुक्तक संग्रह एउटै मञ्चबाट सार्वजनिक भएको हो ‌।पनौती नगरपालिकाका नगर प्रमुख भीम न्यौपाने, साहित्यकार मोहन दुवाल, लेखप्रसाद निरौला, सूर्यप्रसाद लाकोजूलगायतले मुक्तक संग्रहहरू लोकार्पण गरे ।दुवै मुक्तकमा समसामयिक समाज, राजनीतिक विसंगति, सांस्कृतिक ह्रास र प्रेम-प्रणयलाई केन्द्र बनाइएको छ ‌। सरल र सम्प्रेष्य भाषामा चतुष्पदी (चार लाइन) शैलीलाई दुवै मुक्तककारले अपनाएका छन् ।मुक्तक संग्रहहरू 'समकालीन साहित्य प्रतिष्ठान, बेलायत' ले प्रकासित गरेको हो । सापकोटाको यसअघि 'यात्राका इन्द्रेणी रंग' नामक यात्रा-संस्मरण प्रकाशित छ भने पूर्णबहादुर श्रेष्ठको यो पहिलो पुस्तक हो ।