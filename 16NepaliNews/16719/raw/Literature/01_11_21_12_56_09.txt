    -नारायण पनेरू ‘क्षितिज’यस घडीको करिब दुई दशकपछि  तिमी र म  तिम्रो घरको पिँढीमा अतीतका पानाहरू पल्टाउँदै गर्दा  जब तिम्रो नाति इतिहासको किताब लिएर  एक धुमिल तस्बिर देखाउँदै सोध्नेछ   हजुरबा ! यो तस्बिरमा देखिने  दुरुस्त हास्यकलाकार जस्तो मान्छे को ? तिमी टक्क रोकिएर किताबको पानामा नियाल्दै  आफ्नो पावरदार चस्माबाट गहिरिएर हेर्छाै  तब याद हुनेछ तिमीलाई तिम्रो विगतको,  तिम्रो आस्थाको धरोहरको  र घोत्लिएर बस्नेछौ एक छिन  अँ साँच्ची साइँला, त्यतिबेला तिमी के भन्छौ ? मलाई जान्न मन लागेको छ ।इतिहासको किताब बोकेर तिम्रो नाति  अर्काे दिन आउनेछ र सोध्नेछ  हजुरबा ! महाकालीको पानीमा ल्याप्चे ठोकेर  देशलाई अर्बौंको फाइदा हुन्छ भनेर ढाँट्ने को ? उज्ज्वल भविष्य निर्माणका खातिर  आफ्ना लागि आहुति दिन पछि नपर्नेहरूलाई  खिसीटिउरी गरी हुर्मत लिने को हो ? लाखौँ जनताले गणतन्त्रको समवेत स्वरमा उद्घोष गर्दा  कौसीमा काजु खाँदै ‘बयलगाढा चढेर अमेरिका पुगिन्न’ भन्ने को ? साँच्चै भन न साइँला, त्यतिखेर तिमी के भन्छौ ? मलाई जान्न मन लागेको छ ।त्यत्तिकैमा रोकिनेछैन तिम्रो नाति त्यसै गरी अर्काेपटक आउनेछ तिम्रो नाति र सोध्नेछ,  अनागरिकलाई नागरिक बनाएको  बहिष्कृतलाई समाहित गराएको   आवाज नभएकालाई आवाज दिएको  गुमनामलाई पहिचान दिलाएको  मनै नपराउने र त्यसलाई उल्ट्याउन खोज्ने को ?रोकिनेछैन ऊ र फेरि सोध्नेछ  देशको चुच्चे नक्सा छाप्न आनाकानी गर्ने को ? विदेशी खुफिया संस्थासँग मध्यरातमा भेट्ने को ? समृद्धिको हल्ला गरेर षड्यन्त्र मात्र गरी बस्ने को ? विपद्मा  नागरिक छटपटिएर बेसहारा हुँदा  औषधि नपाएर मृत्युको मुखमा पुग्दा  अहङ्कार र अल्पज्ञानको किस्साले मजाक गर्ने को ? झुट, जालसाजी र तिकडम गरी  सत्ताको तर चाट्ने को ? मध्यरातमा विधि र विधानलाई कुल्चने  यो वृद्ध शासक को ?वास्ता गर्नेछैन तिम्रो नातिले तिम्रो उत्तरको  झिक्नेछ ती पानाहरू किताबबाट र भन्नेछ  इतिहास भनेको जोक, गफ र ठट्टाको सँगालो हो ? साँच्चै साइँला, यस विषम परिस्थितिमा  तिमी मेरो प्रिय नेता भन्छौ  कि अरू कोही ?   मलाई जान्न मन लागेको छ ।