काठमाडौँ । हाइकुकारद्वय रामकुमार पाँडे र प्रकाश पौडेल ‘माइला’को संयुक्त हाइकुसङ्ग्रह ‘हजार हाइकु’ विमोचित भएको छ ।हालै काठमाडौंमा आयोजित एक कार्यक्रमका बीच कार्यक्रमका प्रमुख अतिथी बरिष्ठ गीतकार रत्नशमशेर थापाले कृतिको विमोचन गरे । दर्जनौं हाइजिनहरुको उपस्थितिको भव्य समारोहको बिच कार्यक्रम सम्पन्न भएको थियो । विमोचित पुस्तकमाथि समिक्षा गर्दै समालोचक महेश पौडेलले ‘हजार हाइकु’ हाइकु मात्र नभई हाइकुको इतिहास र संरचनाको जानकारी समेत भएको बताए । यस्तै अर्का समालोचक दामोदर पुडासैनीले यो हाइकु सङ्ग्रह हाइकुप्रेमी तथा लेख्न र सिक्न चाहनेहरुको लागि पढ्नैपर्ने पुस्तक सावित भएको बताए । वरिष्ठ समालोचक प्रा.डा. खगेन्द्रप्रसाद लुइटेलले दुई लेखकहरू हाइकुको राम्रो संरचना र गहिराइ बुझेका लेखक भएको र यो कृति आफैँमा उत्कृष्ट रहेको बताए ।कार्यक्रममा बोल्दै प्रमुख अतिथि  वरिष्ठ गीतकार रत्नसमशेर थापाले यो कृति नेपाली साहित्यको बजारमा हाइकु विधामा एक सशक्त र बलियो पुस्तकको रुपमा आएको बताए । स्रष्टाहरु प्रकाश पौडेल ‘माइला’ र रामकुमार पाँडेले मन्तव्य राख्दै यो कृति जन्मनुको सन्दर्भबारे बोल्दै कृति भित्रबाट केहि हाइकु वाचन गरेका थिए । माइला विगत १३ वर्षदेखि हाइकुको उदगम थलो जापानमै बसेर हाइकुबारे खोज र अनुसन्धानमा व्यस्त छन् भने पाडेले नेपालमा बसेर नेपाली हाइकुलाई नेतृत्त्व प्रदान गर्दै आएका छन् ।  कार्यक्रम कृति प्रकाशक एवम् शिखा बुक्सका पुष्पराज पौडेलको अध्यक्षतामा सम्पन्न भएको थियो । २६२ पृष्ठ भएको उक्त पुस्तकको मुल्य रु ३२५ रहेको छ भने पुस्तकलाई शिखा बुक्सले बजारमा ल्याएको हो ।