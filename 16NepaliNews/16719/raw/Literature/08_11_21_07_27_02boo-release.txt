पोखरा -त्रिभुवन विश्‍वविद्यालयका उपप्राध्यापक डा.अशोक थापाले पुस्तकसमीक्षाको तरिका र पद्धति सिकाउने नयाँ कृति प्रकाशित गरेका छन् । नेपाली साहित्यमा विनाढाँचा नै समीक्षा लेख्‍ने क्रम चलिरहेका बेला यसको सैद्धान्तिक ढाँचासहित डा. थापाले 'किताबै-किताब' कृति प्रकाशित गरेका हुन् । उनको सो कृति गत मङ्गलबार पोखरामा सार्वजनिक भएको छ । साहित्यकार सरुभक्त, तीर्थ श्रेष्‍ठ, हरिदेवी कोइराला र सरस्वती 'प्रतीक्षा'ले संयुक्त रूपमा कृतिको लोकार्पण गरेका थिए ।पुस्तकले आम सञ्चार माध्यममा हुने गरेको पुस्तकसमीक्षाको अनेकतालाई चिर्दै एकरूपकताको आवश्यकतामा जोड दिएको छ ।  विविध समयमा प्रकाशित एक सय ४२ वटा पुस्तकको सचित्र समीक्षा  कृतिभित्र रहेको छ । लेखक डा. थापा भन्छन् 'पुस्तकसमीक्षा भनेको एक पठन नभएर बहुपठन एवं बहुदृष्‍टिबाट गरिने वौद्धिक कार्य हो।' पुस्तकसमीक्षालाई एउटा छुट्टै व्यवस्थित प्रक्रियाको रूपमा अगाडि बढाउनु पर्ने उनको भनाइ छ ।'यस कृतिभित्र मैले कविता, नाटक, आख्यान, निबन्ध, समालोचना, धर्मलगायत विविध क्षेत्रका पुस्तकहरूको समीक्षा गरेको छु' थापाले भने, 'चर्चित र स्थापित भइसकेका लेखकदेखि भर्खर लेखन क्षेत्रमा बामे सर्दैगरेका लेखकलाई पनि स्थान दिएको छु ।' दुई सय ४७ पृष्‍ठको सो कृति नेपाली बुक्स हाउस बाग बजारले प्रकाशित गरेको हो ।   