पोखरा — स्रष्टाहरू मदनमणि दीक्षित र मनुजबाबु मिश्रमाथि लेखक इल्या भट्टराई र चित्रकार रोशन मिश्रले आफ्नो बाल्यकाल र सिर्जनात्मक जीवनसँग जोडिएका अनुभूति साटे । यससँगै नेपाल लिटरेचर फेस्टिभलको पहिलो दिन समापन भयो ।स्वर्गीय लेखकद्वयका सन्तान रहेका इल्या र रोशनले मंगलबार आआफ्ना पिताले कला, साहित्य एवं लेखन क्षेत्रमा पुर्‍याएको योगदानका विषयमा चर्चा गरेका थिए । इल्याले बुबा मदनमणि दीक्षितको पुर्खाको इतिहासबारे बखान गर्दै आफ्नो कुरा राखेकी थिइन् । कसरी मदणमणिका जिजुबुबा शिरोमणि आचार्य पढ्का लागि बनारस पुगे र कसरी दीक्षा धारण गरेर उनीहरू दीक्षित बन्न पुगे भन्नेबारे बताएकी थिइन् ।‘जिजुबुबाकी आमाले आफ्नो छोरा पढोस् भन्ने उद्देश्यले बनारस लिएर जानुभएको थियो । त्यहाँ आमाले चाहे जसरी पढेपछि दीक्षा प्राप्त गर्नुभयो र हाम्रो पुर्खा आचार्यबाट दीक्षित बन्न पुग्यो,’ उनले भनिन्, ‘त्यही पदवी हाम्रो थर बन्यो । र मदनमणि दीक्षितकी छोरी हुँ भन्दा गर्व महसुस हुन्छ ।’उनले दीक्षितको साहित्य–लेखनको आधार प्रेमपत्र भएको बताइन् । दीक्षितले आफ्नी एकतर्फी प्रेमिकाका लागि लेखेका सातवटा पत्र नै बुबाको साहित्यिक लेखनको थालनी भएको सुनाएकी हुन् । भलै, ती पत्र दीक्षितले कहिल्यै पनि आफूलाई मन परेकी युवतीलाई दिन भने सकेका रहेनछन् । तिनै पत्र पछि इल्याकी आमा अर्थात् दीक्षितकी पत्नी रीताले प्राप्त गरिन् । ‘ती पत्रका कारण हाम्रो घरमा हंगामा नै भएको थियो । तर ती पत्र लेखेकै कारण बुबाको झुकाव साहित्यमा पनि रहन पुग्यो,’ उनले भनिन् ।त्यस्तै मदनमणिको राजनीतिक जीवनबारे पनि उनले चर्चा गरेकी थिइन् । राजनीतिले आफ्ना बुबालाई निकै माथि पुर्‍याएको तर कहिल्यै ‘नेता’ प्रवृत्ति हाबी नभएको उनको तर्क रह्यो । भनिन्, ‘राजनीतिमा लाग्नुभयो । त्यसका कारण परिवारबाट टाढा रहनुभयो । छोराछोरी कति कक्षामा पढ्छन् भन्ने कुराको समेत जानकार हुनुहुन्थेन ।’इल्याले आफ्ना बुवाको फोटोग्राफीको कुशलताबारे पनि कार्यक्रममा बोलिन् । कसैले उपहार दिएको सानो क्यामेराले फोटो खिच्न थालेका मदनमणिको फोटोग्राफीप्रतिको मोह समयसँगै बढ्दै गयो । भनिन्, ‘उहाँले खिचेक उत्कृष्ट फोटोहरू आज पनि छन् । तिनले बेग्लै कलात्मक महत्त्व राख्छ ।’पत्रकारितामा पनि अब्बल ठहरिएका मदनमणिबारे इल्याले भनिन्, ‘पिताजीका लेखहरू अझै पनि चर्चामा छन् । उहाँले लेख्नुभएका समीक्षाहरूलाई त्यस समयदेखि नै बौद्धिक वर्गको खुराक मानिन्छ ।’ धेरै क्षेत्रमा सक्रिय रहेका कारण आफ्ना बुबाले छोराछोरीलाई आवश्यक समय नदिएकोमा उनले गुनासो गरिन् । समयको हिसाबले निकै कम क्षण बुवासँग बिताए पनि उनले घरमा सिर्जना गरेको वातावरणकै कारण आफू लेख्न र पढ्न प्रेरित भएको पनि इल्याले सुनाइन् । भनिन्, ‘उहाँले दिनुभएको माया र छायाले प्रत्यक्ष रूपमा नभए पनि प्रभाव पारेको छ ।’मदनमणिले भारतीय नागरिक बन्नुपर्ने डरले विद्यावारिधि छाडेर नेपाल फर्किएको प्रसंग इल्याले सुनाइन् । जसकारण उनी वीरगन्जको एक विद्यालयमा ‘हेडमास्टर’ बने र जीवनभर मास्टर साहबको नामले चिनिए । त्यस्तै कलाकार एवं लेखक मनुजबाबु मिश्रबारे बोले कलाकार रोशन मिश्र । उनले बुबाको कलात्मक चेत र असाधारण व्यक्तित्वबारे चर्चा गरे । करिब ३ दशक घरभित्रै बसेर चित्रकला र लेखनमा समय बिताएका मनुजबाबुसँग सबैभन्दा धेरै समय बिताएको सन्तानका रूपमा चिनाए आफैंलाई । ‘त्यसैले पनि बुबाका थुप्रै अस्वाभाविक व्यवहार र जीवनशैलीलाई नजिकबाट देख्न पाएँ,’ रोशनले भने ।मनुजबाबुले हरेक बिहान आफ्नो स्टुडियोको ऐनामा हेर्दै आफ्नै चित्र कोर्ने गरेको रोचक प्रसंग जोडेका थिए रोशनले । ती चित्रकलामा कहिले चाउरिएको गाला देखिन्थ्यो त कहिले कान । त्यस्तै उनले आफ्नो हरेक जन्मदिनमा आफ्नै चित्र कोर्ने र त्यसमा शुभकामना सन्देश लेख्ने गरेकोबारे जानकारी दिए । ८३औं वर्ष पार गर्नुअघि भने उनले जन्मदिन आउनुभन्दा दुई साता पहिल्यै चित्र कोरेर आफ्नै लागि सन्देश कोरेका रहेछन् । रोशनले सुनाए, ‘त्यो वर्ष अगाडि नै जन्मदिनमा गर्ने कर्म पूरा गर्नुभयो । हामी पनि अचम्मित भयौं । त्यही चित्र उहाँको अन्तिम कला बन्यो ।’ आफूलाई नास्तिक बताउने मिश्रका चित्रकलाहरूमा भने देवताका अनेक स्वरूप देख्न पाइने रोशनले बताए ।‘उहाँको अन्तिम चित्रमा गणेश देख्न सकिन्छ । हरेक कुराको शुभारम्भमा गणेश राखिन्छ । तर त्यो त अन्त्यअघिको चित्र थियो,’ उनले भने । रोशनले बुबाले आफूलाई आवश्यक सामग्री आफ्ना वरपर उपलब्ध वस्तुहरूको प्रयोगमा बनाउने र त्यसलाई कलात्मक रूप दिने खुबीको प्रशंसा गरे । भने, ‘बुबाका कलामा वैज्ञानिक डिजाइन हुन्थ्यो ।’दैनिक १२ घण्टा स्टुडियोको कुनामा बसेर बिताउने, कपाल पनि आफैं काट्ने, अस्वस्थताका बावजुद ट्याक्सी लिएर कहिले मेलम्ची त कहिले कलंकी बाइपास घुम्ने मिश्रका अनेक रहरबारे खुलाए रोशनले । भने, ‘बुबा आमा र मोनालिसा दुवैको चित्र आँखा चिम्लिएर बनाउन सक्नुहुन्थ्यो । त्यसैले उहाँले कोर्नुभएका मोनालिसाका चित्रहरूमा मेरी आमाले लगाउने धोती र गहना हुन्थे ।’मिश्रले ५०–६० जना कलात्मक हस्तीहरूको चित्र बनाएको स्केचबुकबारे पनि रोशनले खुलाएका छन् । त्यसमा मदनमणि दीक्षितसहित नारायण गोपाल, पारिजात, गोपाल योन्जन, लैनसिंह बाङ्देललगायतको चित्र र मिश्रसँगै उनीहरूको पनि हस्ताक्षर रहेको उनले बताए । ‘मलाई लाग्छ बुवाको जीवनको निकै महत्वपूर्ण कामहरूमध्ये यो एक हो,’ रोशनले भने ।