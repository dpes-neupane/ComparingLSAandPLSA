काठमाडौँ — यस वर्षको हृदयचन्द्र स्मृति सम्मान समालोचक ऋषिराज बराल र गोपालप्रसाद रिमाल पुरस्कार साहित्यकार शार्दूल भट्टराईलाई प्रदान गरिएको छ । साहित्य सदनले शनिबार राजधानीमा गरेको कार्यक्रममा बराल र भट्टराईलाई साहित्यकार तथा समालोचक प्रा राजेन्द्र सुवेदीले सम्मान गरेका हुन् । हृदयचन्द्र स्मृति सम्मानको राशि २५ हजार तथा गोपालप्रसाद रिमाल पुरस्कारको राशि २० हजार रहेको छ ।कार्यक्रममा आख्यानकार नारायण ढकालले पुरस्कृत स्रष्टाद्वयको साहित्यिक योगदानबारे चर्चा गरेका थिए । त्यस अवसरमा साहित्यकार वसन्त रिजालको पहिलो कवितासंग्रह 'ब्युँझिएपछि' को विमोचन गरिएको थियो । साहित्यकार विदुर चालिसेले रिजालका कविता प्रगतिशील चेतले भरिपूर्ण रहेको टिप्पणी गरे । कार्यक्रममा साहित्य सदनका उपाध्यक्ष प्रा हेमनाथ पौडेल, साहित्यकारहरु सीता शर्मा, मित्रलाल पंज्ञानी लगायतले नेपाली साहित्यमा हृदयचन्द्र सिंह प्रधान र गोपालप्रसाद रिमालको योगदानको चर्चा गरेका थिए । स्रष्टाहरुले प्रधान र रिमालको स्मरणमा कविताहरु वचन गरेका थिए ।