कविताः -रन्जना कार्की    छोरी तिम्रो जीवनको महत्वपूर्ण परिवर्तको समय आउँदैछ ।  यो जीवनको होइन शरीरको परिवर्तन हो  यसलाई जान है । समाजले विभिन्न उपनाम दिई तिमीलाई तर्साउन सक्छ । मनमनै तिमीलाई आफ्ना आउने दिनदेखि डर लाग्न सक्छ ।                 यो कुनै नारी जीवनको पाप अनि भुल हो भन्ने नठान । म सधैँ तिम्रा पलपलमा साथ दिन तयार छु त्यसलाई गाँठवान । थाहा छ छोरी तिमीलाई म रजस्वला हुँदा कत्ति रुएकी थिएँ । अर्काको घरमा एक रात नबिताएकी म, ११ दिनसम्म बस्न पर्ने डरले महिनौँ दिन पिरोलिएकी थिएँ ।घाम हेर्न, नहुने धारा छुन नहुने, बिरुवा छुन नहुने, पुरुष जातिको अनुहार हेर्न नहुने यो गर्न नहुने त्यो गर्न नहुने, आहात भएकी थिए । हिजोसम्मकी वावाकी प्यारी छोरी रजस्वलापछि आँखा जुधाउन नसक्ने भएकी थिएँ । पाप लाग्छ, आयु घट्छ, बिरुवा मर्छ फल कुहिन्छ बयान गर्न सक्दिनँ शब्दमा । त्यो पुसको ठन्डी महिनामा बिहान झिसमिसै सधँै नुहाउन पर्ने पीडा  अनि डस्ना, सिरक, ओड्न, ओछ्याउन हुन्न भनेर कामेको त्यो क्षण । थाल पर थापेर खान पर्ने रे कसैले आफूले छुएको नखाको देख्दा भएको महसुस । भाइकी प्यारी दिदी म भाइ दिदी दिदी भन्दै बिरामी पर्दा हेर्न नपाएको त्यो उदासी । म कसरी तिमीमा महसुस हुन दिन सक्छु मेरी प्यारी छोरी ।                म तिमीलाई आफ्नो घर छोडेर अर्काको भरमा र घरमा पठाउदिन छोरी । अनि म अछुत हो त भनेर छिःछिः र दुरदुर पनि गर्दिनँ । यता नछु उता नछु भन्दै कड्के आँखा पनि तर्दिनँ । यो समाजको डरले तिम्रो त्यो मस्तिष्कमा आफैदेखि डर लाग्ने भूतको डेरा बस्न दिन्नँ । तिमी तरुनी भयौ भनेर फलामका भाला रूपी शब्दका वाडले तिमीलाई घोच्दिनँ । १५ दिनसम्म स्कुल नजाँदा सबैले थाहा पाए होलान भनेर स्कुल जन मन नलागेको त्यो समय अनि बल्लतल्ल मन बुझाएर करकापले स्कुल जाँदा साथीभाइ र शिक्षकले के सोचे होलान् भन्ठानेर शरीर नै कक्रक्कभै पाहिला नसरेको त्यो पलको आभाष हुन्न दिन्न मेरो प्रण म तिमीलाई । महिले जे सजाय यस लोक वा परलोकमा भोग्नु पर्छ म तयार छु तर महिले भोगेको भोग्न दिने छैन ।म सिकाउने छु तिमीले सोधेको सबै जवाफ दिने छु । लाज पचेकी भन्दै हप्काउने छैन रामाराम । रजस्वला हँुदा गर्वले पुलकित हुने छु, किनकि मेरो रगत सिंचेर तिमीमा प्राणभरी यस जगतमा सृष्टि गरी, तिमीलाई एउटी सुन्दर कोपिलामा रङ भर्न सकेकोमा । हो म गर्व गर्ने छु मेरी ढुकढुकी । हो म आफै खुसी हुने छु तामझाम गर्ने छु म सफल भएकोमा । एउटी असल साथी आफैले सिर्जना गर्न सकेकोमा मेरी मुटु ।तिम्रो शरीरको सुन्दर परिपर्तनलाई जीवनको ऊर्जामा परिणत गर्न सहयाग गरिदिन्छु मेरी काली । अनि अब झन् प्यारी सङ्गी बनेर तिम्रा मनोक्रान्तिलाई सच्याउनमा सधँ साथ दिई  तिमीलाई फक्रन मद्दत गर्ने छु । मेरी धड्कन ।  