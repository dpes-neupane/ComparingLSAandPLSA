रिमा केसीपुसको मध्य जाडो छ । चारैतिर चिसो सिरेटो चलिरहेको छ, मानौँ काठमाडौँ जै कठ्याङ्ग्रिएको छ । चिसोले मलाई एकदमै सताउँछ । हात गोडा सुन्निएका छन् । टाउको रमरम दुखिरहेको छ । जाडो महिनाभर रुघाले मलाई बेपत्तासँग माया गर्छ ।दिनभरि अफिसको कामको चटारोले लखतरान थिएँ । कतिबेला कोठामा पुगेर सिरकमा गुटमुटिउँ झैं भइरहेको थियो । उता, शहर आफ्नै नियमित दौडधूपमा व्यस्त थियो । केही कुराको वास्ता नगरी म भने हतार–हतार कोठामा पुगेँ । अफिसको ड्रेस चेन्ज गरेँ । एक श्वासमा किचनमा पुगेर तातोपानी तताएँ ।हत्तपत्त गिलासमा पानी खन्याएँ र सञ्चोको केही थोपा हालेँ । अनि आफ्नो बेडमा सिरकभित्र पसेर सुस्ताउदै फेसबुक लगइन गरेँ ।फेसबुकले नयाँ फ्रेन्ड रिक्वेस्ट आएको जनाऊ दियो । म अक्सर नचिनेका मानिसहरुको फ्रेन्ड रिक्वेस्ट असेप्ट गर्दिनँ । हेर्दै जाँदा एउटी महिलाको पनि रिक्वेस्ट रहेछ । नाउँ थियो जूनेली । अरुभन्दा अलि फरक नाम थियो र नाउँमै थियो गाउँको सुगन्ध । त्यो नामले मलाई चुम्बकले झैँ आकर्षित ग¥यो । प्रोफाइलमा गएर हेरेँ । चिनेचिने जस्तो पनि नचिने नचिने जस्तो पनि । नामबाट कताकता अपनत्वको भावनाले मलाई अँगाले जस्तो लाग्यो र मैले असेप्ट गरें ।केही मेसेजहरु पनि रहेछन् । इनबक्स खोलेर हेर्दा उसको लामो चिठी नै पो रहेछ ।  चिठ्ठी पढ्न सुरु गरेँ । आँखाहरु एकाएक वर्खेभेलजस्तै भरिएर आए । पुरानो यादका तस्वीरहरु आँसुका ढिक्कासँगै सल्बलाउन थाले  आँखामै । मेरो आँखासामु अतीतका ती दृश्यहरु चलचित्रको पर्दाजस्तै एकपछि अर्का गरी नाच्न थाले । मेरो शरीर ओछ्यान थियो तर मेरो मन भने खरायोलेझैं बुर्कुसी मारेर स्कुले दिनहरुमा पुगिसकेको थियो ।हरेक दिन जस्तै त्यो दिन पनि ऊ स्कुलको गेट बाहिर कुरेर बसिरहेकी थिइन् ।  कति दिनदेखि ऊ सधै त्यहीँ देखिन्थी । अनुहारमा गहिरो सुरुङजस्तो उदासी पोतिएको थियो तर आँखामा जिन्दगीको रहस्य खोतल्ने उत्सुकता । उसका आँखाहरुले मलाई सधैँ विचलित बनाउँथे तर म खासै वास्ता नगरी खुरुखुरु घरको बाटो लाग्थेँ । उसका ओठहरु सधैँ मसँग कुरा गर्न खोजिरहेका जस्ता देखिन्थे ।एकदिन स्कुल छुट्टी हुनासाथ म घरजान हतारिँदै थिएँ । मलाई देखेर मुसुक्क मुस्कुराइ प्रतिउत्तरमा म नि  मुस्कुराएँ ।नजिक गएँ अनि सोधेँ, ‘कति दिनदेखि तिमीलाई यहीँ देखिराछु । तिम्रो नाम के हो  ? घर कहाँ हो ? सधैँ स्कूल बिदा हुनेबेला तिमी किन यहाँ आउँछौ ?’ सब प्रश्न एकै श्वासमा शोधेछु ।अन्जान शहरमा आफन्त भेटिएजस्तो खुशीले फुरुङ्ग हुँदै बोली, ‘जुनेली हो मेरो नाम । घर यही चिस्बाङ्ग हो । मलाई तपाईंसँग भेट्न बोल्न मन लागेर आएकी । सधैँ बोलाउन खोज्छु तर सक्दिनँ अनि फेरि घर जान्छु ?’‘हिँड जाऊँ सँगै परसम्म,’ भन्छु म  । ऊ खुट्टा खोच्याउँदै हिँड्न खोज्छे ।‘के भाको तिम्रो खुट्टा ?’मेरो प्रश्न सुनेर आँखा भरी आँशुको समुद्र उर्लिन्छ । हावाको बेग आउन मात्र बाँकी हुन्छ सुनामी आउनलाई ।यत्तिकैमा मिराले हातमा तानेर लैजान्छे । आज घर जान ढिलो भएन तँलाई ? यस्ती लङ्गडीको पछि लागेर बस्छेस् ?’म उस्का आँखा हेर्दै बिस्तारै बिस्तारै ओझेल पर्छु ।त्यो रातभर सुत्न सकिनँ । उसका टिलपलिएका मासुम आँखाहरु आँखावरिपरि आइरह्यो । खोइ किन जीवनमा पहिलो चोटी त्यो केटी र उसका आँखाहरुले मेरो रात बिथोलिदिए । मुटुमा खिल बसेजस्तो भयो । पढ्न पनि मन लागेन मलाई त्यो दिन । बिहान उसलाई भेट्ने हतारोमा फेरि स्कुल गएँ ।गेटमा हेर्छु कतै अत्तोपत्तो थिएन । दिनभर कक्षामा पढाइमा भन्दा गेट बाहिरकी त्यही केटीमा थियोे मेरो पूरापूर ध्यान । त्यो दिनको क्लास एक  महिना जस्तो लाग्यो मलाई ।घण्टी बज्नासाथ बाहिर निस्कएँ । उसलाई खोजेँ तर कही फेला पारिनँ ।म जाँगर ओइलाएको खुट्टाले बिस्तारै घर फर्किएँ । भोलि त पक्कै आउँली भन्ने आश लिएर ।भोलि पनि छुट्टी हुने बित्तिकै गेटतिर दौडिए । पर ठूलो ढुङ्गामाथि बसेकी रहेछिन् ।खरी ढुङ्गाले जानी नजानी उल्टोपाल्टो लेख्दै गरेकी जूनेली । म मुस्कुराउँदै ऊ नजिकै पुगेँ । ऊ पनि मुसुक्क हाँसी ।‘हिजो किन नआकि तिमी ?’ऊ डाँको छाडेर रुन्छे ।‘के भो ? किन रोएकी ?  भन न के भो ?’‘आमाले गाली गर्नु भो ? तिमी स्कुल किन जाँदैनौ ?’आँधी पछिको सन्नाटाजस्तै एक छिनको रुवाइपछि आफै शान्त हुन्छे ।बिस्तारै बोल्न थाल्छे ।‘मेरो आमा म सानो हुँदै मर्नु भो ।सानी आमाले माया गर्नुहुन्न । गाली गरिराख्न्नुहुन्छ मलाई नजिक परेको देखि सहनुहुन्न । पिट्नु हुन्छ मलाई । घरको काम गरेर फुर्सद नै हुँदैन ।म कसरी स्कुल जानुँ ? फेरि मलाई कसले पढ्न दिन्छ र ? भाइले मात्रै पढ्नुपर्छ भन्नुहुन्छ बा पनि ।मलाई कस्ले किनिदिन्छ र कापी, किताब र झोला ?मेरो ड्रेस छैन ।चप्पल छैन ।मलाई माया गर्ने कोही त छैन ।मेरो दाइ इन्डिया गयो पैसा कमाउन भनेर फर्केर आको छैन ।दिदिको बिहे भयो कहिलेकाहीँ मात्र आउनुहुन्छ ।घरमा एउटी लाटी दिदी छे ।अनि म छु ।लङ्गडी भन्छन् सबैले मलाई ।पेटभरी खान त पाइन्न हाम्रो घरमा ।तिम्रो कस्तो राम्रो झोला है?कति राम्रो ड्रेस, रिबन अनि चप्पलसबै नयाँ रहेछन् ।मैले त नयाँ लुगा नयाँ चप्प्ल कहिल्यै लगाउन पाउन्न  ।मलाई नि तिमी जस्तै बन्न रहर लाग्छ नि ।’म उसलाई सुनिरहेको थिएँ । उसका हरेक कुराले म चोइटिरहेको थिएँ ।मेरो आँखा अघिदेखि भरिएका थिए, कति बेला बाँध भत्कियो थाहा नै पाइनँ ।‘ला ! तिमी त रोएछौ त ? के भो? मेरो घाउ देखेर हो ?’‘उम्म कसरी भो घाउ ?,’ मैले सोधेँ ।यो म पाँच वर्ष कि हुँदा पिलो आएको रे ।बुवाले अस्पताल लाने भन्नू भएको रे । आमाले आफै ठीक हुन्छ पर्दैन लैजानु  भन्नू भो रे अनि यस्तै भएको रे । पाकेर सधैं घाउबाट पिप र रगत आउँछ नि मेरो । टालो बाँधेर हिँड्छु म ।’‘नरोऊ है तिमी । मेरो कुराले तिम्रो मन दुखाइदिएँ ।’मैले हस् भनेँ ।तर, मन भित्र भुकम्प आइरहेको थियो ।‘तिमी मेरो साथी बन्छौँ ?’‘साथी ?’‘म साथी हुन सक्छु तिम्रो ?’उम्म् ।हात मिलाऊ ।दुबैले हात मिलायौँ ।ल म घर जान्छु । भोलि भेट्ने है ढिलो भयो आज आमाले गाली गर्नु हुन्छ मलाई  ।हस, हुन्छ ।भोलि पनि कुर्छु है तिम्लाई ।तिम्रो नाम के हो नि ?मैया ।बाइ बाइ मैयाँभोलि भेटौँला !आज त मैले क ख लेख्न सिक्दै छुँ नि ।ए हो र?ल–ल हेर त यो भयो कि भएन ?उल्टो भयो ।पर्ख म सिकाउँछु तिमीलाई । यी लेउ तिम्लाई कापी र कलम । क ख लेख्न सिकाउँछु म ।यसरी ऊसँग मित्रता गाँसेपछि दिनहरु बितेको पत्तो नै पाउदिनँ थिएँ । मलाई कतिबेला छुट्टी होला र उसँग भेटुँला भन्ने ध्याउन्न मात्रै हुन्थ्यो ।आमासँग भनेर म उसलाई किताब किनेर लग्दिएँ ।हामी संगै खेलथ्यौँ, खान्थ्यौँ ।म उसलाई मेरो घरमा बोलाउँथे । आमाले पनि निक्कै माया गर्नु हुन्थ्यो उसलाई ।म घरमा चोरी चोरी खाने कुरा र लुगा लग्दिन्थे ।म उस्लाई आफुले जानेको कुरा पढ्न र लेख्न सिकाउँथे ।एक दिन मेरो सरसँग उसको पढाइको बारेमा कुरा गरेँ र सरलाई लिएर उस्को घर गएँ ।आमा पनि सँगै जानुभयो ।मनमा डर लागिरहेको थियो तै पनि उसको पढाइको लागि युद्ध लडिरहेकी थिएँ ।सम्झाइ बुझाइ बल्लतल्ल । केही पैसा सर र आमाले तिरिदिने सहमतिमा उसको स्कुल भर्ना हुने अनुमती मिल्यो । मेरो खुशीले सीमा नाघेको दिन थियो मानौँ कुनै ठूलो युद्ध जितेर फर्केको थिएँ म त्यसदिन ।यति खुशी त म कक्षामा प्रथम  हुँदा पनि भएको थिइनँ ।ऊ पर लुकेर हेरिरहेकी थिइन् डरले ।मलाई देखेर खुशीको मुल फुट्यो उसका अबोध आँखाबाट ।म गएर अँगालो हाले । निकै बेर हामी अँगालोमा बाँधिएर खुशीका आँसु साँट्यौँ ।सधैँ स्कुलको गेटमा उभिने ऊ अब कक्षाकोठामा बसेर पढ्ने गर्न थाली । उसका नयाँ–नयाँ साथीहरु भए ।सर मिसहरु पनि उसको मेहनत र जिज्ञासा देखेर दङ्ग पर्नु हुन्थ्यो । अवसरको अभावले पिल्सिनुको पीडा उसले राम्रोसँग बुझेकी थिइन् शायद । प्रथम श्रेणीमा एसएलसी पास पनि गरिछे । उसको दिनरात एक गर्दै पढेको परिश्रमले उसलाई पुरस्कृत गरेछ ।एल सि पास गरेपछि छात्रवृत्ति मै प्लस टु पनि त्यही स्कूलबाट सकिछे ।मलाई समयको आँधीले उडाएर काठमाडौँको खाल्डोमा हुत्याइदिएको  थियो । म आफ्नै जिन्दगीले दिएका परीक्षाहरुको सामना गरिरहेकि थिएँ । गाउँ छाडेर शहर पसेपछि धेरै साथीभाइहरु  बिरानो बनिसकेका थिए ।जिन्दगीको रित यस्तै हो, हरेकलाई आफ्नै बेफुर्सदीले गाँज्दै लगेको हुन्छ । म कहाँ अछूतो रहन सक्थें र ?कुनै बेला जुन स्कूलको फलामे गेट उसका लागि पार गर्न नसकिने चिनियाँ पर्खाल जस्तै थियो, आज ऊ त्यही स्कूलको मास्टर्नी भइछे ।शिक्षा सेवा आयोगको परीक्षा उत्तीर्ण भएर सरकारी कोटामा नाम निकालिछे । त्यो खुशीको समाचार ऊ पहिलो चोटी मलाई सुनाउन चाहन्थी रे । तर मेरो नम्बर भेटिनछे । अनि फेसबुकमा भेट्छु होला भनेर धुइँपताल खोजिछे । मेरो नाउँ त उसलाई मैयाँ भनेको थिएँ । कति खोज्दा पनि भेटिनछे ।अनि एकदिन अचानक ‘फ्रेन्ड यु मे नो’ मा मेरो फोटो देखिछे ।  त्यति भेट्दा पनि उसलाई वर्षौँदेखि हराएको हृदयको सबैभन्दा नजिकको मान्छे भेटेजस्तै अनुभूति भयो भनेर उसले लेखेका अक्षरहरु पढ्दा म वर्षिन लागेको बादल भइसकेको थिएँ । उसले आफ्नो सारा सफलताको श्रेय मलाई दिएकी थिइन् ।‘तपाईंले मलाई जिन्दगी दिनुभयो र आज म अरुलाई पनि आफूसँग भएको उज्यालो बाँड्न सक्ने जूनेली भएकी छु ।,’ उसले लेखेकी थिइन् ।मैले त उसलाई बाटो मात्रै देखाएको थिएँ, हिँडेको त आखिर उसले नै थिइन् । बाटोमा आएका ठेसहरुसँग जुझेको त उसले नै थिइन् ।