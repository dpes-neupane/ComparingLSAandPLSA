काठमाडौँ — लामो समय सरकारी सेवामा बिताएकी मोती शोभा श्रेष्ठले चार लघु उपन्यास सार्वजनिक गरेकी छन् । महिला पात्रमा केन्द्रित श्रेष्ठका ‘प्रकृति’, ‘सम्झनाको डायरी’, ‘सत्य र आमा’ र ‘आँसु’ लघु उपन्यासहरू पूर्वप्रधानमन्त्री तथा साहित्यकार लोकेन्द्रबहादुर चन्द, कवि तथा गीतकार कालीप्रसाद रिजाल, साहित्यकार तथा पूर्वअर्थमन्त्री शंकर कोइराला, साहित्यकार तथा चलचित्र निर्देशक यादव खरेललगायतले शनिबार राजधानीमा लोकार्पण गरेका हुन् ।उपन्यासमा पितृसत्तात्मक नेपाली समाजमा सामान्य परिवार, महिलाको जीवन हेर्ने, बुझ्ने र महसुस गर्ने तरिका तथा तिनका भोगाइहरू समेटिएको श्रेष्ठले बताइन् । ‘मैले पहिलो लकडाउनको तीन/चार महिनामा नै यी उपन्यासहरू तयार पारें,’ श्रेष्ठले भनिन् । ‘प्रकृति’ मा श्रेष्ठले नेवारी समाजका रीतिरिवाज, आर्थिक अवस्था र युवापिँढी विदेशिन बाध्य हुनुका कारणहरू समेटेकी छन् । ‘सम्झनाको डायरी’ मा मानिसमा साहस, हिम्मत भएमा समाज र राज्यका लागि योगदान गर्न सक्ने र समयको सही सदुपयोगले जीवन सुखमय हुन्छ भन्ने भाव समेटिएको छ । ‘सत्य र आमा’ कृतिमा भने उनले बालश्रम शोषणबारे उल्लेख गरिएको छ । ‘भोको पेट र टुक्रिएको हृदयले जीवनमा महत्त्वपूर्ण पाठ सिकाउने कुरालाई मनन गरी यो उपन्यास लेखेकी छु,’ उनले लेखेकी छन् । चौथो कृति ‘आँसु’ मा उनले नेपालको ग्रामीण परिवेशमा जन्मीहुर्की, सानै उमेरमा विवाह गरेर संघर्षरत एक महिलाको कथालाई समेटेकी छन् । काठमाडौंको मरुटोलमा जन्मिएकी श्रेष्ठ श्रम तथा यातायात व्यवस्था मन्त्रालयमा सहसचिव, वाणिज्य विभागमा निर्देशक, जनसंख्या तथा वातावरण तथा उद्योग मन्त्रालयमा उपसचिवको जिम्मेवारी सम्हालेकी थिइन् । श्रेष्ठले यसअघि ‘नेपालमा घरेलु उद्योगका विकास’ नामक पुस्तक प्रकाशित गरेकी थिइन् ।