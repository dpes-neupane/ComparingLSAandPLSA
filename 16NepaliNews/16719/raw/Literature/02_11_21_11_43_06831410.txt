
चुलबुले, चञ्चले, अस्थिर छ मन
हिजो अन्तै थियो
आज कवितामा छ मन
नाप्न नसकिने, जोख्न नमिल्ने
कतै नरोकिने, कवै नथाक्ने
बिजुलीभन्दा द्रुत गतिको
बेग कसैले थाम्न नसक्ने
भण्डारण क्षमता असीमित भएको
एउटा बृहद् सन्दुक हो मन ।
 
दशौँ इन्द्रियहरूमा नपर्ने
एघारौँमा परेर के भो ?
सबै इन्द्रियहरूको सारथी हो मन
प्राणी जगतको राजा हो मन ।
 
सुषुप्तिमा या जाग्रतमा
अथक, अविराम चलिरहने
कहिले उर्लने भेल बनेर
कहिले शान्त समुन्द्र भएर
रूवाउने हसाउने मनको बानी
कल्पनाशिलताको हो यो खानी।
 
लीला छ यसको अपरम्पार
कृष्ण बनेर मन दायावान हुन्छ
द्रौपदीको लाज ढाक्न पुग्छ
कृष्णको उही मन पवित्र हुँदैन
वस्त्र लुकाई गोपिनीहरूको
गोप्य अङ्गको प्यासी बन्छ
असल मात्र हैन उद्धण्ड पनि छ
कहिले यो मन राम बन्छ
कहिले रावण भै सीता हर्छ ।
 
अति अनियन्त्रित अति विचलित
पथभ्रष्ट र गतिछाडा मन
बाटो बिराउँछ-पागल बन्छ
महौषधिको सेवन गराई
बसमा राख्न सक्नुपर्छ
रोकौँ बरालिनबाट मनलाई
सङ्किर्ण होइन बिराट बनाऔँ
सन्तुष्टिको श्रीपेच पहिरी
सम्यमताको चन्दन लगाऔँ ।
 
मनविहीन तन कस्तो होला ?
सास बेगरको लास बन्ला
मनका कतिपय गोप्यताहरू
उजागर हुँदैनन् जीवन पर्यन्त
चिता वा चिहानमा पुगेर
भष्म हुन्छन् लाससँग ।
 
गोरखा बजार                                                           
हालः म्याडिसन,अमेरिका
