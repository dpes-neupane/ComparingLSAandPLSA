   १. अन्तिम हुनुको पीडा त कक्षाकोठामा अन्तिम हुने एउटा बच्चाले पनि बुझ्छ । तैपनि कुनै पनि राजवंशको अन्तिम राजा हुनुको पीडा बयान गर्ननसकिने हुन्छ । त्यसैले त राजा हुँदा कहिल्यै नहाँस्ने मान्छे पनि हाँस्दै हिँड्न थाल्छ नाच्दै हिँड्न थाल्छ । २. यो नौलो कुरै होइन । किरात, लिच्छवी, मल्ल सबै वंशका अन्तिम राजाले त्यो पीडा भोगेकै थिए । इतिहासभरि हरेक अन्तिम राजाले फेरि एकपल्ट राजा बन्ने  बडेमानको ढुंगा जस्तो भारी धोको अन्तिम साँससम्मन् छातीभित्र पालेर निस्सासिएर बाँचेका थिए/मरेका थिए ।३. अनि खुशीको उन्मादले बहुलाउनु नयाँ शासकहरूको प्रवृत्ति नै हो । त्यसैले त राजा फालेका नयाँ शासकहरू दिनहुँ भोज मनाइरहेका छन् जनताका नाक, ओंठका थरिथरि स्वादिष्ट परिकार बनाएर ।(मूलतः नेपालभाषाका लेखक आर. मानन्धरको नेपालीमा दर्शन–साहित्यको पुस्तक “क्षितिजको स्पर्श” प्रकाशित छ ।)  #कविता#साहित्य