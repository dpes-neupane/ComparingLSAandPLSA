-माधव पोखरेल ‘गोज्याङ्ग्रे’उहिल्यै भगवानका पालामा नेपालमा कस्ता कस्ता नेताहरु थिए, त्यो कुरा अहिले आएर गौण भए पनि यतिबेला उहिल्यैको झलक देखाउने गरी आफूलाई भगवानकै रूपमा ऐतिहासिक र आदर्शवादी नेता ठान्नेहरुको लर्को लागेको देखिन्छ । जनताका अगाडि आफूलाई कति न बरदानै पाएर आएझैँ गरी नेतागिरी गर्ने दही चिउरे स्वभावका बज्रस्वाँठहरु कञ्चनरूपका मतदाताहरुका सामु ङिच्च दाँत देखाउँदै जम्लाहात पार्दै थोत्रो, मैलो, फाँटेको झोला काँधमा भिरेर आँगनमा फटौरा चुट्न थालिहाल्छन् । नेपाल अर्थात् नेतालाई जनताले पाल्नुपर्ने देश हो भन्दा सोह्रै आना सत्य ठहरिन्छ । यो कुरामा नेताहरुको समेत दुईमत हुँदैन भन्ने कुरामा म सत्यतामा अडिग भएको छु । कस्तो उल्टो जमाना आएको जनतालाई नेताले पाल्नुपर्नेमा जनताले नेतालाई धारेहात पारेर पाल्नुपर्ने अवस्था आएको छ । आफूलाई भगवानको रूपठान्ने धसिङ्ग्रेहरुलाई विनासितीमा किन जम्ला हात पार्नु ? व्यहोरा हेर्दा त धारेहात लाउनु नै सबैभन्दा उत्तम ठानेर जनताले पनि दर्जा तोकेका होलान नि ।चैत महिना र कात्तिकमा गाउँघरमा फेरि लाउँदै हिँड्ने जस्ता स्वरूपका नेता भनाउँदा जातका खैरातीहरु चाहिँ निर्वाचनका समयबाहेक अरू समयमा हिँडेको देखिँदैन । व्यहोरा हेर्दा सो प्रवृत्ति देखिए पनि इमान र जमान चाहिँ घरको रक्षक जतिको पनि पाइँदैन । बरु घरको रक्षकलाई निर्वाचनमा उमेद्वार बनाएका खण्डमा आजकलका नेताले भन्दा बढी मत पाएर हाम्रो उच्च सुरक्षा गर्न सक्ने कुरामा म विश्वस्त छु ।जनताका नाममा राजनीति गरेर जनतालाई नै कुल्चिएर हिँड्दै गरेका पत्रुहरुलाई जनताले जिउँदै खाल्डोमा हालेर पुर्ने दिन पनि सायद आउँछ होला । ‘बुझ्नेलाई यो कुरा गहिरो छ, नबुझ्नेलाई घर छेउमै पहिरो छ’ भनेझैँ हुन्छ बुझ्नेका लागि यो कुरा । हामी नेपालीका लागि पनि नेतागिरी गर्ने मान्छे निकै ठूलै ठाउँमा पुगेको झैँ भान हुने गरेको छ । हामी भनेका नेतागिरी गर्नेहरुको निर्णायक हौँ भन्ने कुरा सधैँ दिमागमा तातो पारेर राख्नुपर्छ । निर्वाचनका समयमा हामी सधैँ नेताभन्दा पछिपर्नुका कारण पनि हामी चिसो भएर हो । अरूको लहैलहै र हो हो रेमा लागेका कारण नेताले हामी मतदाताहरुलाई चिसो छिँडीमा सुताएर आफूहरु सधैँ तातोमा बस्ने प्रवृत्तिलाई निरन्तरता दिइरहेका छन् । हामी भने यो रमिता हेरेर रमाइरहेका छौँ । को असल को कमसल भन्ने गुण दोष छुट्याउन सकिरहेका छैनौँ ।  नेपालमा राजनीति गर्न भित्रिएका केही पागधारी वा दागधारीहरुको कुरा गरौँ वा स्वच्छ नेपालीकै कुरा गरौँ राजनीति देशको र जनताको मुहार फेर्न होइन व्यक्तिगत स्वार्थका लागि मात्र अपनाएको कुरा अहिले घाम जतिकै छर्लङ्ग भएको छ । विश्व राजनीतिका तुलनामा लोकतान्त्रिक गणतन्त्र नेपालको राजनीति ताते गरिरहेको अवस्थामा छ । त्यसैले नेपालमा नेतागिरी निरक्षर हली, गोठाला, घाँसे दाउरे सबैले गर्न थालेका छन् । ढोके, हुक्के, चिलिमेहरु त राजनीतिमा निकै अघि हिँड्न थालेका छन् । लामो धोती कुर्ता लाएर, काँधमा गम्छा भिरेर नेपालमा नेतागिरी गर्नेहरु भनेका आफ्नो राजनीतिक पृष्ठभूमि र नैतिकता आफै बिर्सनेहरु हुन् भन्दा सबैलाई चित्त बुझ्छ । फेरि यिनीहरु कस्ता छन् भने दुई पैसेदेखि सय रुपियाँमा पाइने, पर्नेसम्मका छन् । भनौँ एउटा बच्चाले समेत उसको कुरा पत्याउँदैनन् र उसलाई उल्ली विल्ली पार्छन् । नेपालमा केटाकेटीले समेत नेतालाई हेपाहा दृष्टिले हेर्न र जिस्क्याउन थालेभने अबको नेतागिरीको औचित्य मतदाताले बुझिसकेका छन् । अरूले नेतागिरी गरेको देखेर सिको गर्नेहरुले पहिले आफ्नो अनुहार ऐनामा नहेरी अरूलाई कालो भन्ने संस्कारलाई समेत वंशवृद्धिको दृष्टिले स्वीकार गरेका छन् । बुद्धि न शुद्धि पकाबूढी सेल भनेझैँ नेपालको नेतागिरी भगवान भरोसे चलेको छ भन्दा कुनै फरक पर्दैन । अस्तिको राजनीति सिपाहीले हातमा लौरो लिएर चलाएको थियो । हिजोको राजनीति पनि झण्डै त्यही रूपको थियो तर केही कुरामा भने फरक रह्यो । आज देशमा भएको व्यवस्था गणतन्त्र हो कि दलहरुको गलगाँड तन्त्र हो, कसैले बुझ्नै सकेको छैन । जनताका प्रतिनिधिहरुले जनतालाई यो देशको शासन व्यवस्थाका बारेमा सही कुरा बताउन सकेको सुनिएको छैन र पाइँदैन पनि । नेतागिरी गर्नेहरु आफूलाई सधैँ सगरमाथाभन्दा अग्लो भएको महशुस गर्छन् । चाहे ती गाउँतहका हुन्, जिल्ला तहका हुन् वा केन्द्रीय तहका हुन् । जनताले नेतागिरी गर्न अधिकार दिएर पठाए पनि जनताको भावना अनुकूल काम गर्न नसक्दा कतिपय नेतागिरी गर्नेहरु आफै सङ्कटमा परेको कुरा पनि घाम जतिकै छर्लङ भएको छ । सङ्क्षेपमा भन्नुपर्दा नेपालमा नेतागिरी मौलाउनका लागि माटो सुहाउँदो वातावरण अझै तयार भएको छैन । अर्को कुरा कतिपय नेतागिरी गर्नेहरू यो माटोमा नजन्मिएका कारण पनि माटो सुहाउँदो नभएको हो कि जस्तो पनि लाग्छ ।नेपालमा नेतागिरी गर्नेहरु एक नम्बरी पाराले होइन दुई नम्बरी पाराले काम गर्ने गरेका कारण पनि उनीहरुको भाउ पहिलेको तुलनामा निकै खस्केको छ । भनौँ योक्रमले सधैँ निरन्तरता पाइरहने छ भन्दा कुनै फरक पर्दैन । गाउँका जनताले समेत अब नेताको नाम लिने बित्तिकै ओठ लेप्रयाउन थालिसके भने नेतागिरी सहज रूपमा गर्ने अवस्थामा समेत प्रश्नचिन्ह लाग्न थालेको अवस्था छ । बिहारी नेतागिरीबाट प्रभावित नेपालको नेतागिरी २०४६ सालअघि फरक ढङ्गको थियो भने सो समयपछि फरक ढङ्गले चल्दै आएको छ । हुबहु बिहारको नक्कलका रूपमा देखिएको नेपालको नेतागिरीको चुरीफुरी हेर्ने हो भने ‘कही नभएको जात्रा हाँडीगाउँमा’ भनेझैँको छ । जात्रा भनेको कुनै उत्सव मनाउनु हो । भनौँ कुनै जात्रामा देखाइने कुनै बुख्याँचा जस्ता छन्, नेपालमा यतिबेला नेतागिरी गर्नेहरु । जसलाई बुख्याँचा भनेको के हो ? जानकारीसम्म पनि छैन, त्यस्ताहरु अहिले आफै बुख्याँचा भएर गाउँगाउँमा दौडिरहेका छन् । कसैले तपाईं भनोस् कि नभनोस् आफैँ मपाइँत्व देखाएर अरूका अगाडि सो प्रदर्शन गर्ने र बकमफुसे गफ गरेर जनता आकर्षित गर्ने मेलोबाहेक केही भा छैन आजको नेतागिरीमा । मेवाका लागि सेवा आजको दुनियाँमा सबैले गर्छन् तर सेवा अनिवार्य र ग्यारन्टी हुन्छ । नेपालको नेतागिरीको सेवा भनेको पहिले मेवा अनि बाध्यता छैन, सेवाको काम । मेवा पाएपछि टीएपी टाप । कति वर्ष हराउने हो, कुन दुलोमा लुकेर बस्छ नेतागिरी गर्ने मान्छे कसैले पत्तो पाउँदैनन् । भनौँ नेपाली नेतागिरी गर्नेहरुले आफ्नो पुस्ता मात्र होइन भावी पुस्तालाई समेत पाल्ने गरी र आफूले नेतागिरी गर्दा लागेको खर्चको साँवा व्याजको दसबर हुने गरी असुलेर बसेका छन् । जनताका नाममा जनताले नै तिरेको करबाट पारिश्रमिक खाएर जनतालाई नै ऋणमा पारेर आफूहरु पानीमाथिको ओभानो हुने संस्कारलाई पुरानै विर्ता ठानेर नेतागिरी गर्नेहरुले देशको दोहन गरेका छन् । निर्वाचनमा अरू समयमा भन्दा बढी नै नेतागिरी गर्नेहरुको तामझाम र ढाडस देख्ने गरिन्छ । तर अब ती ढाडस देखाएर र जनताको आँखामा छारो हाल्ने काम गरेर भोटको पोको पारेर हिँडेपछि गाउँ नफर्कने दिन फेरि आउला भनेर औँलो नभाचे पनि हुन्छ । अब नेतागिरीकै भरमा कटेरोलाई दरबारमा रूपान्तरण गरौँला भनेर सोच्दै अघि बढेका खण्डमा भविष्यका लागि नेतागिरी पुनः आमाकै गर्भमा फर्काइदिए सबैभन्दा उपयुक्त हुन्छ । चुनावमा नेतागिरी, दादागिरी होइन इमान, जमान र निष्ठागिरी बन्न सक्नु पर्दछ । आमाले सिकाएको भन्दा बढता जान्ने भएका कारण हिजोका नेतागिरी गर्नेहरु आफैले खनेको खाल्डोमा आफैँ परेको उदाहरणहरु पनि हाम्रासामु घाम जतिकै छर्लङ्ग भएको छ । नेतागिरी जन्म दिने आमालाई र आफ्ना दाजुभाइ, दिदीबहिनी, छरछिमेकी, इष्टमित्र, नाताकुटुम्ब रुवाएर आफू हास्नका लागि हो भने यसले नेपाल देश नाम रहेसम्म बाचुञ्जेल निरन्तरता पाइरहोस् । आफ्नै छरछिमेकी, दाजुभाइ, दिदी, बहिनी, सन्तान र आमा बाबुलाई रुवाएर गरेको नेतागिरी देशका लागि हो भन्नेहरु अब मुसाको दुलोमा पस्नेकी सर्पको दुलामा वा किरा फट्याङ्ग्राको बासस्थानतिर जाने हो, आफैले सोचे हुन्छ । यदि यसको निर्णय गर्ने जिम्मा जनतालाई दिने हो भने उचित समयमा उचित निर्णय आउन सक्छ । नेतागिरी गर्नेहरुमा उचित निर्णय गर्ने क्षमता छ भन्न सकिने अवस्था आजसम्म देखिएको छैन । समाजका आलाकाँचाहरु नेतागिरीमा गएर गिरेका छन् ।कतिपय काजी भनाउँदाहरु नेतागिरी गर्दा जनताले पाजी बनाएको देश पनि यही हो । कतिपय मुखियाहरु जनताकै कारण दुखिया भएर हिँडेको देश पनि यही हो । कतिपय जिम्वालहरु सामन्तीका सिम्बल भएर हिँडेको देश पनि यही हो । नेपालका नेता नपढे पनि आफूलाई कानुन बेत्ता ठान्छन् । भनौँ उनीहरु लाटो देशको गाँडो तन्नेरी बनेर सिङ्गो मुलुकलाई नै मुठ्ठीमा लिएर हिँडेका छन् । यस्ता उदाहरण खोज्ने हो भने समयले देखाएको, सिकाएको, भए गरेको धेरै पाइन्छन् । अब यी नेतागिरी गर्नेहरु भविष्यमा कमन्डलगिरी वा साधुगिरी बन्न सक्दैनन् भनेर भन्न सकिने अवस्था नआउला भन्न सकिन्न । नेतागिरी गर्नेहरुबाट जनताले गरेको अपेक्षा पूरा नहुँदा र मेवाका पछि लागेकाले सेवालाई ओझेलमा पारेर जुन गलतबाटोमा हिँडिरहेका छन् त्यो बाटो नै भोलि गएर एउटा विशाल खाल्डोमा परिणत हुनेछ भन्ने कुरा नेतागिरी गर्नेहरुले अहिले बुझ्नु पर्दछ । तर अहिले उनीहरु कम्बल ओढेर घिउ खानेकाम गरिरहेका छन् भन्दा कुनै अत्युक्ति हुँदैन ।जनताले एकढिको नुन नपाएको बेलामा नेतागिरी गर्नेहरु भने कम्बल ओढेर घिउ खानु कति महान कार्य हो र न्यायसङ्गत हो भन्ने कुराको भेउ लेउ लागेको नेताहरुको दिमागले बुझेको छ । नबुझेको भए यस्ता काम कुराबाट उनीहरु टाढै हुने थिए । भनाँै नेताहरु राजनीतिलाई आफ्नो छोटो बुद्धिको उचाइ बढाउन बुद्धिको भाँडोमा बिर्को लाएर मिष्ठान्न मेवातिर ध्यानाकृष्ट भएका छन् ।    