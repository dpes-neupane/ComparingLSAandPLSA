-दीपक घिमिरे    देश पछि पर्यो भनेर हामी कहिले नेतालाई दोष दिन्छौं त कहिले हाम्रो देशको भौगोलिक विकटतालाई । समुन्द्र नहँुदा चिन्ता लिँदै भन्छांै–  देशले प्रगति गर्न समुन्द्र चाहिँदो रैछ । अनि फेरि कैयांै भूपरिवेष्ठित मुलुकले विकासमा फड्को मारेको देख्दा भन्छौं, नालायक नेताले गर्दा देश पछाडी पर्यो । पहाडै पहाडले भरिएको हाम्रो सुन्दर देशको विकासमा पहाडलाई पनि दोष दिँदै भन्छौं, भौगोलिक विकटताले गर्दा पनि हाम्रो देश पछाडि छ यार । पहाडमा न रेल चलाउन सकिन्छ, न बाटो बनाउन । त्यही सुन्दर पहाडमा बस्ती बसेको कल्पना हामी गर्दैनौं, बरु समतल जमिनमा दस हात भए नि घडेरी जोडेर घर बनाउने सपना रातदिन देख्छौं अनि सरकारलाई धारे हात लगाउँदै भन्छौ– न रोजगार छ न त कुनै व्यावसाय ! सरकारले हामीलाई हेर्दैन । हामी पहाडमा भएका एक दुई रोपनी जग्गा घुइँयाको भाउमा या उधारै भए पनि बेचेर तराईका समथर फाँटमा बसाइँ सर्न लालायित हुन्छौं, अनि जग्गा व्यावसायीलाई हात जोडेर भन्छांै चार पाटा मिलेको एउटा घडेरी मिलाई देऊ त ।  हामी अलिकति पहाड या उर्वर खाबर मन पराउँदैनांै, हामीलाई चट्ट मिलेको घडेरी नै चाहिन्छ । अनि आफूसँग भएको जग्गा पनि बेच्न लालायित छौं । बाउबाजेले परम्परागत खेती गरेर दुई दर्जन जहानपरिवारको पेट पालेको खेत हामी प्लटिङ गरेर दसहाते घडेरी बनाउँदै बेच्न लालायित छौं । कृषिबाट उँभो लाग्न सकिन्न भन्ने भाषण छाट्दै त्यही जग्गा बेचेको पैसाले दुबई कतार धाउँछौ । हामी उब्जाउ जग्गालाई घडेरी बनाउन आतुर छौं । भएको उब्जाउ जमिन मासेर घडेरी बनाउँदै भू– माफियाहरू रातारात करोडपति बन्छन् । हामी चाहिँ सरकारलाई धारेहात लगाउँदै बस्छौं । तर फेरि तिनैलाई चुनेर पठाउँछौ, जो हिजो हाम्रा लागि असक्षम थिए । यो क्रम चलिरहन्छ । तर देशको विकास तीव्र गतिले अघि बढ्न न हामीलाई भौगोलिक बनावटले रोकेको छ न त समुद्रले । मैले बुझेअनुसार देश विकासको सपना नदेख्ने नेता अनि तपाईं हामीजस्तै भेँडा कार्यकर्ताले गर्दा देश पछाडि परेको हो । भौगोलिक विकटताले हुँदै होइन भन्ने ज्वलन्त उदाहरण अस्ति घुमेको कोलम्बिया देशले प्रष्ट पार्दियो । पूर्वनिर्धारित कार्यक्रमअनुसार हामी कोलम्बियाको बगोटा एयरपोर्टको ट्रान्जिट हलमा थियौं । ठ्याक्कै नेपालको पोखरा या दाङजस्तै लाग्ने बाटाले मेरो मन तान्यो ।  वरिपरि पहाड, चारैतिर हरियाली अनि शान्त सहर । हामीलाई पुग्नुपर्ने थियो अर्को सहर मेडिलिन । दुई घण्टाको ट्रान्जिट पछाडि हामी विमानमा बस्यौं, अनि विमान अर्को सहर मेडिलिनका लागि उड्यो । करिब चालीस मिनेटको उडानपछि हामी मेडिलिन एयरपोर्टमा उत्रियौं । यहाँ पनि चारैतिर पहाड, बीच उपत्यकामा बसेको सानो एयरपोर्ट । बाहिर निस्कना साथ हामीलाई लिन बसेका ज्याक सँग भेट भयो, उनले हामीलाई आफ्नो कारमा बसाले । मेडिलिन सहर भन्दा एयरपोर्ट लगभग बीस किलोमिटर टाढा रहेछ । हामी कारमा कुदिरह्यौं ।  थानकोटको तल नौबिसेबाट मुग्लिङसम्म आए जस्तै महसुस हुने बाटो । तर भौगोलिक बनावट मात्र त्यस्तो । एकातिर ठूलो अनि हरियाली युक्त पहाड, अर्कोतिर ठूलो नदी । ठ्याक्कै त्रिशूली नदीको डिलैडिल यात्रा गरेको महसुस हुने । हामी चकित पर्दै हेरिरह्यौं । बाटो घाटोका लागि भौगोलिक विकटताले केही प्रभाव पार्दो रहेनछ भन्ने सोच्दै यात्रा गर्यौं । करिब आधा घण्टाको यात्रापछि हामी कोलम्बियाको मेडिलिन सहर आइपुग्यौं । बीचमा खोलो अनि दुवैतिरका पहाडमा सुन्दर अनि घना बस्ती । कल्पनाभन्दा माथिको सुन्दर सहर । सबैले फोटो लियौं, कसैले नेट कनेक्ट गरेर घरमा त्यो सुन्दर सहर भिडियो कल मार्फत देखायौं । रातपरेपछि तिहरमा झिलिमिलीले सिँगारिएको घरजस्तै देखिने ती पहाडका घर देखेर मन लोभियो । सोचें ! भौगोलिक विकटता भए पनि विकास चाहिँ तीव्र रहेछ । अर्को दिन ज्याकले घुम्न भनेर निकाल्यो । यस्तो विकट पहाडमा बिसौँ तलाभन्दा माथिका घर रहेछन् । रेल कुद्ने रहेछ अनि लोडसेडिङको त कुरै भएन ।  मैले उसलाई सोधें, यहाँ सबै पहाड मात्र हो ?  उसले एक घण्टा जति कार हुइँकायो अनि लगेर गयो सुन्दर फाँटमा । जहाँ तरकारी खेती थिए, केरा खेती थिए । मैले सोचें यस्ता समतल फाँट नेपालमा भए प्लटिङ गरेर जग्गा व्यावसायी रातारात अरबपति बनिसक्थे । बस्तीहरू पहाडमा बसालेर कृषि योग्य जमिनमा आधुनिक तरिकाले कृषि व्यावसाय गरेर देशलाई कृषिमा आत्मनिर्भर गराउनु कृषिप्रधान देशको आफ्नो दायित्व पनि हो । तर शासक नै विकासका लागि कुनै सपना नदेख्ने परेपछि देश निश्चित रूपमै पछाडि पर्दो रहेछ ।कोलम्बियाका कृषि क्षेत्रहरू घुम्दै गर्दा एउटा व्यक्तिलाई बेस्सरी सम्झिएँ । दुनियाँले पागल भने पनि उनको भनाइले प्रभावित नै भए । सामाजिक सञ्जालमा हिट भए पनि जनमानसमा पागल कहलिएका मुकुन्द घिमिरेले एक पटक ट्विइटरमा लेखेका थिए । तराईका सुन्दर बस्ती पहाडमा सारिने छ, उब्जाउ हुने तराईका चारकोशे झाडी मासेर ट्यक्टरले जोती हेलिकप्टरबाट बीउ छरिने छ । उनले कल्पना गरेको मुकुन्दल्यान्डमा उनले सोचेजस्तै कृषिमा आत्मनिर्भर हुने सपना देखेका छन् । यदि साच्चै हावापानीले स्वर्गजस्तै हुने पहाडमा बस्ती बसाल्न सरकारले पहल गर्ने, उब्जाउ जमिन मासेर प्लटिङ गर्न नपाइने व्यवस्था गर्ने हो भने हाम्रो देश हाम्रै पालामा समृद्धितर्फ लम्केको देख्न सक्ने थियौं । हो, हाम्रो नेपाल आर्थिक रूपमा कमजोर छ तर भएको आर्थिक लगानी पनि सही सदुपयोग गर्न सकियो भने भौगोलिक विकटताले देश पछाडि पर्दो रहेनछ । तर हामी उब्जाउ जमिन मासेर बस्ती बसाउँछौं, स्वच्छ हावापानी भएका पहाडी बस्ती उजाड बन्दैछन् । नेताहरू घुम्न आउँदैनन् त यस्ता देशमा ? यही प्रश्नले मन पिरोलिरह्यो । फेरि सोचे, चुनाव खर्च उठाउँदा उठाउँदै अर्को चुनाव आउँछ अनि कसरी देश विकासका लागि पहल गरुन् ? कोलम्बिया घुम्दै गर्दा एउटा कुरा नेतालाई सुझाव दिन मन लाग्यो नेताजी ! पैला देश विकासको सपना देख्नुस् । बुझ्नु भयो ? अनि घुम्नुस् हाम्राजस्तै भौगोलिक विकटता भएका देश । अनि हेर्नुस् कहाँ कस्तो विकास छ । एकै पटक नसके पनि सुस्त सुस्त विकास गर्दै जानुस् । हामीलाई नेपाली भन्न गर्व लाग्ने बनाउनुस त प्लिज ।  