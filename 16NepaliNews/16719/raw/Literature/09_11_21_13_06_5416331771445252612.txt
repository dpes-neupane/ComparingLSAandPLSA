काठमाडौँ — सर रोल्यान्डको मृत्युपछि उनका जेठा छोरा ओलिभरले सम्पत्तिमाथि एकलौटी अधिकार पाउँछन् । बुबाले उनलाई मृत्युअघि भाइ ओर्लान्डोको ख्याल राख्न भनेका हुन्छन् । तर उनी त भाइप्रति कठोर भइदिन्छन् ।त्यहीँबाट दाजुभाइबीच रिस र घृणा उत्पन्न हुन्छ । त्यही रिसले ओर्लान्डो दरबारको लडाकु चार्ल्ससँग कुस्तीमा लड्न हौसिन्छन् । ओलिभरले भने चार्ल्सलाई आफ्नो भाइप्रति लड्न उक्साउँछन् ।तर ड्यूक फ्रेडरिकका अगाडि लडाकु चार्ल्सलाई ओर्लान्डोले पराजित गरिदिन्छन् । ओर्लान्डोको बहादुरी देखेर रोजलिन प्रभावित हुन्छिन् । आफूले लगाइरहेको माला खोलेर लगाइदिन्छिन् । एक भेटमै दुईबीच प्रेम अंकुराउन थाल्छ । रोजलिन ड्यूक फ्रेडरिकको दाजुकी छोरी हुन् । फ्रेडरिकले दाजुलाई शक्तिबाट हटाएर निर्वासनमा पठाइसकेका हुन्छन् । आफ्नी छोरी सिलियाको मनमिल्ने साथी भएकै कारण रोजलिनलाई उनले दरबारमा बस्न दिएका हुन्छन् ।तर एकदिन फ्रेडरिकले रोजलिनलाई पनि निर्वासनमा पठाउने सोच्छन् । निर्वासनबाट बच्न उनले पुरुषको वेश बदलेर आर्डेन नामक जंगलमा भाग्ने योजना बनाउँछन् । सिलिया पनि उनीसँगै गोठालोको वेशमा जंगल भाग्छिन् । राजकुमारीलाई सहयोग गर्न टस्टन पनि उनीहरुकै पछि लागेर आर्डेन पुग्छन् । उता दाजु ओलिभरले आफूविरुद्ध जाल थापिरहेको कुरा नोकर एडमबाट थाहा पाएपछि ओर्लान्डो एडमलाई लिएर आर्डेनतिरै जान्छन् ।एक अर्कासँग अथाह प्रेम गर्न थालेका रोजलिन र ओर्लान्डोको भेट आर्डेनमा होला त ?, के रोजलिन निर्वासनको जीवनबाट मुक्त हुन्छिन् ? ओर्लान्डो आफ्नो दाजुको जालबाट बच्न सक्लान् ? विलियम सेक्सपियरको नाटक 'एज यु लाइक ईट' पढेका दर्शकका लागि अगाडिको कथा नयाँ नहुन सक्छ । तर नेपाली रंगमञ्चमा सेक्सपियरको यही नाटक हेर्ने धेरैले भने पक्कै नौलो अनुभव गर्न पाउनेछन् ।सत्ता, शक्ति र प्रेमले पात्रहरुका जीवनमा ल्याउने आरोह-अवरोहले नाटकसँग दर्शकलाई जोडेर राख्छ । दुई दाजुभाइबीच सम्बन्धको रोष, मौलाउँदै गरेको प्रेम र शक्तिका लागि खेलिने खेलहरुले नाटकलाई रोचक बनाएको छ । सत्तामा बसेकाहरुले शक्तिका लागि खेल्ने खेल नेपाली समाजमा पनि उत्तिकै सान्धर्भिक लाग्छ । प्रेमको शक्तिले सम्बन्धहरुबीच रिस, राग र अझमदारीहरु कसरी उखेर फाल्छन् भन्ने कुराको साक्षी पनि हो नाटक 'एज यु लाइक ईट' ।उक्त नाटकमा मानव जीवनका महत्वपूर्ण पक्षहरुलाई कलात्मक रुपमा उतारिएको छ । १५९९ तिर सेक्सपियरले नाटकमा उतारेको समाजसँग वर्तमान समाज मिल्दोजुल्दो देखिन्छ । नाटकमा प्रयोग गरिएका संवाद, प्लट, प्रप्स र पहिरणहरुले दर्शकलाई त्यो बेलाको समयमा पनि पुर्याउँछ । त्यो समयकी विद्रोही पात्र रोजलिनको कथा होस् या, बफादार सेवक एडम, हरेक पात्रहरुको भावना र यात्रालाई मञ्चमा कलाकारहरुले बाँचिदिएका छन् ।ग्रेटा राणाको अनुवाद र निर्देशनमा तयार भएको यो नाटक लगभग २ घण्टा लामो छ । मञ्चमा कलाकारले अंग्रेजी संवाद बोल्छन् । अंग्रेजी भाषा नबुझ्नेका लागि नाटकले ध्यान विकेन्द्रित गर्नसक्छ । तर, कलाकारको अभिनय र सांकेतिक भाषाको माध्यमले दर्शकसँग संवाद गरिरहे झैँ अनुभव हुन्छ । त्यो बेला बोलिने शब्दहरुको प्रयोगले कथाको सुमधुर सञ्चार बन्द गरिदिन सक्छन् । यो नाटकमा एउटै कलाकारले तीन भन्दा बढी कलाकारको भूमिका गरेका छन् । ती कलाकारलाई फरक चरित्रमा झट्टै विश्वास गरिहाल्ने किसिमको प्रस्तुति नदिएजस्तै लाग्छ । कति ठाउँमा पात्रहरुले अभिनय बिर्सिएर संवाद बोलिरहे झैँ देखिन्छ । तर कथाको केन्द्रीय द्वन्द्व र बीचबीचमा आइरहने ट्वीस्टहरुले नाटकको उक्त कमजोरी छोपिदिन्छ ।'पास्टर कमेडी'मा आधारित नाटकमा टस्टनको भूमिकामा देखिएका कलाकार सन्दीप श्रेष्ठको अभिनय तारिफलायक छ । आर्डेनमा भेटिने गोठालोको भूमिकालाई सुन्दर तरिकाले प्रस्तुत गरिएको छ । रोजलिनको भूमिकामा गुञ्जन दीक्षितले अझै मेहनत गरेको भए सुनमा सुगन्ध थपिने थियो । समापिका गौतमले सिलियाको भूमिकालाई न्याय दिएकी छन् । प्रप्स र पहिरन यो नाटकको बलियो पक्ष हो । संगीतको प्रयोग सान्धर्भिक लाग्छन् ।लामो समयपछि नाटकघरहरु खुल्न थालेका छन् । कलाकार र दर्शकको जमघट हुन थालेको छ । महामारीले दिएको तनाव र समस्याबीच दर्शकका लागि यो नाटक हाँसो थेरापी नै बन्नसक्छ । ग्रेटा र साहयक निर्देशक आशान्त शर्माको मेहनत सिमित समयका लागि मात्र मञ्चन हुँदैछ । अक्टोबर १ देखि सुरु यो नाटक शिल्पी थिएटरमा सोमबारसम्म साँझ ५:३० बजे मञ्चन हुँदैछ ।