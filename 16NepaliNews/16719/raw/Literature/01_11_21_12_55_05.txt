परापूर्व कालमा हिरण्यकशिपु नामका सम्राट थिए । उनको स्वर्ग, मत्र्य, पाताल तीनै लोकमा उनको एकछत्र साम्राज्य थियो । हालको इराक भन्ने स्थानमा राजधानी बनाएर तीनै लोकको शासनसत्ता सञ्चालन गरेका थिए । आफ्ना दाजु हिरण्याक्ष विष्णुका हाताबाट मारिएपछि विष्णुका कट्टर दुष्मन बन्न पुगेका भए पनि उनकै छोरा प्रह्लाद भने विष्णुका परम भक्त थिए ।एक दिन हिरण्यकशिपुले गुरु शुक्राचार्यलाई बोलाएर छोरा प्रह्लादलाई राम्ररी पढाउनु भन्ने आदेश दिए, जो त्यतिबेला पाँच वर्षका थिए तर गुरुले आफू तपस्या गर्न जान लागेको हुँदा आफ्नो गुरुकुलमा पठाइदिन आग्रह गरे । उनको गुरुकुल हालको अफगानिस्तानमा पर्ने दक्षशिला भन्ने स्थानमा थियो ।बाबुको आज्ञाले प्रह्लाद गुरुकुल आश्रममा बसेर पढ्न लागे तर उनको ध्यान पढाइमा भन्दा विष्णुको भक्तिमा बढी थियो । गुरुहरू दानवी शिक्षा दिन्थे, जहाँ धुत्याईँ र छलकपट बढी हुन्थ्यो ।  शिक्षाको पाठ्यक्रम नै यसरी बनाएको थियो कि  कसरी अरुलाई जितेर आफ्नो वशमा राख्न सकिन्छ भन्ने सोचिन्थ्यो । यस्तो शिक्षाले ठूलो मानिस बनाउने प्रयास त गथ्र्यो राम्रो बनाउन भने सक्दैन थियो तर प्रह्लादजी थिए त्यसको ठीक विपरीत । त्यसैले गुरुकुलको शिक्षामा खासै ध्यान दिएका थिएनन् ।उनी हमेशा भन्ने गर्थे– ‘सही शिक्षा त्यही हो, जसले शान्ति, सद्भाव, दया, माया, मैत्री र करुणा जगाउँछ । संसार जित्न सकिन्छ भने प्रेम र सद्भावले नै सकिन्छ न  कि बल, घमण्ड, अहङ्कार र धुत्र्याईँले ।’ठूलो भन्ने कुरा आफूले भनेर हुने होइन, अरुले भनिदिनुपर्छ तर अरुले त्यतिबेला भनिदिन्छन्, जतिबेला आफू राम्रो बन्न सकिएको छ भन्ने उनको मान्यता थियो । त्यसैले उनी पनि त्यस्तै व्यवहार गर्थे र साथीहरूलाई पनि त्यस्तै गर्न सिकाउँथे, लगाउँथे ।‘राजकुमार ! यस्तो ज्ञान कहाँबाट पाउनुभयो ?’ एकदिन खेल्न गएका बेला साथीहरूले सोधे–‘एकै स्थानमा बस्छौँ, एउटै स्थानमा खान्छौँ, एउटै पुस्तक पढ्छौँ । गुरु त हमेशा ठूलो मानिस बन्नुपर्छ भन्नुहुन्छ तर तपाईँ भने ठूलो होइन राम्रो बन्ने प्रयास गर्नुपर्छ भनिरहनुभएको छ । परोपकारको कुरा गर्नुहुन्छ, मित्रताको कुरा गर्नुहुन्छ, सहयोग, सद्भाव र सहकार्यको कुरा गर्नुहुन्छ । यस्तो ज्ञान कहाँबाट सिक्नुभयो ? कसरी सिक्नुभयो ?’‘कारण अर्कै छ ।’ दानवकुमारहरूलाई सम्बोधन गर्दै प्रह्लादले भने–‘साथी हो ! मैले यो ज्ञान गुरुहरूबाट पाएको होइन । गुरुले दिएका ज्ञान त्यही हो, जुन तिमीहरू भनिरहेका छौ तर त्यस्ता ज्ञान आफैँमा ज्ञान होइनन् । सही ज्ञान त्यही हो, जसले अरुलाई बचाएको छ, बचाउन सकेको छ । अरुलाई ठगेर, ढाँटेर मारेर पाइने ज्ञान, ज्ञान होइन । यो त ज्ञानको नाममा अज्ञान हो । त्यसैले मैले उनीहरूले दिएका ज्ञानमा ध्यानै दिएको छैन । मैले पाएको ज्ञान आमाको गर्भबाटै पाएको ज्ञान हो ।’‘गर्भबाटै पाएको ज्ञान ?’ आश्चर्य मान्दै दानव कुमारहरूले भने–‘त्यस्तो कसरी सम्भव हुन्छ ? गर्भभित्रबाट कसरी ज्ञान पाउनुभयो ? कसले सिकायो, कसरी सिक्नुभयो ? मिल्छ भने यसैबारेमा पनि जान्न चाहन्छौँ ।’‘मिल्छ मित्र ! मिल्छ ।’ लामो सास फेर्दै प्रह्लादले भने–‘मेरा ठूलो बाबालाई यिनै गुरुहरूका दानवी शिक्षाले साह्रै दुष्ट बनाएको थियो । वरदानी शक्तिलाई दुरुपयोग गरी जो भेटिन्छ उसैलाई ढाँट्दै, छल्दै, मार्दै, काट्दै हिँडन्ुहुन्थ्यो । यसबाट दुनियाँमा हाहाकार मच्चियो । भगवान् विष्णुले सम्झाउने कोशिस गर्नुभयो तर उहाँले मान्नुभएन । उल्टैलाई विष्णुलाई नै मार्छु, काट्छु भन्दै जाइलाग्नुभयो, जसले गर्दा विष्णु उहाँलाई समाप्त पार्न वाध्य हुनुभयो । यो कुरा मेरा बाबाले पचाउन सक्नुभएन र विष्णुसित बदला लिन्छु भन्दै तपस्या गर्न जानुभयो । त्यतिबेला म आमाको गर्भमा थिएँ रे । यही मौकापारी स्वर्गका राजा इन्द्रले मेरी आमालाई मार्ने उद्देश्यले अपहरण गरेका रहेछन् । यो कुरा देवर्षि नारदले थाहा पाउनुभएछ र आमालाई आफ्नो आश्रममा राखेर भगवान् विष्णुको भक्ति लगायत ज्ञानगुनको शिक्षा दिन थाल्नुभएछ ।नारदजी परोपकार र परहितकारी कुरा गरेर आमाको मन बहलाउने प्रयास गर्नुहुन्थ्यो तर व्यावहारिक चिन्ताका कारण आमाले सबै सुन्न र बुझ्न सक्नुभएन । म भने गर्भभित्रबाट सबै सुन्थेँ, चिन्तन, मनन गर्थेँ । त्यसैको फल अहिले पाइरहेको छु । एकचित्त भएर सुन्ने र मनन गर्ने गरेकाले अहिलेसम्म पनि बिर्सन सकेको छैन ।’प्रह्लादको कुराबाट दानव कुमारहरू निकै प्रभावित भई उनकै अनुयायी बन्न पुगे । दानवकुलमा एकसेएक विष्णुका भक्त निस्कन थाले । यो कुरा गुरुहरूले थाहा पाए र लौ बित्यास पर्न आँट्यो भन्दै हिरण्यकशिपु समक्ष गएर सबै कुरा बताए ।गुरुहरूको कुरा सुनेर हिरण्यकशिपु नराम्रोसित झस्के । उनले प्रह्लादलाई बोलाएर त्यसो नगर्न सक्दो दवाव दिए तर केही लागेन । उल्टै बाबुलाई नै आफ्नो कल्याण चाहने भए तपाईँ पनि यही बाटोमा आउनुस् भन्न लागे । त्यसपछि क्रुद्ध हुँदै उनले प्रह्लादलाई मार्न खोजे तर केही लागेन । आफ्ना हरेक प्रयास विफल भएपछि रातो आँखा पार्दै हिरण्यकशिपुले भने–‘तेरो भगवान् कहाँ छ तुरुन्त देखा ।’प्रह्लादले विनम्रतापूर्वक उत्तर दिए–‘जहाँ पनि हुनुहुन्छ ।’हिरण्यकशिपुले अगाडि खम्बा देखाउँदै सोधे–‘यहाँ पनि छ त ?’प्रह्लादले बिना हिचकिचाहट उत्तर दिए–‘हो, हुनुहुन्छ ।’त्यसपछि उनले तरबारले खम्बामा के हानेका थिए त्यहीँबाट गुरुङ्गऽऽ आवाज निकाल्दै भगवान् नरसिंह प्रकट भई हिरण्यकशिपुको पेट चिरेर मारे । हिरण्यकशिपुको मृत्युपछि नरसिंह भगवान्ले प्रह्लादलाई वरदान माग्न भने । उनले आफ्ना बाबाले अन्जानमा गरेका गल्तीलाई माफ गरी मुक्ति दिनुहोस् भने ।  भगवान्ले जसको कुलमा तिमी जस्ता सन्तान भएका छन् उनीहरूले पहिले नै मुक्ति पाइसकेका हुन्छन् भन्दै चिरञ्जीवी बनेर लोकको हित गर्न सक्नेछौ भन्ने आसिर्वाद दिए ।यसैका कारण उनी अहिलेसम्म पनि जीवित रहेर कुनै न कुनै रूपमा परहित र परोपकारको काम गर्दैै आएका छन् भन्ने धार्मिक विश्वास छ । पाँचै वर्षका उमेरमा भगवान्लाई खुसी पारी जिरञ्जीवी बन्न सफल भएका प्रह्लादजीलाई हामीले देखेका त छैनौँ तर उनको कीर्ति गाथा सुनेर आफ्नो जन्म दिनमा उनको पूजा गरी सम्झना गर्ने चलन भने अहिले पनि कायमै छ ।    