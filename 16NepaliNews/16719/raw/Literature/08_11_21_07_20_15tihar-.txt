बद्रीप्रसाद दाहाल साझा कोख बस्यौँ चुस्यौँ स्तन उनै, दिन्थिन् सधैँ चुम्बन ।    आमा — काख रमाउँथ्यौँ गुटुमटु, पार्थिन् मजा गुम्फन ।। खेल्थ्यौँ आँगन चोकमा रहरले, डुल्थ्यौँ करेसा— डिही ।   ताप्थ्यौँ ढोड र दाउरा मिलिजुली, ठण्डा गरायौँ ठिही ।।                  १ काटी घाँस डुलेर पारि वनमा, गाई रमायौँ कति ।  रोटी औ ढकनी मकै फल अहा ! खाई  रमायौँ अति ।  गाई, गोरु, खसी चराउन भनी, जान्थ्यौँ अघोरी वन । ऐँसेलु अमला र काफल टिपी, खान्थ्यौँ रमाईकन ।।                २ यौटै हो घरपेट दाजु बहिनी, भ्राता दिदी हुर्कियौँ । च्याँ—च्याँ ! थक्करी औ थिरी— लडिबुडी, गर्दा सबै फुर्कियौँ ।। आमाको ममता पिएर रसिलो, बस्थ्यौँ बुबा—काखमा । सम्झन्छु झलमल्ल चित्र अहिले, पाइन्न है लाखमा ।।                  ३ छोडी जन्म थलो पुगे पर कठै ! बैनीदिदी जो थिए ।  कर्मैको घर जानु नै नियति यो, आमा दिदी बैनीले ।।  माता सिर्जनका मुहान भवका, आधार संस्कार हुन् । आमा तागत उर्वरा रसधरा, वात्सल्यका सार हुन् ।।            ४ आयो चाड तिहार चम्चम हुँदै, फुल्छन् चमेली जुही । गोदारी, सयपत्रिणी, मखमली, थुँगा झुलेका नुही ।।  जाई हाँस्छ र पारिजातहिमका थुम्का अहा चम्किए । छाइन् शारद— कान्ति आँगनपिँडी, गङ्गा नदी सङ्लिए ।।                    ५ दाज्यै भाइ मुहारमा जनकको, भेटिन्छ छायाँ—छवि । बैनीका अनुहारले जननीको, मेटिन्छ न्याश्रो जति ।। बेग्लै स्नेह र मान हुन्छ बहिनी, दाज्यैदिदी भाइमा ।  आत्मा खुल्छ प्रसन्न हुन्छ दिल ता, भेटी बसी साथमा।।                 ६ स्याऊ सेल दही र काजु मसला, टोपी र माला लिई । बैनीसाथ दिदी पुगेर घरमा , बाँड्छन् खुसीका खुसी ।।  बैनी लोचन हुन् दिदी हृदय हुन्, हुन् दृष्टि औ स्पन्दन । माला टोप थुँगा अनेक रङका, टीका बने चन्दन ।।              ७