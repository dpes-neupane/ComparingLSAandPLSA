काठमाडौं– नेपाली भाषामा बनेको पहिलो चलचित्र सत्य हरिशचन्द्रका निर्देशक स्वर्गीय डिबी परिहारका मनोग्राफी सार्वजनिक भएको छ ।  राजधानीमा शनिबार आयोजित एक कार्यक्रममा परिहारको भारतको स्वतन्त्रतादेखि नेपालको प्रजातन्त्र सम्म नामक संस्मरणको अग्रेजी अनुवाद सार्वजनिक गरिएको हो । यस कृतिमा काठमाण्डौको वसन्तपुरमा जन्मेका परिहारको बालापन, उनीमाथि तात्कालीन राणाशासकहरुले गरेको व्यवहार, भारतको स्वतन्त्र संग्राममा उनको संलग्नताको साथै नेपालको प्रजातान्त्रिक आन्दोलनमा पुर्याएको योगदान बारे स्पष्ट पारिएको छ । यस कृतिको सम्पादन गर्नुभएका शंकर तिवारीले भारतको दिल्लीस्थित पुस्तकालयमा फेला परेको हस्तलिखित मनोग्राफीलाई परिवारका सदस्यको अनुमति लिएर अनुवाद गरेका हुन् । सम्पादक तिवारीले यो मनोग्राफीले नयाँ पुस्तालाई नेपालको प्रजातान्त्रिक इतिहास, त्यसमा उनको योगदान तथा दलित अभियन्ता लगायतबारे जानकारी प्राप्त गर्ने विश्वास व्यक्त गरे ।पब्लिक पोलिसी पाठशालाले प्रकाशन गरेको परिहारको मनोग्राफीले नया पुस्तालाई नेपाली भाषामा बनेको पहिलो चलचित्रका निर्देशकका बारेमा राम्रो ज्ञान दिने विश्वास सम्पादक तिवारीले लिएका छन् ।  