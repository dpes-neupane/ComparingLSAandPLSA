“साँच्चै बिहे भएपछि हाम्रो जिन्दगी कस्तो हुन्छ होला है ?” उसले  सोधी ।कस्तो जवाफ दिऊँ ? रेडिमेड फम्र्याटका केही रङ्गीन कुरा गरूँ ?जस्तो कि उसलाई भनिदिऊँ : तिमी एउटा रङ हौ । म एउटा रङ हुँ । हामीले चाहेको खुसीहरू, हामीले देख्ने सपनाहरु, हामीले गर्ने अनेक सुखद कल्पनाहरु, बेग्ला–बेग्लै रङहरू हुन् । यी सबैै रङ मिसाउँदा एउटा ईन्द्रेणी बन्छ, बुझ्यौ ? हाम्रो जिन्दगी त्यही ईन्द्रेणी जस्तै हुनेछ, रङैरङको । ... उमेरको एउटा चरणमा यो मीठो सुनिदो हो, जसलाई भनियो ऊ पनि खुसीले चुलबुल भइदिँदी हो । आहा ! कस्तो मीठो कुरा, कति खुसी लाग्ने कुरा, यस्तो सोचेर ऊ मन्द मुस्कुराउँदी पनि होला । यसमै म पनि खुसी भइदिऊँ वा यो खुसी हुने कुरा हो र ?भ्रमपूर्ण भावुकता त्यागिसकेको थिएँ । बोलेको कुराको जमिन होस्, कठोर भए पनि यथार्थलाई नै भोगूँ । कोमलो कल्पनाबाट सकेसम्म जोगिऊँ । सचेतना खोजिरहेको समयमा थिएँ । उसलाई भनेँ, “हेर म साधरण छु । जीवनमा चामत्कारिक प्रगति गर्न सक्ने मान्छे होइन म । खराबसँग जेनतेन जोगिएर हिँडौ भन्ने चाहिँ छ । हाम्रो वरिपरि अरू–अरू मान्छेहरुको जिन्दगी जस्तो छ हाम्रो पनि त्यस्तै हुन्छ होला ।”एकछिन मौन रहेर जवाफमा उसले हजुर मात्र भनी ।म समुन्द्र पारि छु, ऊ देशमा । फोनमा बोलिरहँदा टिफिन बक्स धुँदै थिएँ । घर्किंदै गएको समयसँग मलाई हतार थियो । किचनबाट कोठाको घडी चिहाएँ । आठ बजेछ । बाँकी काम फटाफट सक्ने धुन सधैँको हो । मौनतापछिको ‘हजुर’ शब्दले म आफै मौन भएँ । मौन मनमा प्रश्न फुत्त निस्किए, उसलाई दिएको जवाफ कस्तो भयो । मनको कहीँ गएर बस्यो कि बसेन ?कुरा खेलाइरहँदा म त चुपचाप पो भएँछु ।‘किन नबोल्नु भा’को ?”सन्नाटालाई उसले आवाज दिई । मैले अझै केही बोलिरहूँ, उसलाई कसरी बोलेको मन पर्छ, प्रिय शब्दहरू म खोजूँ । आवाजमा गीतको मधुरता मिसाऊँ, हामीले सँगै जिउने भनेका छौँ । जिउने क्रममा दुःख, सुख आउँछन । सँगै भोग्ने है भनेका छौँ । हरेक कुराकानीमा उसलाई विश्वस्त पारूँ । प्रेमले उसको नाम लिइरहूँ । उसको चाहनामा यी सबैै मनोभव अटाएकै छन् । यो बुझिने कुरा हैन र ?हतारमा भनेँ, “ बोलिराको छु त । यतिखेर एक खित्का हाँस्नु थियो । हाँसी दिएँ । जुनसुकै मनोदशामा भए पनि प्रेमिका खुसी भइराख्ने गफ गर्न सक्नु सकसको कुरा रहेछ । बाँकी सोचिनँ । मनमा अप्ठ्यारो जस्तो केही भइराखेको थियो ।उसलाई फुक्र्याइदिऊँ ? मनमा एक हरफ शब्दहरू दौडिएपछि जवाफ पठाएँ ।सोचिराखेको छु । सोचेको बेला बोल्नै जान्दिनँ क्या ।“धेरै सोच्यो भने पागल भइन्छ है... ।हो पगल भएरै  सोचिराको छु नि ।‘उस उस... । खुबै होला... । झुटोमुटो बोल्ने मान्छे । ऊ मायालु सुनिई ।प्लिज भन्नु न त अब... । के सोच्नुभा’को ??मन पराउन्नौ कि, एकछिन रोकिएँ । अझै केही भन्दिइनँ । ओहो ! अब त अति भयो लु सुन्दिनँ अब ।दिक्क लागिसकेको थियो उसलाई । यो बुझिने कुरै हो नि, हैन ?भनेँ प्रेमिका दिक्क भएपछि प्रेमको कुरा कसरी गर्नुहुन्छ त नसुन तिमी । ऊ पर्याप्त चिढिएर गई ।ऊ चुपचाप । म चुपचाप । फेरि अलिकति समय चुपचाप मै बित्यो ।“बुढी,” उसलाइ बोलाएँ । अक्सर यस्तो बेला उसलाई म बुढी नै भन्छु ।‘गम ने तुमको मारा गम ने हमको मारा ये गमको मार डालो ।’यसरी रोमान्टिक मुड आइदियो ।एउटा कुरा भनुम ?‘मर्जी होस हजुर ।’ अझै सामान्य भइसकेकी छैन ।भनेँ ‘फेरि रिसाउँछ्यौ कि ?’‘भने पो रिसाउनु । पहिले भन्नु न त ?’‘प्यारी बुढी तिमी मलाई माया नै गर्दिनौँ । म मात्र माया गरेर यो कुरा भन्छु है ?नाइँ, उसले मलाई स्वीकारिनँ । म हुस्स परी रिसाऊँ त ? जरूरी कुरै हैन यो ।’ त्यही आई लब यू भन्ने त होला नि हैन ? उसले बुझिसकी ।म चर्को आवाजमा हासेँ । .... तपाईं कहाँ हो कहाँ हुनुहुन्छ । मभन्दा धेरै टाढा, विदेश । तपाईंलाई मैले देखेकी छैन । मन मनमा भेटुँ भन्ने त हुन्छ नि । आबुई मेरोसामु तपाईं ठिङ्ग उभिनुहुँदा मलाई कति लाज लाग्ला । के भन्छु होला तपाईंलाई ? कस्तो डर लाग्छ मलाई । तपाईंलाई आफ्नो मान्छे सम्झिदा चाहिँ खुसी लाग्ने क्या । दिनभरि पनि म सम्झिरहन्छु । रातमा पनि केके कुरा आइरहन्छन् । आजकल मलाई निद्रा नै पुग्दैन नि । मलाई त भगवानसँग एकदम विश्वास छ । भाग्यमा पनि विश्वास छ ।नत्र तपाईंसँग मेरो माया कसरी बस्थ्यो भन्नु त ? यो भगवानको देन हैन ? भाग्यको कुरा हैन ?एउटा कुरा सोध्छु, नरिसाउनु है ?उ साह्रै भावुक । यस्तो भावना कसैसँग प्रेममा परेपछि मात्र आउँछ ? यसो हो भने ऊ मलाई प्रेम गर्छे । यो मैले सजिलै विश्वास गरेको छु । विश्वासले बनेका यी भावनाहरू मेरा पनि होइनन् र ? आफ्नो लागि ‘प्रेम’ राखेर कसैले झुट नै केही बोलोस् । मन कतै न कतैबाट  प्रसन्न नै हुँदो रहेछ । शब्दमा ठ्याक्क भन्न नसक्ने । शरीरमा केही न केही चाहिँ दौडिरहने रहेछ । उसको कुराले पुलकित थिएँ । किन रिसाउँछु भनौँ ? फेरि उसले रिसाउने कुरा  गर्छे ? अहँ गर्दिनँ । यो पनि मैले गरेको विश्वास हो । अब ऊ पनि विश्वस्त होस् । विश्वस्त भएर आफ्नो कुरा सोधोस् । आफ्नो कुराभन्दा उसलाई अप्ठ्यारो नहोस् । मैले सकेसम्मको नरम आवाज बनाएँ । नरम आवाजको बाटैबाटो ऊ मसम्म आओस् । आउँदा उसलाई सजिलो होस् । अब म जे भन्ने भनेर सोच्दैछु, उसले प्रेम हो भनी बुझोस् ।भनें.. मलाई तिम्रो माया लाग्छ । म मायाले नै सुन्छु । मायाले सुनिरहँदा मनमा कहाँ रिस हुन्छ त ? भन । म रिसाउँदिनँ ।धोका त दिनुहुन्न नि ?सयौँ प्रेमपत्रको जम्मा एउटा ‘अस्वीकृत’ जवाफ होइन ऊ । स्कुल छाड्ने बेलाको रुमानी समयमा निर्मोही प्रेमिकाले भनेको “मलाई बुझ्दै बुझेनौँ, कति चाहेको थिएँ तिमीलाई ।” जस्तो वियोगान्त प्राप्ति पनि होइन । अनेकौँ मतभेदपछि त्याग्नै पर्ने कुनै अवरूद्ध विचार पनि ऊ होइन ।परदेशमा एक्लै छु । एक्लोपन अनेकौँ विरही भावनाहरुको खुल्ला ढोका रहेछ । निःसर्त यी आउँछन् । मलाई सकेसम्म बिथोल्छन् । भागेर कहाँ जाऊँ ? म कतै जानुभन्दा अघि नै ऊ मेरो एक्लोपनसँग संवाद गर्न आई । अब एक्लो नसम्झिनु नि है ? ऊ भनिरहन्छे । जुन दिनदेखि उसले साथै छु भनी मेरो एक्लोपनको ढोका आफै बन्द भइ त गयो ? उसको साथमा म आफैं रमाइरहेको छु । त किन धोका दिनु मैले ? प्रेमले चाहेको कुरा त्याग्नु आफैलाई धोका हो कि अरूलाई पनि ? भो अब के मनमथन गर्नु । गर्दिनँ ।उसलाई भनेँ, “धोका दिन्छु भनेर तिमीसँग जिन्दगीको कुरा गरेको होइन ।” .... “अब त आउनु के,” हरेक दिन बैनी मसँग कचकच गर्छे ।बुढो हुनुभयो । बिहे गर्नु पर्दैन ??किन यसो भनेकी यो केटीले ? कपाल फुलेर सेतो भएकै छैन । गालाहरूमा कहाँ चाउरी छ मेरो ? एकाध घन्टाको दूरी त दौडेर पार गरिदिन्छु । हातमा लौरो समाएर थरथर काप्दै हिँड्ने बेला भइसकेकै हो त ? सोच्न बाध्य भइ त गएँ ।‘तीस वर्ष अविवाहित मान्छेको लागि बुढै  हो ।’ विवाहको विषयमा बुढ्यौलीको प्राकृतिक परिभाषा नलाग्ने रहेछ, किन होला ? उत्तरहरु सजिला छन् । यो समाज हो । समाज र प्रकृतिले सधैँ उस्तै नसिकाउने रहेछ । यति बुझ्न अप्ठ्यारो कुरा हो र ? बैनीले सामाजिक स्कुलभन्दा बाहिर कहाँ पढी र ? अब एउटा जवाफ उसलाई चाहिनेछ ।बुढोको के चिन्ता त नेपालमा बस्नेहरु सबै तन्नेरी छन् र ? बैनीलाई भन्छु ‘बिहे एक्लै गरी हुने कुरा हैन क्या, म एक्लै छु ।’“बिहे गर्ने मान्छे खोजेपछि मलाई बोला है ?“केरे केरे ?” मेरो कुरा सुनेर आश्चर्य भाव व्यक्त गरी ।के तँ मेरो यही अनुमति कुरेर बसेकी थिइस् ? कोसँग मेरो लगन कसिन्छ, तँलाई यो बताउन हतार थियो ? बैनीलाई यो सोध्नुथियो । जवाफमा के भन्थी होला ?बैनीलाई लाग्दो हो म बिहेबारे कहिल्यै सोच्दिनँ । अनि नसोच्ने मान्छे को बिहे कसरी हुन्छ ? उमेर पुगेपछि पनि यत्रो समय कुरै नगरी म किन बसेको होला ?“साँच्ची भन्नु मैलै खोजेको केटीसँग ब्या गर्ने हो ?” बैनी ढुक्क हुन खोजी ।मैलै होइन भनेको छु र ?ल रूक्नु भनेर उसले फोन राख्दिई ।दुई दिनपछि मेसेन्जरमा बैनीले केही फोटो पठाई ।पहेँलो कुर्था सलवार उसको पहिरन थियो । दाहिने हातमा पूजाको थाल लिएकी थिई । मुस्कुराइरहेको भावमा उसका ओठहरु खुल्ला थिए । फोटोको भङ्गीमा मिलाउन होला देब्रे हातले केश सम्हालिरहेकीझैँ देखिन्थी ऊ । तुलसीको मठसँगै खालि खुट्टा भएकी थिई ।“हाउ इज सी ? भन्नु न ।” बैनी उत्सुक थिई । कतै दादाको मनले खाँदैन कि ? राम्रो छैन फुच्ची भन्ने पो हो कि ? सशंकित भइहोला बहिनी ।भगवानप्रति उसको आस्था रहेछ । सम्मान गर्न सक्छु त म ? ऊ मन्दिर जान तयार भइरहँदा फूलपाति र प्रसादको जोहो गर्दिनँ सक्छु ? मेरो लागि त यो शब्दभन्दा बाँकी केही होइन । यसको आकार–निराकार स्वरूपसँग मलाई कुनै दिलचस्पी नै छैन । उसले मेरो स्वभावलाई स्वीकार गर्ली त ? यस्तै केही सोचिरहेन्थेँ ।बैनीको मेसेज आयो, “रिप्लाई प्लिज । यो पालि रिसाएको बुझाउने दुईवटा इमोजी पनि पठाई । डोन्ट बी साइलेन्ट क्या दादु । हाऊ इज सी ?”सरदर नेपाली युवतीझैँ उसका स्वरूप थियो । स्वरूपको आधारमा राम्रो नराम्रो भन्न सक्ने कुरा मेरो वशको हैन नि ?मान्छे मन पर्ने र नपर्ने कारण त स्वभाव पो होला । फोटो हेरेर सब कहाँ जान्नु म ? बैनीले मेरो लागि आफ्नै प्रयत्नले हेरेको मान्छेलाई नराम्रो किन भन्नु । तर बैनी मेरो जवाफको लागि व्यग्र थिई । मेसेज बक्समा ‘ब्युटिफुल’ लेखी पठाएपछि एउटा थम्स अप पनि दिएँ ।बैनी खुसी भइछे । फोन नै गरी । हतार हतारमै फोटोकी मान्छे मलाई कति सुहाउँछे भनेर सुनाई । अब अन्तिम ग्यारेन्टी मागेझैँ सोधी, “दादा यो केटी हुन्छ त ?”“नहुनुपर्ने किन र ? हुन्छ ।” बैनीलाई भनेँ ।बैनीले फेसबुक आईडी पठाई मेसेजमा । भनी मेरो बेस्ट फ्रेन्ड हो । एड गर्नु है भनेर फोन राखी । .... “तपाईंको बैनी कलेज गई । म यसै कोठामा । बाग भैरव मन्दिरमा बसेर म टोलाएँछु । चन्द्रागिरीमा घाम झर्यो । एकोहोरो हेर्छु त्यो पहाडलाई । मैले तपार्इंलाई गरेको माया पनि त त्यति नै अग्लो छ नि । घाम लागेर यो पहाड पनि न्यानो भएको होला ।मैले चाहिँ चिसो माया गरेकी हूँ र ? सोचिरहेछु । दुईवटा बाजहरु चन्द्रागिरीलाई नै फन्को लगाइरहेछन् । फेरि तापाईंलाई नै सम्झन्छु । साँच्चै ती चराले पहाडलाई फन्को लगाईरहेझैँ म तपाईं वरिपरि घुमिरहेछु कि तपाईं मेरो वरिपरि ? थाहा नै पाउन्न । सोधौँ त ? गोजीबाट मोबाइल झिक्छु । बाफ रे.. आधा घन्टा भइसकेछ पर्खेको पनि । किन ढिला गर्नुभा’को होला ? अब म बोल्दिनँ । यस्तै केही सोचिरहेथेँ । तपार्इंले प्याट्ट टाउकोमा हान्नुभयो । झस्किएँ ।”“रिसाउँछु भनेको थिएँ । तपाईंलाई सामुन्नेमा देखेपछि बिर्सिहालेछु हेर्नु त । तपाईंको अनुहारमा हेरेको । ‘माफी देऊ न है ? भन्नु भएझैँ लाग्यो । कति माया लाग्ने देखिनुभएको के... ।”“एउटा कुरा भन्छु नरिसाउनु है ? तपाईंले ‘हस’ भन्नुभयो ।”मलाई किन ‘हग’ नगर्नुभएको ?तपाईंले ‘धत्’ भन्नुभयो । हग पनि नदिने के... ?त्यति खेर तपाईं मेरो मान्छे हैन कि ? भनेर सोचेँ ।त्यसपछि तपाईंले हामी उभिइराखेको ठाउँबाट दाहिनेपट्टिको मम घर लानुभयो मलाई । नाम के हो भन्नु न ? मामा मम घर ।अनौठो छैन त ? सधैँ मान्छेहरुको घुइँचो लाग्थ्यो यहाँ । आज किन सुनसान भएको होला । सोधौँ भन्दै थिएँ । मम ल्याइ त गयो । उभिइराखेकी मलाई आफ्नो दाहिनेपट्टि बसाउनुभयो र मममा चिल्ली सस राख्नुभयो । पिरो नखाने मान्छे तपाईं, किन यत्रो राख्नुभएको ?तपाईंले भन्नुभयो, ‘आज धेरै जाडो छ । मज्जा आउँछ ।’ममलाई आधा बनाएर रस राखेपछि ‘कान्छु हाम्म गल रे ।’ जहिल्यै सानी बच्चा सोच्ने के मलाई । चम्चाले माथि उठाउनुभएको ममबाट दुई थोपा रस प्लेटमै खस्यो । एउटा झिँगो तपाईंको टाउकोलाई फन्को लगाएर सिलिङमा गई बस्यो । मम खान आफ्नो मुख चम्चा नजिकै ल्याउँदा देखेँ कि पसले त मलाई नै हेरिराखेको रहेछ । लाजले मरि त गएँ ।”उसले अघिल्लो रात देखेको भनेर आफ्नो सपना भनी र मलाई कस्तो लाग्यो सोधी । “विपनाको मान्छेलाई पनि सपनामा देख्नुपर्ने म अभागी छु क्या हो ?” हरेक दिन आफ्नो भाग्यबारे सोध्छे । उत्तर दिनुभन्दा बेवास्ता सजिलो लाग्थ्यो ।मीठो, रमाइलो.. आहा ! भन्दिऊँझैँ लाग्ने । खासमा यो जवाफ दिनुपर्ने कुरा हो त ? हुँदै होइन नि । तर यति नभन्नु उसको चित्त दुखाइदिनु हो । उसको कुरालाई बेवास्ता गर्नु हो । उसले यसरी सोचि त हाल्छे ।ऊ चर्को आवाजमा हाँसी । अक्सर एकअर्कालाई उडाएपछि हामी यसरी हाँस्थ्यौँ । आज फेरि केमा उडाइएँ सोचिरहँदा उसले भनी “कथै बल, सोझो मात्र भनेको त लट्ठु पनि । मेरो बाबा... खासमा मैले सपना देखेकै थिइनँ ।”तपाईं सोझो हुनुहुन्छ । इमानदार हुनुहुन्छ । त्यही भएर त हो नि मलाई माया लागेको । पत्याउनु न । ऊ भन्छे ।इमानदार बन्ने प्रयत्न त गर्छु तर सोझो नभन मलाई राम्रो लाग्दैन भनेर कत्ति भन्छु माने पो.. ।“सो..झो मान्छे मलाई त मन पर्छ । तपाईंले सोझो छु भन्नुभएन भने म सधैँ उडाउँछु । बुझ्नुभो ?”थाहा लाग्ने कुरा हो । ऊ जिद्दी छ । जिद्दी गरेरै भन्छे । “हराउन त संसार छ, जित्ने भनेको नै आफ्नो मान्छेलाई हो, हैन ?” .... पेन्सिलले कोरिएका अक्षरहरू पुरानो भएपछि धमिलिँदै जान्छन् । याद गर्नुभएको छ है ? हामीबीचको सङ्कोच पनि वर्षौं अगाडि लेखिएको त्यही पेन्सिलको अक्षरझैँ छ, धमिलो । सम्भवतः मेटिइसक्यो । माइलौँ टाढा छौ, प्रेमको नामले कति नजिक हुन सकिन्छ ? त्यति भएकै छौँ त ।ब्रह्माण्डको सम्पूर्ण आयुलाई ऊसँग जोडिएको तीन वर्ष मिसाइदिऊँ ? हुन्न, म यो समयलाई आफ्नो जिन्दगीसँग मात्र खोज्छु । जन्मपछि एउटा मान्छेको जिन्दगीमा घट्ने सबैभन्दा सुन्दर घटना के हो ? प्रेम हैन त ? यो घटनामा पालैपालो हामीले समस्त सौन्दर्यको अनुभूत गर्यौ । बिहे गर्ने भनेर हो नि सुरु भएको । यो बिर्सियौं । सम्झनाले मात्र पनि मुटु चसक्क बनाउने बेहिसाब दुःख छन हामीसँग । बिर्सिनु सुख हो । यो भोग्यौँ ।अचानक उसको दिमागमा बिहे आएर बसेको थियो । भनी, अब त बिहे गर्नुपर्छ । तपाईं फर्किनु देश । मैले नाइँ भनिनँ । ऊ कति हतारमा थिई भने बुबासँग कुरा गरी भ्याइछ ।  भनी “मैले कुरा गरे नि ?”“के कुरा गर्यौ ?”“बिहेको कुरा नि, बुवासँग ।”“बुवा मान्नुभयो त ?”“तेरो खुसी हो । तँैले बाँच्ने हो । सजिलो अप्ठ्यारो के हुन्छ, विचार गर भन्नुभयो ।”“अनि जात, धर्म सोध्नुभयो । मैले पनि धर्म हाम्रो जस्तै हो । उसलाई त्यति वास्ता रहेनछ । ऊ मान्दैन रे । जात चैँ क्षेत्री हो भनिदिएँ ...। फोन सुलभ हुन थालेदेखि साथीहरुको संसार बेग्लै हुन थालेको बेलाको कुरा हो । प्रेम भएको र छुटेको । सम्झनाले छटपटाएको र भेटले आनन्दित भएको किस्सा म सुन्थेँ । पछि त फेसबुक सेसबुकले झन् सजिलो भयो । म त कोही केटासँग बोलिनँ । मनमनमा यस्ता कुरा त आउँथे तर कसलाई सुनाउनु ? लाजले मर्न खोज्थेँ । तपाईंसँग चाहिँ कसरी बोले होला ? म छक्क पर्छु । जब यो कुरा बुवासँग गर्न लागेँ, बलै नभएको जस्तो भएर आयो । जाडोमाझैँ लुगलुग काम्न थालेँ । डरले... ! झन् जातको कुराले बुवा अवाक् हुनुभएझैँ लाग्यो ? अनुहार कस्तो अँध्यारो बनाउनुभएको ? बसेको ठाउँमा ज्यान यताउता हल्लाउन पो थाल्नुभयो । बुवा छटपटाउनुभएको हो ? मैले बुझ्नै सकिनँ ।”हामी भेटेका  थिएनौँ । भौतिक उपस्थितिको कल्पना त गथ्र्यौ तर मरिहत्ते थिएन । भिडियोमा घण्टौँ बोलेर हामी दूरीलाई निमिट्यान्न मेट्थ्यौँ । भर्चुअल संसारले भूगोलको दूरी घटाएको थियो । हामी एकअर्काको साथमा हुँदा जीवन सहज हुन्छ । यो हामीले गरेको विश्वास हो । बस् अब बिहेको नाममा हामीलाई पारिवारिक, सामाजिक मान्यताको जरुरी थियो ।अमान्य कुरा पनि होला भनेर यो मेरो सोचमा थिएन । उसको सोचमा ? म जान्दिनँ ।एक दिन बुवा पहिले जस्तो नबोल्ने बताइन् ।“मैले बोलाउँदा पनि झर्किनुहुन्छ ।” “एक दिन सोधे बुवा सन्चो छैन कि ? जवाफमा उनले मर्नेबेला भको छैन छोरी भने । अझ भने मर्ने नै भएँ तेरो चिन्ताले बाँच्दिनँ । यस्तो रुखो  बोल्न थाल्नुभएको छ ।” “मलाई बुवा सामुन्ने उभिन गाह्रो हुन्छ । कुनै बेला आँखा जुध्दा देख्छु, कति घृणाले हेर्नुभएको ?” “आमासँग भन्नुहुन्छ रे । छोरीले हाम्रो मार्यादा राखिन । संस्कारको ख्याल आएन उसलाई । रीति भन्ने पनि हुन्छ होला तर त्यसले सोचिन । धर्मलाई बेवास्ता गर्छ केटो जात मिल्दैन, कसरी जितिछ यसले मलाई । जोरीपारीलाई दिने जवाफ चाहिएन ? टाउको चड्किन्छ, नसाहरू भलक भलक उम्लिन्छन्, त्यसलाई मेरो सामुन्ने नदेखिन भन् ।” उनके बुवा पढालेखा मान्छे होइनन् । नपढेको मान्छेको मन कतै न कतै अँध्यारो हुन्छ ।  वर्षौंदेखि सम्बन्धलाई लिएर उत्साहित थिई ऊ । अचानक विक्षिप्तता मात्र उसको आफ्नो भएको थियो । सधैँ उदास बोल्न थाली अब । “बुवाको अगाडि नउभिनु रे । अब कहाँ गएर ढलौँ ? बुवाको रुचिअनुसारको सम्बन्ध सिक्ने कुन पाठशाला जाऊँ ?” एक दिन रुँदै भन्दैथिई ।विगतमा कामबाट निस्कँदा मेसेज बक्स उसले पठाएका लब कोटेसनले भरिएको हुन्थ्यो । काम गरेर आज म कति थाकेँ ऊ जवाफ कुरेर बस्थी । एकैचोटि यो क्रम कम हुन थाल्यो । कति कम बोल्ने भएकी ? मैले फोन गरे जसोतसो उठाउँथी । उसको मन कति दुःखले भरिएको ?“मलाई आजकल यो लाइट बाल्नै मन पर्दैन । मनमा आगो नै आगो बलिराखेझैँ लाग्छ । ओहो कस्तरी पोलेको मलाई । यो उज्यालो छ नि.. म जलिरहेको आगोको लप्का होइन ? आज यत्ति बोलौँ न है ?”कति कमजोर भएकी ? माया सजिलो संसार होइन, महान भनिएका केही प्रेम कथाहरुको उदाहरण दिन खोज्छु । ऊ सुन्न खोज्दिन ।एक दिन भनी, “सबै गुमाएर पाएको मायाले मलाई सुख दिँदैन । कतै उजाड बनाएर कतै हरियो, बाँचेको माया मेरो होइन ।”ऊ रोइरहेकी छ । उसलाई समाल्दा पनि मेरो आफ्नै गला अवरुद्ध भइराखेको छ । उसले पुनः बोल्दै भनी, “मेरो विश्वास झुटो हो । सपनाहरु झुटा हुन् । मैले मानेको भगवान झेली हो । म मन्दिर जान्न अब । देउता पुज्दिनँ । एउटा कुरा भन्छु नरिसाउनु है ?”“हस्,” अरू केही भन्न सकिनँ ।“मैले आफैले आफैलाई धोका दिएकी हुँ । आफ्नै विश्वास तोडिकी हुँ । धोका दिई नभन्नु है ?”जीवन एक सम्बन्ध मात्र कहाँ हो र ? एउटा प्रेमले असरल्ल रहरहरू सम्हालिन्छन् ? एउटा घटनाले मात्र जिउँदो र चलायमान हुन सम्भव छ त ? सजीव मान्छेका लागि अनेकौँ घटना घटन जरुरी छ नि हैन ?सम्बन्धको गणितमा माइनस र प्लसको सोझो हिसाब कहाँ बस्छ र ?ऊ छुट्दै छे ?मुटुको कोमलता अररो अररो हुँदै पत्थरजस्तो हुँदै गयो ।उसले भनेकी धोकाको अर्थ ‘अब छुटौँ है त’ हो नि हैन ?बिहेका लागि हामीले प्रेम गर्यौं । प्रेमलाई सम्बन्ध भन्यौँ पनि । हामीले झुट बोलिराखेको थिएनौँ ? खासमा प्रेम सम्बन्ध परीक्षण गर्ने ‘प्रयोगशाला’ रहेछ ।  