टर्कीका महान कविको नाम हो : नाजिम हिक्मत, जसको सिंगो जिन्दगी नै जेल जाने र जेलबाट बाहिर आउने अटूट सिलसिलाजस्तै भएको थियो । विश्वको कुना कुनासम्मका जनताबीच क्रान्तिकारी कविका रुपमा विख्यात नाजिम हिक्मतले जेलभित्रैबाट लोकप्रियताको शिखर चुम्नुभएको थियो ।लगभग १५ वर्षभन्दा बेसी समयको नारकीय जेल–यात्राकै क्रममा उहाँका नाम र हस्ताक्षरविनाका कविताहरु लेखिएका कागजका टुक्राहरु जनसमक्ष आउँथे । र, ती तीव्र भावावेगसहितका कविताका केही पंक्तिहरु सुन्नासाथ जनतालाई थाहा हुन्थ्यो– यी कविताका रचनाकार जेलमा बन्द गरिएका आफ्ना प्रिय कवि नाजिम  हुनुहुन्छ ।जनताद्वारा कण्ठस्थ गरिएका उहाँका कविताका हजारौं पंक्तिहरु सुन्दा–पढ्दा लाग्छ– उहाँ साँच्चै नै जनतामाथि थोपरिएका उत्पीडन र यातनाका कवि हुनुहुन्थ्यो । लामो कारावासको क्रममा जनताका पीडा र संघर्षलाई कलात्मक अभिव्यक्तिको शिखरमा पु¥याउन सफल हुनुभएको कारणले नै नाजिम हिक्मत विश्वका अत्याधिक लोकप्रिय कवि हुनुभएको हो ।सन् १९०२ मा सेलोनिका नगरमा उच्चपदस्थ कर्मचारीको परिवारमा जन्मिएका नाजिमले सन् १९१८ मा मारमारा बन्दरगाहमा रहेको जलसैनिक एकेडेमीमा औपचारिक अध्ययन गर्नुभएको थियो । जलसैनिकको शिक्षा लिने क्रममा उहाँले लगभग १४ वर्षको उमेरदेखि नै कविता लेखन र प्रकाशन गर्न थाल्नुभएको थियो ।पहिलो विश्वयुद्धको लगत्तै आफ्नी आमाको देशभक्तिपूर्ण प्रेरणाका साथ उहाँ ब्रिटिश साम्राज्यवादविरुद्ध टर्कीको स्वतन्त्रता–संग्राममा हाम्फाल्नु भएको थियो । विद्रोही किसान, मजदूर र बुद्धिजीवीहरु सँगसँगै राष्ट्रिय विद्रोहका योद्धा बनेका नाजिम ब्रिटिश साम्राज्यको तीव्र दमनपछि सोभियत संघ पुग्नुभएको थियो ।http://vestnikkavkaza.netमास्को विश्वविद्यालयको अध्ययन, सोभियत क्रान्तिको अनुभूति र प्रख्यात सोभियत कवि मायोकोभ्स्कीसँगको घनिष्ठ मित्रतापछि उहाँको विद्रोही जीवन र जीवनमुखी विद्रोही कवितामा समाजवादी रंग छाएको थियो । सन् १९२५ मा मास्कोबाट स्वदेश फर्केपछि तीन वर्षसम्म जेलमा सडाइएका नाजिमको जीवन त्यसपछि जेलबाट भित्र–बाहिर आउने–जाने श्रृंखलाको अर्को नाम भयो । सन् १९३८ मा टर्की जलसेनामा विद्रोह भड्काएको आरोपमा २८ वर्षको कैद सजायँका भागी बनाइएका नाजिमले जेलको यातनामयी कालरात्रिमै विख्यात कविताहरु रचना गर्नुभएको थियो, लुकीछिपीकन ! बन्दी कविको जीवनरक्षा र रिहाइका लागि उठेका विश्वव्यापी आवाजहरुको प्रभाव र उहाँको आमरण अनसनको फलस्वरुप उहाँलाई सन् १९५१ मा मुक्त गर्न सरकार बाध्य भएको थियो ।  नाजिमको संघर्षपूर्ण जीवन जनताका पीडा र संघर्षका महान गाथाहरु कवितामा कोर्दाकोर्दै २ जून, १९६३ मा मास्कोमा समाप्त भएको थियो ।Title Photo: https://static.karar.com#नाजिम हिक्मत#विद्रोह#नाजिम हिक्मत#कवि