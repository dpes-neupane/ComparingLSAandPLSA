बिहानको १० बजिसके पनि काठमाडौँ अझै तातेको थिएन । दुई दिनअघि मात्र फूलचोकी र चन्द्रागिरीमा हिउँ परेको थियो । क्यानाडाको राजधानी ओटावाबाट २ हजार किलोमिटरको दुरीमा रहेको फोर्ट फ्रयान्सिसबाट आएको ब्रायन भन्दै थियो, ‘जो हिजो संसारकै सबभन्दा चीसो ठाउँ थियो ।’ ‘माइनस पचास’, आइफोन स्क्रिनमा वेदर रिडर देखाउँदै उसले भन्यो ।‘नेपाल । नेपालको अंग्रेजी स्पेलिङ एन इ पि ए एल । अर्थात नेभर (एन) इन्डिङ (इ) पिस (पि) एन्ड (ए)  लभ (एल) । अर्थात ल्यान्ड अफ नेभर इन्डिङ पिस एन्ड लभ । अर्थात नेपाल नामैले एक अन्तहीन शान्ति र प्रेमको देश हो । बुद्धको देश हो’, स्वयम्भु पुग्नुअघि नै मैले पेशागत धर्म निर्वाह गर्दै ब्रायनलाई भनें, ‘मानिसलाई लाग्छ, नेपाल धर्महरुको देश हो । तर, खासमा यो त दर्शन, संस्कृति र परम्पराको देश हो । धर्म त त्यही दर्शन, संस्कृति र परम्पराको एउटा अंगमात्र ।’ ‘यहाँ असी प्रतिशतभन्दा बढी जनसंख्या हिन्दुमार्गी छन् भने दश प्रतिशत आसपास बुद्धमार्गी । त्यसबाहेक मुश्लिम, क्रिश्चियन र अरु पनि छन्’, मैले थपें, ‘तर, सबैभन्दा राम्रो के भने यहाँ सद्भाव छ ।’ ‘सद्भाव किन छ भने, यहाँ धर्म भनेको कट्टरता होइन । एउटै ढुँगामा यहाँ बुद्ध र शिवका प्रतिरुप पाइन्छन्’, म भन्दै थिएँ ‘र, मलाई लाग्छ, धर्म भनेको कलासहितको दर्शन हो ।’‘ती सबै धर्म नामका दर्शनलाई विवेकको मालाले जोडेको छ’, ब्रायनले भन्यो ।मैले दिनभर घुमाउनु पर्ने ‘गेष्ट’लाई बुद्धको कुरा गरिरहँदा उसले हिन्दु दर्शनको कुरा थप्यो, र भन्यो, ‘हिन्दु धर्मले आशक्तिबाट मुक्तिको कुरा गरेको छ ।’‘बुद्धले पनि त त्यही कुरा गरेका छन्’, मैले भनें ।‘आशक्तिबाट मुक्ति भनेको परिवार वा वातावरणबाट टाढा हुनु होइन, त्यसको प्रभावबाट मुक्त हुनु हो’, उसले भन्यो ।हामी स्वयम्भुको स्तुपा पुग्यौं । मैले स्तुपाभित्र एउटा नीलो ब्रम्हान्ड भएको कल्पना गर भन्दै ब्रायनलाई भनें, ‘एकछिन आँखा चिम्ल र जीवनका दैनिकीहरु सबै बिर्सिदेऊ । र, सम्झ सागरभन्दा गहिरो र आकाशभन्दा नीलो यो सारा ब्रम्हाण्ड तिम्रो हो । अध्यात्मको यो ब्रम्हाण्डमा तिमी आफूलाई विस्तारै हल्का बनाऊ । उड । बग ।’ब्रायन आँखा चिम्लेर लामो–लामो श्वास लिंदै फाल्दै थियो ।  निकै बेरपछि उसले आँखा खोल्यो । र, धन्यवाद दिंदै भन्यो, ‘निकै राम्रो दिन ।’ आकाश नखुलेको धमिलो काठमाडौं पनि उसलाई निकै ‘क्लियर’ लाग्यो रे । ‘हावा कत्ति मीठो !’ ऊ भन्दै थियो । ‘मैले एक दिन एउटीलाई यस्तै कुरा गरेको थिएँ’, मैले ब्रायनसँग भने, ‘तर उसले मलाई चेतावनी दिई ।’‘तिमी मलाई हिप्नोटाइज गर्दै छौ’, उसले भनी ।‘होइन, म तिमीलाई स्प्रिच्युलाइज्ड गर्ने कोशिस गर्दैछु’, मैले भनें ।तर, ऊ मेरो कुरामा सहमत भइन । त्यसपछि मैले जीवन र जगतबारे थप केही भनिनँ । ‘तिमीसँग ऊ डराई’, ब्रायनले भन्यो, ‘वास्तवमा उसलाई आफैप्रति विश्वास थिएन । जहाँ विश्वास हुँदैन, त्यहाँ डर हुन्छ । त्यही डरले ऊ आफैसँग भाग्दै थिई । र, तिमीसँग पनि भाग्न चाही । प्रेमको उल्टो घुणा होइन, डर हो ।’ब्रायनको चेतना र बुझाइको ‘लेभल’ देखेर म ऊसँग निकै प्रभावितमात्र भइन, उसको जीवनकथा समेत सुन्न चाहें । ‘के तिमी विश्वास गर्न सक्छौ ? एउटै आमा र एउटै बाबुका बाह्र सन्तानमध्ये म एक हुँ’,  स्वयम्भुको भ-याङ ओर्लदै गर्दा उसले भन्यो । मैले प्रत्युत्तरमा सबभन्दा पहिले हात मिलाएँ । अनि भनें, ‘बरु ! तिमी विश्वास गर्दैनौ होला । म पनि त्यस्तै बाह्र सन्तानमध्येको एक हुँ । एक जना दिदी सानैमा, म जन्मनुअघि नै बित्नु भएकोले सानैदेखि मलाई ‘हामी एघारजना’ जस्तो लाग्थ्यो । एकजना दाई केही समयअघि बित्नुभयो । तैपनि हामी अहिले पनि एघारै जना नै छौं जस्तो लाग्छ । र, म सबभन्दा कान्छो हुँ ।’‘सबभन्दा जेठो ७२ बर्ष । र, सबभन्दा कान्छो ५२ । बीचतिरको म ६३ बर्ष भएँ’, छाउनीस्थित सैनिक अस्पताल कट्दानकट्दै उसले भन्यो, ‘हामीमध्ये केहीका सामान्य शल्यक्रियाहरु नभएका होइनन् तर हामी बाहैं जना अहिलेसम्म तन्दुरुस्त छौं । यो किन भयो भने हाम्रोमा स्वास्थ्य सेवा निशुल्क छ । र, निकै उपल्लो दर्जाको छ ।’ क्षेत्रफलको हिसाबले विश्वकै दोस्रो ठुलो देश क्यानडाको जनसंख्या ४ करोड पनि छैन ।ब्रायनका तीन छोरीमध्ये दुई छोरी अविवाहित छन् रे । विवाहित जेठीको तीन सन्तान भइसके पनि अझैं बच्चा जन्माउन चाहन्छे रे । ज्वाईं पनि बच्चा भनेपछि हुरुक्कै हुन्छन् रे । उसले भन्यो, ‘क्यानडामा राम्रो के छ भने बच्चाको नाममा अठार बर्ष पुग्नु अघिसम्म हरेक महिना ५ सय डलर आउँछ । र, सुत्केरी भएको एक बर्षसम्म बिदा र प्रत्येक साता ५ सय डलर पनि सरकारले उपलब्ध गराउँछ ।’उसले उसका ३ छोरीहरुको नाममा प्राप्त रकमले उसकै शब्दमा ‘आलिशान बंगलै’ बनायो रे ।‘मेरो शिक्षादीक्षा र हुकाई राम्रै थियो तर १६ बषै नपुग्दै ड्रगिस्ट भइसकेको थिएँ’, उसले आफ्नो बिगत सम्झिदै भन्यो, ‘चारपटक सुधारगृह गएँ । २७ बर्षको उमेरमा मैले त्यसबाट बल्लबल्ल सधैंका लागि उन्मुक्ति पाएँ । त्यसपछि युनिभर्सिटी गएँ । राम्ररी पढें ।’‘विषय के थियो ?’, मैले सोधें । ‘मनी’, उसले भन्यो । ‘भन्नाले ?’, म स्पस्ट हुन खोजें । ‘तिमीलाई एकाउन्टेन्सी थाहा छ ? हो, मैले त्यही पढें । र, ग्रयाजुएसनपछि विभिन्न प्रतिष्ठित कम्पनीहरुमा एकाउन्टेन्टको नोकरी सुरु गरें । तर, दुई बर्षको बीचमा मैले ६ वटा काम छोडें । मलाई पैसाको हिसाबमात्र राख्ने काम मन परेन’, उसले आफ्नो टर्निङ सुनायो, ‘त्यसपछि सुरु गरें, क्वाइन हालेर कोक दिने मेसिनको काम । त्यसको मालिक र मजदुर दुवै म नै थिएँ । त्यसमा मलाई निकै मजा आयो । मैले एउटाबाट सुरु गरेर त्यस्ता मेसिन थुप्रै ठाउँमा इन्स्टल गरें । त्यही काम तन्मयले १६ बर्षसम्म गरें ।’पछिल्ला केही बर्षदेखि ऊ घर बनाउने र बेच्ने काम गर्दै रहेछ । ‘केही घर भाडामा पनि दिएको छु । आवश्यकताअनुसार साना, मझौला र फुटबल ग्राउन्ड साइजको क्षेत्रफल ओगट्ने घर पनि बनाएँ’, उसले भन्यो, ‘म कामलाई प्रेम गर्छु । त्यसैले काम गर्दा मलाई अलौकिक आनन्द प्राप्त हुन्छ । घर बनाउने र बेच्ने काम गर्दा पनि म त्यस्तै आनन्दित छु । ती घरहरुले अरुलाई खुशी दिन्छ । र, तिनको खुशीमा म झन् खुशी हुन्छु ।’‘केही बर्षदेखि मैले शारीरिक  व्यायाम गर्न थालें । तर, त्यसको केही समयपछि मलाई त्यतिले नपुगेको अनुभव भयो । आत्माले सायद केही खोज्यो’, उसले थप्यो, ‘मैले योगा सुरु गरें । अहिले त म योगा शिक्षकसमेत भइसकेको छु । शिक्षकको रुपमा म एकैपटक सबै कोर्ष सिकाउँदिन । मेरो शैली अलि भिन्दै छ । जस्तो: सुरुमा बच्चालाई दुध दिनुपर्छ । अलि हुर्केपछि शाकाहारी भोजन त्यसपछि बल्ल माछामासु ।’ योगा शिक्षक भइसकेपछि अझ विस्तृतमा योगा सिक्न अघिल्लो बर्ष भारतको ऋषिकेश आएको रहेछ । यस पटक पनि उसले यो यात्रा ऋषिकेशकै लागि सुरु गरेको रहेछ । तर, यसै मेसोमा नजिकको देश नेपाल पनि किन नजाने ? नेपालमै रहेको एभरेस्ट रिजन पनि किन नजाने ? भनेर ऊ नेपाल आइपुगेको रहेछ ।‘पाँच बर्ष पहिले श्रीमतीले मलाई छोडिदिई । ऊ एउटा डाक्टरसँग गई । तर, मलाई केही छैन’, टेकुको पुल क्रस गरिरहँदा उसले भन्यो, ‘हामीले पच्चीस बर्षको दाम्पत्य बितायौं । तर, त्यो एउटा कुनै दिन थिएन, जहाँ हामीले एकअर्कालाई साँच्चिकै प्रेम गरेका थियौं । साँच्चै त्यो एउटा प्राविधिक सम्बन्धमात्र थियो । न राम्रो, न नराम्रो । हाम्रो सम्बन्ध त्यस्तो थियो । आलु सधैं आलु नै हुन्छ र केरा सधैं केरा । हामी चाहेर पनि बदलिन सकेनौं ।’  ‘ऊ बाहिरी संसारकी सौखिन थिई भने म भित्री संसारमा रमाउने खालको । सायद त्यही कारण थियो’, छुट्टिनुको कारण खोल्दै हँसिलो अनुहार बनाएर उसले भन्यो, ‘तर, ऊसँगको पच्चीस बर्षमा मैले जीवनकैसबैभन्दा सुन्दर उपहार पाएँ । ती हाम्रा तीन छोरीहरु हुन् ।’केही दिनअघि छोरीहरु उसलाई भेट्न उसको घर आए रे । ‘मकहाँ आउन तिमीहरुले पहिल्यै मलाई इन्फर्म गर्नुपर्थ्यो । मेरा केही नियम छन्’, उसले छोरीहरुलाई भन्यो रे । ‘होइन, यु आर भेरी इजी फादर । हामी तपाईंकहाँ तपाईंलाई खबर नगरी जतिबेला पनि आउन सक्छौं । तपाईं हाम्रो मनले जितेको ड्याडी हो’, उनीहरुले भने रे ।‘मलाई त्योभन्दा ठूलो खुशी के हुनसक्छ’, सानेपा नपुग्दै छोरीहरुलाई सम्झेर उसले भन्यो । कलाको शहर पाटनमा उसले जति समय बितायो, त्योभन्दा बढी भन्यो ‘वाउ !’ प्रशंसामा एक्लै बोलिरहेको थियो ऊ ।पाटनको सुन्धारा पुग्दा मैले उसलाई सोधें, ‘भविष्यको तिम्रा योजना के हो ? र, मृत्युबारे तिमी के सोच्छौ ?’ ‘म अझै पाँच बर्ष यही काम गर्छु जे गरिरहेको छु । त्यसपछि सायद अर्को पाँच बर्ष म कुनै देशमा भोलेन्टियर हुन्छ’, पशुपति नजिकिदै गर्दा ब्रायनले भन्यो, ‘मलाई मृत्युसँग डर नलाग्ने होइन । तर, म चाहन्छु, मेरो मृत्यु मैले कम्तीमा एक साताअगाडि थाहा पाउँ ताकि मृत्युलाई स्वागत गर्न सकुँ । स्वागतको तयारी गर्न सकुँ । स्वागतको लागि तयार रहन सकुँ ।’हामी पशुपतिनाथ पुग्यौं । अन्त्येस्टिहरु चलिरहेका थिए । वायुमन्डल चिताका धुवाँले भरिएको थियो ।  ब्रायन भावुक भयो । ‘हेर त मृत्यु तिम्रै अगाडि छ । त्यो अन्तेष्टी हाम्रो पनि हो । तिमी बोध गर, यहाँ तिम्रो मृत्युको । यी धुवाँ तिम्रो चिताको हो । त्यो जलिरहेको शव तिम्रो शरीर हो’, मैले भनें, ‘एक साताअगाडि होइन, आजैदेखि बोध गर र स्वागतको लागि तयार होऊ ।’ऊ अघिदेखि मौन थियो । मानौं समाधिमा थियो ऊ ।   