
एक दिन देव स्कुल आएन । मनमा कौतुहल जाग्यो । के भयो होला भन्ने चिन्ताले पोल्न थाल्यो । ऊ, मलाई बाटोमा पर्खिरहन्थ्यो तर आज देखिएन ।
सधैँ भेट हुने बाटोमा धेरैबेर म उसलाई पर्खेर बसेँ, तर आएन । स्कुल पुग्यो होला भन्ने सोचेर लमकलमक स्कुलतिर लागेँ । तर स्कुलमा पनि ऊ थिएन । उसको अनुपस्थितिमा म छट्पटाएँ । स्कुलमा कोही छैन झैँ लाग्यो ।
सिमसिम पानी परिरहेको थियो । छाता नभएर ऊ आएन कि जस्तो लाग्यो । नआउने भए आउँदिनँ भन्थ्यो होला । हिजो केही भनेको थिएन । म निसास्सिए झैँ भएँ ।
कक्षाकोठामा छिरेपछि ऊ नआएको थाहा हुँदाहुँदै म ऊ बस्नेतिर हेर्थें । सरले पढाएको पनि पटक्कै बुझनिँ । के पढाए, के भने, मलाई यादै भएन । याद उसकै थियो । उसलाई नै सम्झिरहेँ ।
बिहानको कक्षा सकियो । स्कुलमा मन पटक्कै अडिएन । कौतुहल जाग्यो । आफ्नै प्रश्नले आफैँलाई हिर्काउन थाल्यो । देवका साथीहरूलाई सोध्न मन लाग्यो । तर अप्ठ्यारो लाग्यो । फेरि म कहिल्यै उनीहरूसँग बोलेकी थिइनँ ।
किनकिन मलाई स्कुलबाट भाग्न मन लाग्यो । बाहिर सिमसिम परेको पानी रोकिएको थिएन । तर पनि घर जाऊँ-जाऊँ लाग्यो ।
टाउको दुखेको निहुँ बनाएँ । आफूसँग मिल्ने साथी कवितालाई पनि ढाटेँ । सन्चो भएन भनिदिएँ । फुत्त भागेँ क्लासबाट । ट्वाल्ल परेर कविता हेर्दै थिई । कक्षाबाट बाहिरिएपछि उसलाई मैले फर्किएर पनि हेरिनँ ।
सरासर देवको घरमा जान्छु भन्ने सोचेँ । साथमा छाता नभए पनि पानीले भिजाउँछ भन्ने पटक्कै डर लागेन । बरू देवको घर पुग्न निकै हतार भयो । भिज्दै-भिज्दै हिडेँ । मन पोलेछ सायद परेको पानीले कतै छोएन । कुनै वास्ता लागेन ।
स्कुलबाट सिधै देवको घर गएँ । मान्छेहरूको कोकोहोलो परैबाट सुनेँ । देवको आँगनमा मान्छेहरूको भीड देखेँ । पानी पनि रोकिइसकेको थियो । मनमा झन् बढी उत्सुकता थपियो । चिसो शङ्का जाग्यो । मान्छेहरूको हल्लाले कुरा प्रस्ट बुझनिँ । परै बसेर हेरिरहेँ । मनले मानेन, बिस्तारै नजिक पुगेँछु ।
देवलाई देखिहालेँ । चुपचाप भीडको बीचमा उभिइरहेको थियो । वरिपरिबाट घेरेका थिए उसलाई । छेवैमा सायद देवकी आमा होलिन् । आँगनछेउमा केटाकेटी मार्बल खेल्दै थिए । ससाना केटाहरूले हाफ पाइन्टको गोजीमा राखेको मार्बल छलाङछलाङ बजाउँदै गर्दा साधुझैँ लाग्ने मान्छेले बेस्सरी गाली गर्दै थियो । कसलाई हो कुन्नि, मैले बुझ्न सकिनँ ।
त्यो मान्छेको निधारमा सेतो टीका थियो । अलि दुब्लो र पातलो ज्यान । झट्ट हेर्दा साधु झँ लाग्ने । साधु रहेछ । जोड-जोडले कराउँदै थियो-‘बिहानको मेरो पूजाको पानी यो कमिनीले छोई !’
त्यो साधु मान्छेले चोर औँलाले देवकी आमालाई देखाउँदै कराउँदा अर्काे मान्छेले पान चपाएको थुक देवको घरको भित्तामा थुक्दै बोल्यो- ‘तिमीहरू सानो जात भएर आफ्नो थान्कोमा बस्नुपर्छ भन्ने अझै बुझ्दैनौ ?’ यसो भन्ने मान्छे सेक्टरको प्रतिनिधि हुनुपर्छ सायद ।
भीडबाट छिर्दै देवको पछाडि गएर उभिएँ । देवले आमालाई पुलुक्क हेर्‍यो । फेरि टाउको निहुरायो । आमाले देवलाई हेर्दै ती प्रतिनिधिसँग बिन्ती गरिन् । ‘एकपल्टलाई माफी पाउँ हजुर !’ उनको दुब्लो ज्यानमा थोत्रो मैलो कपडा थियो । बरर्र आँसु झारिन् ।
मभित्र यो तुच्छ समाजको एउटा चित्र कोरियो । विशाल विद्रोह जन्मियो । मलाई यी मान्छेहरूसँग सोध्न मन लागेको थियो । यस संसारमा जेजति छ त्यो सबै ठूला जातिको मात्र हो र ? जीवन र जगत्, संस्कृति र वर्ण प्रस्तुत गर्ने सामन्तवादको प्रतिनिधित्व के यिनीहरू नै हुन् र ? मलाई मेरा बाउले भनेका- ‘मानिस-मानिसबीचमा जातीय भेद, वर्ण र छुवाछुतजस्ता अन्धाधुन्ध अस्त्र चलाउने यिनीहरूको ठूलो सङ्गठन छ ।’ अब मलाई पनि बुझ्न गाह्रो भएन, हामीहरूजस्ता निमुखा यिनीहरूको अत्याचारले ठगिएका छौँ ।
सानो जात भएकै कारण देवकी आमाले आज कुटाइ खाइन् । माफी पनि उनैले माग्नुपर्‍यो । चोखिने पैसा पनि उनैले तिर्नुपर्‍यो । मलाई रिस उठ्यो, यो समस्या उनको मात्र होइन । आज देवकी आमा हेपिइन्, भोलि म र पर्सि अरू कोही यसैगरी हेपिइरहन्छौँ । मेरो मन नै कुटुक्क भयो ।
सुर्तीको धुवाँ उडाउँदै मुढाबाट जुरूक्क उठे एकजना बूढा मान्छे । कड्किँदै बोले- ‘लु ! अब चोखिने पैसा राखेर माफी माग् !’
देवकी आमाले पोल्टोबाट पैसा झक्िदै गर्दा देव बोल्यो- ‘आज बिहान आमालाई ज्वरो आउँदाआउँदै पनि धारामा पानी थाप्न आफैँ गइछन् । ‘मेरो भगवान्लाई चढाउने पानी किन छोइस्’ भन्दै यी साधुले मेरी आमालाई लाछारपछार पारेछन् । पानीको धारामा लछारपछार पारेका सेक्टरका सबै जनाले देखेका छन्… ।’
आएका प्रतिनिधिले सोधे- ‘कोही छ देख्ने ?’ सोधेर यताउता हेरे । गरिब र निम्छरोको पक्षमा बोल्ने को हुनु ? कोही बोलेनन् । कसैले मैले देख्या छु भनेन । सबै चुप रहे ।
आफ्ना कुरा सकेर देव मौन रहृयो । उसको शिर ढलेको थियो । आँखा रसाएका थिए । देवकी आमा रूँदा मलाई पनि नमज्जा लाग्यो ।
म छक्क परँे । आँखा फनफनी चारैतिर घुम्यो । देवकी आमाले माफी मागिन् । देव निःशब्द र मौन थियो । घरभित्र पस्यो । म पनि भक्कानिएँ ।
सोचेँ, म अब हेपिन्नँ । बरू लड्छु जातीय विभेदको विरूद्धमा । मेरा बाउ पनि हेपिएका छन् । म पनि दमाई न हुँ । मनमा राँको सल्किएको थियो । त्यही राँको बोकेर घर फर्किएँ ।
देवलाई केही भनिनँ । घर जाँदै गर्दा भरत राईलाई भेटेँ । बाउकै उमेरका छन् । म मितबा भन्छु उनलाई । रक्सीमा रमाउँछन् तर मनको साँच्चै राम्रा छन् । मलाई छोरी भन्छन् । घर सेक्टर ‘एल’ हो । छेउमै आउँदा रक्सी हृवास्सै गन्हाउँथ्यो । ती उपल्लो जातका भनाउँदाहरू भन्दा त यी मात्तिए पनि सयौँ गुणा असल र राम्रा लाग्छन् ।
म एउटा जँड्याहाभन्दा खराब समाजमा थिएँ । रातभर निदाउन सकिनँ । निदाउनु पो कसरी ? देवको सम्झना, लामखुट्टेहरूको आवाज र बाउको खोकी एकैचोटि हुन्थ्यो । देवलाई सम्झेँ । कोल्टे फरेँ । घोप्टो परेँ ।
देवकी आमाको दीनहीन अवस्था पनि सम्झेँ । उनी रोएको झलझली आँखामा आयो । सक्ने भए सबैलाई निमोठिदिन्थेँ म । उनीहरूलाई सम्झेर पटक्कै निदाउन सकिनँ । मलाई एउटै प्रश्नले हिर्काइरहृयो । कि हामी सानो जात भएकै कारण कुटाइ खाईखाई पनि खुसी हुनुपर्ने ? हामी सानो जात भएर के भयो त ? हामी हाम्रो खुसीका लागि बाँचेका छौँ । सायद मलाई जस्तै देवकी आमालाई पनि निद्रा लागेन होला ।
बाउले भनेको- हामीभन्दा ठूलो जात रे विश्वकर्माको । मलाई पटक्कै चित्त बुझेन बाउको कुरा पनि ।
बिहानीपख फुस्स निदाएँछु । भोलिपल्ट पनि अलिक छिटै ब्यूँझेछु । देवकी आमा मरेको सपना देखेछु । डरले जीउ नै फुल्यो ।हिजोको घटना आँखावरिपरि झलझली नाच्न थाल्यो । आङ तनक्क तन्काउँदै उठेँ । मुख धोएँ ।
मनले मानेन । हतारहतार देवको घरतिर कुदेँ । दैलो खुल्लै थियो । मलाई देवले देखिहाल्यो । ऊ त छक्क पर्‍यो । ‘यति बिहानै किन आएको ?’ सोधिहाल्यो ।
‘किन, आउनु हुँदैन र ?’ मेरो प्रश्नले देव बोलेन । बिरालो पुच्छर हल्लाउँदै मेरो वरिपरि घुमिरहृयो ।
मैले फेरि सोधेँ-‘देव, सन्चै छौ ?’
उसले ‘सन्चै छु’ भन्दै भित्र बोलायो । देवकी आमा चुल्होमा दाउरा कोच्दै थिइन् । अँगेनोभरि कुहिरीमण्डल पुतपुताएको थियो । धुवाँलाई चिर्दै मेरा आँखाले देवकी आमालाई देख्यो ।
चुलोमाथि चियाको कित्ली बसालेको थियो । धुवाँले मेरो पनि आँखा पोल्यो । तर पनि आगो सल्किरहेको थिएन । देव दाँत माझ्न थाल्यो । मैले आमालाई आगो फुक्न सघाएँ । एकै छिनमा आगो हुरूक्क बल्यो ।
राति देखेको सपना सम्झेँ । देवकी आमालाई एकटकले हेर्न पुगेँछु । कस्तो अचम्म, कस्तो आत्मीयता ! देवसँग जोडिएका सबै चीज पि्रय र आफ्नै लाग्न थाल्यो । यथार्थमा आउँदै गर्दा देवलाई हेरेँ । देव दैलाछेउमा उभिरहेको थियो ।
(मञ्जरी पब्लिकेसनले बजारमा ल्याएको उपन्यास छाप्रो नं. ५५ बाट)
