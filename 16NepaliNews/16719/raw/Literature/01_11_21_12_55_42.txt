  अलका मल्लसर, मलाई एउटा मोबाइल किनिदिनोस् न !  टेबलमा राखिएको मोबाइलमा आएको म्यासेज देखाउँदै लौ हेर ! चिन्नु न जान्नु, हिजो भर्खरै फेसबुकमा फ्रेन्ड रिक्वेस्ट पठाकी केटीले आज मोबाइल किन्दिनोस् भन्छे बा ! के जमाना आएको होला भन्दै अचम्मित हुँदै किरणले मोहनलाई  म्यासेज देखाउन थाले । मोहनले पनि होमा हो थप्दै भने, ‘मलाई पनि यस्तै खाले म्यासेज एउटीले पठाकी थिई । मोरी च्वाँक थिई भनेर यसो फ्रेन्ड रिक्वेस्ट एसेप्ट गरेको एक दिन बित्न नपाउँदै ५०० को रिचार्ज पठाइदेऊ न कान्छा पो भन्छे भन्या, लाजै पचाएर ।कस्ता कस्ता उत्ताउलीहरु हुन् पैसा, मोबाइल माग्ने । फोटा पनि दिनैपिच्छे फेर्दै राख्दा रैछन् ।   यो विकसित औ भर्चुअल जमानाले मानिसमा धरै परिवर्तन ल्याइसकेको छ । मानिस  मिहिनेतबिना सामाजिक सञ्जालबाट खुसी र मोजमस्ती खोज्न थालेका छन् । यस्ता कार्यमा महिला तथा पुरुष दुवै प्रशस्तै सहभागी  भएको पाइन्छ ।बबिना र अरुण पनि सामाजिक सञ्जालको माध्यमबाटै प्रेमिल जोडी बन्न पुगेका रहेछन् ।अरुणले बबिनासँग आफू आपतमा परेको समस्या देखाउँदै समय समयमा ई–सेवामार्फत रकम असुली गर्दै आएको रहेछ । समय सँगसँगै उनीहरुको प्रेम गाढिँदै विवाह गर्नेसम्मको निधोमा पुगिसकेका रहेछन् ।एक दिन सामाजिक सञ्जालमा अरुणको फोटोसहित नक्कली आईडी प्रयोग गरेर धेरैलाई झुक्याउने, ठगी गर्ने व्यक्ति सक्दो चाँडो पत्ता लगाई पाऊँ भनी  केही व्यक्तिले उजुरी गरेको समाचार छापिएको बबिनाले पढ्न भ्याइन् । आफ्नो प्रेमीको यस्तो शङ्कास्पद समाचारले उनी पुरपुरोमा हात राख्दै  सामाजिक सञ्जाललाई कोस्दै निस्तब्ध भइन् । 