-किशोर सापकोटा  जीवनको २० वर्ष पूरै राजनीति गरेर कमाएको सम्पत्तिले करण चन्द्रमाने कमरेड केसीले देशका दुईवटा राज्यमा एक एकवटा घर ठड्याएको थियो । अरू दुईवटा राज्यमा पनि आलिसान बङ्ला बन्दै थिए भने अरू केही ठाउँमा घडेरी मात्र थिए । जिम हल, स्विमिङ पुलदेखि लिएर सानदार बगंैचा भएका साढे तीन तल्लाका असाध्य सुविधा सम्पन्न घर थिए । बीसवटा कार अट्ने अन्डरग्राउन्ड पार्किङ । उसको सानो परिवार मौसम अनुकूल कहिले यता बस्थे त कहिले उता । वैशाखको अांंैशीको चतुर्दशीको रात, अमिलो पोखिए जस्त सहर अन्धकार थियो जताततै । ऊ आफ्नो विराटनगरस्थित महलमा सुतिरहेको थियो । मध्यरातले अघिल्लो दिनलाई वाइवाई गर्दै अर्को दिनलाई स्वागत गरिसकेको थियो । दुईजना मान्छे झल्झल्लकार डोली लिएर आए र उसको कोठा अगाडि रोकिए । दोस्रो तलामा सुतिरहेको थियो ऊ, तर पनि कसरी उनीहरू सीधै उसको अगाडि आइपुगे उसले भेऊ पाउन सकेन । त्यस्तो चकमन्न अँध्यारो रात उनीहरू आउनासाथ यति धेरै उज्यालो भयो कि मानौं उनीहरूले ल्याएको डोलीमा एक हजारवाटको बिजुली बत्ति बलिरहेको छ । त्यसले त्यो सहरको सबै अँध्यारो क्वाप्लाक्क खाइदिएको छ ।खतरनाक पहलमान जस्ता देखिने ती दुईजना मान्छेमध्ये मङ्गोलियन मूलको जस्तो देखिने एउटाले नाकमा ठूलो नत्थी लगाएको थियो भने इन्डियन मूलको देखिने अर्कोले कानमा मुन्द्रा लगाएको थियो । नत्थे र मुन्द्रेले ल्याएको डोली गाउँघरतिर विवाहमा बेहुला बेहुली बोक्न प्रयोग हुने चाम्दानी जस्तो आकारको, १८ क्यारेटको सुनले जलप लगाएको जस्तो वा हिराले कुँदेको जस्तो असाध्य चम्किलो थियो ।  मुन्द्रे पहलमानले करण चन्द्रलाई सवारीतिर चोर औँला देखाउँदै भन्यो– “हिँड यो सवारीमा, हामी तिमीलाई नै लिन आएको ।” “मलाई लिन आएको रे ? तिमीहरू को हौ ? मलाई कहाँ लान लिन आएका ?” चन्द्रले अक्मकाउँदै भन्यो । “हामी तिमीलाई हेभनमा लान आएका । यो ठाउँ धेरै टाढा छ, ल हिँडिहाल ।” नत्थेले खितखित गर्दै भन्यो । “त्यो देश धेरै टाढा छ रे ? म अहिले जान सक्दिनँ । मेरो धेरै कारोवार छ, यहाँ । म एकदम व्यस्त छु । मलाई तिमीहरूले चिनेका छौ होला, म यहाँको सत्ता पक्षको एउटा ठूलो नेता हुँ । अनि मेरो त्यो देशमा जान भिसा पनि त छैन । यदि तिमीहरू मलाई निमन्त्रणा नै गर्न चाहन्छौ भने मेरो सेक्रेटरीसँग कुरा गर भोलि उज्यालोमा आएर । मिल्यो भने म समय मिलाएर सपरिवार छोटो समयको लागि जाउँला । जहाँ गए पनि म सपरिवारै जान्छु । मैले मेरो सानो छोरीलाई त अहिलेसम्म एक रात पनि छोडेको छैन ।” करण चन्द्रले डराई डराई भन्यो । एउटा पहलमानले भन्यो– “तिम्रो भिसा आइसक्यो । तिमीले गएको पुस महिनामा लिएको ।” करण चन्द्रले लर्बराउँदै भन्यो– “पुस महिनामा त मैले कतै भिसा एप्लाई गरेको छैन । अझ पुसमा म बिरामी भएर अस्पताल गएको थिएँ । लिभर सिरोसिस भएर डाक्टरले अबदेखि रक्सी नखानु भनेका छन् । त्यसैले आजकल मैले पार्टीमा बाहेक रक्सी खान पनि छाडिसकेँ । झन् कुनै देशको भिसा एप्लाई गर्ने त कुरै छैन । तिमीहरू कतै चोर डाँका त होइनौ ? यत्रो गेट पार गरेर कसरी तिमीहरू यहाँ आइपगेउ ? मसँग जोक गरेको ? सुन म त्यस्तो खालको मान्छे होइन । तिमीले मलाई चिनेको छैनौ क्या हो ? मेरो एक फोनको भरमा म लाखौंको जुलुस ल्याइदिन सक्छु । तर तिमीहरूलाई अप्ठ्यारो पार्न चाहन्न । तिमीहरू आफ्नो बाटो लागिहाल, नत्र ।” यति बेलासम्म करण चन्द्रको शरीर पुरै पसिनाले भिजिसकेको थियो, मानौं भरखर ऊ गङ्गामा स्नान गरेर निस्कँदै छ । पाँच करोडको भ्रष्टचार गर्र्ने अनि स्कुलमा  पाँच लाखको चन्दा दिएर आफ्नो सालिक राख्न लगाउने कमरेड केसी, आफ्नै पैसा खर्च गराएर पटक पटक जिल्ला जिल्लामा आफ्नो अभिनन्दन गर्न लगाउने करण चन्द्र आज रुजेको बिरालो जस्तो भएर घोसे मुन्टो लगाएर बसिरहेको थियो । मुन्द्रेले आँखा राता राता पार्दै भन्यो– “हो तिमीले पुस महिनामै भिसा लिएको रेकर्ड छ । तिम्रो मात्र भिसा छ, त्यसैले तिमी मात्र जानुपर्छ । अरू परिवारलाई अहिले लान मिल्दैन । अलि पछि उनीहरू पनि आउँछन् । चिन्ता नले ।” करण चन्द्रले निधारमा गाँठा पार्दै भन्यो । “ए नियम नै त्यसो हो भने के गर्ने त ? बरु छिटै फर्कनुपर्ला । कम्तीमा कति दिन बस्नुपर्छ ?” मुन्द्रेले हाँस्दै भन्यो “हा हा हा, अब तिमी सधँैभरी त्यही बस्ने हो । फर्किन मिल्दैन ।” करण चन्द्र अवाक् भयो । “तिमीहरू जबरजस्त गर्न लागेका छौ । मलाई जान मन छैन भन्दा पनि जान पर्छ भन्छौ । परीवार लीएर सबै जान्छौं भन्दा पनि हुँदैन भन्छौ, अनि सधँै उतै बस्न पर्छ भन्छौ । यो त जबरजस्ती  भएन र ? देशमा लोकतन्त्र हुँदै गणतन्त्र आइसकेपछि पनि यस्तो जबरजस्ती ?” “हामी तिमीलाई नलगी जाँदैनौं । हामीलाई ढिलो हुन लाग्यो । छिटो गर् । हामीले बल प्रयोग गर्न नपरोस् ।” नत्थे र मुन्द्रेले एकै स्वरमा भने । “ठीकै छ ल म जान्छु तर मेरो व्यापार व्यवसाय कसैको जिम्मा लाउन त देल न । बेचविखन गरेर पैसा मात्र भए पनि त लिएर जानुपर्यो नि । मैले निकै दुःख गरेर कमाएको सम्पत्ति त्यतिकै छाड्ने त कुरा भएन नि । यही सम्पत्ति कमाउन मैले आफन्तजन पनि भनिनँ, नैतिकता पनि भनिनँ । कतिपय अवस्थामा अर्काको ज्यान लिनसमेत पछि परिन । चोरी डकैती, जाल झेल त कति हो कति । यस्तो दुःख गरेर कमाएको अरबौं सम्पत्तिको मलाई आफ्नो परिवारभन्दा बढी माया लाग्छ ।  अहिले नै म कसरी व्यवस्था गर्न सक्छु ? मेरो परिवारसँग पनि छलफल त गर्नुपर्यो । मेरो पाटीका नेताहरूसँग पनि छलफल गर्नु प¥यो । फेरि मेरो राजनीतिक पद पनि त कसैलाई म फर्केर नआइन्जेलको लागि सुम्पने समय त दिनुप¥यो नि । केही दिनपछि मलाई फर्कन देऊ, होइन भने मलाई यो सबै व्यवस्था गर्ने समय देऊ । ” त्यतिभन्दा पनि उनीहरूले केही टेरपुच्छर लगाएका थिएनन् । “म तिमीहरूलाई पोखरा विरौटा र काठमाडौं बानेश्वरको एक एकवटा घडेरी दिने भएँ । तिमीहरूको हाकिमलाई पनि भंैसेपाटीको आलिसान बङ्ला दिन्छु मलाई यो दुःख नदेऊ त प्लिज ।” उसले आफू उम्कने अन्तिम अस्त्र प्रहार ग¥यो ।  त्यसपछि त तिनीहरू झन् रिसले आगो बने अनि आँखा राता राता पार्न थाले । “तैँले हामीलाई घुस खुवाएर प्रभावित पार्न खोजेको ? तेरो समय आइसक्यो । हामी अब एक सेकेन्ड पनि पर्खन सक्दैनौँ । तैले हामीलाई तेरो आँखा चिम्लेर सपोर्ट गर्ने कार्यकर्ता जस्तो सम्झेको छस् ?” भन्दै मुन्द्रेले करण चन्द्रलाई विस्ताराबाटै घिच्याउन थाल्यो । करण पनि जबरजस्ती फुत्किन कोसिस ग¥यो । “असती हो, म नाङ्गै छु, कमसेकम कपडा त लगाउन देऊ । ऊ त्यही दराजभरी राम्रा राम्रा, महँगा महँगा फेसनेबल पहिरनहरू छन् । बरु तिमीहरू नै भन म कुन कपडा लगाऊ ।” ऊ एकोहोरो रोइरहेको थियो । उसको निधारबाट पसिना चुहिरहेको थियो । आँखाबाट आँशु बगिरहेको थियो । उसको मुखबाट सजिलै केही पनि आवाज निस्कन सकेको थिएन, मानौं उसको घाँटी सुकिसकेको छ । उसको नग्न शरीर त्यसै शिथिल थियो । जननेन्द्रिय त्यसै तुर्लुङ्ग झुन्डिरहेको थियो । खुटाहरू मंशपेशीहरूले बनेका होइनन । बरु सिमन्ट बालुवाले बनेका निर्जीव भएका थिए । मानौं उसले चाहे अनुसार ती चल्दैनन् । तर पनि पहलमान उसलाई जबरजस्ती घिच्याउँदै थियो । “कमसेकम मलाई एउटा कटु त लगाउन देउन असती हो । तिमीहरूलाई लाज, सरम समाजको पनि डर छैन ?” ऊ आफैले बोलेको आफैलाई थाहा नपाएजस्तो गरेर बर्बराइरहेको थियो । “तेरो अब एक सेकेन्ड पनि समय छैन, तेरो पेट भोको छ कि छैन ? कपडा लगाएको छस् कि छैनस ? पारिवारिक जीवन अनि राजनीतिक जीवनसँग हाम्रो मतलब छैन” भन्दै अर्काे पहलमानसमेत आएर उसलाई घिसार्न  थाले ।  करण विस्तारामा लडिरहेको थियो । सँगै सुतिरहेकी उसकी श्रीमतीलाई अहिलेसम्मको घटना केही पनि थाहा थिएन । ऊ त मस्तसँग सुतिरहेकी थिई । केही समयपछि व्युझिँदा श्रीमानको सबै शरीर भिजेको पत्तो पाई । ‘बाबा बाबा’ भन्दै हजारौं पटक बोलाइरही तर करण के बोल्थ्यो र उ त अर्कै संसारमा पुगिसकेको थियो ।   