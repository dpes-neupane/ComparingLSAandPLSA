काठमाडौं – गायिका कविता सिवाकोटीले एकसाथ  दुई एल्बम सार्वजनिक गरेकी छन् । कविताले एकल एल्बम ‘कविता’ र आफ्ना भाई किरण विमलीसँग संयुक्त रुपमा ‘किरण–कविता’ ल्याएकी हुन् ।  दुवै एल्बमको राजधानीमा एक कार्यक्रम बीच बरिष्ठ संगीतकार बुलु मुकारुङ र संगीतकार संघ नेपालका अध्यक्ष तथा प्राज्ञ शान्तिराम राईले बिमोचन गरे । एल्बम सार्वजनिक गरेपछि कार्यक्रमका प्रमुख अतिथि बुलु मुरुकाङले गायिका कविताको गायनको प्रसंशा गर्दै भने, ‘नामै कविता, अझ गायन कला र गला राम्रै राम्रो छ ।सात वर्षयता गायनमा सक्रिय कविताको यो पहिलो एल्बम हो । एल्बम ‘कविता’ सार्वजनिक गरेपछि उनले भनिन्, ‘गाउन त धेरै अघिबाट गाउँथे । तर, आज बल्ल एल्बमका रुपमा ल्याउँदैछु ।’ ‘किरण–कविता’ एल्बममा पहिले आफूले गाएका गीत तथा भाईका गीतहरु संग्रहित एल्बम भएको उनले सुनाइन् ।सार्वजनिक एल्बम ‘कविता’ मा दर्के पानी, टालाटुली, चिरिबिरी चरी, गुणा गर मेरो माया, तिम्रो दिलको चारैतिर, सबैको नजर र मयुरको कल्की बोलका सात वटा गीत संग्रहित छन् । जसमा राजेशपायल राई, प्रमोद खरेल, किरण विमली र पुष्कर सुनुवारले कवितालाई स्वरमा साथ दिएका छन् । ‘कविता’ एल्बममा  किरण के उप्रेतीको सोलो शब्दरचना रहेको छ ।त्यस्तै, ‘किरण–कविता’ मा आठ गीत छन् । जसमा दुईदिने जीन्दगी, जाली रुमाल, उकालीको बाटो, अजम्बरी माया जस्ता गीतहरु रहेका छन् ।  कार्यक्रममा ‘कविता’ एल्बममा समावेश दुई र ‘किरण–कविता’ को एक भिडियो पनि सार्वजनिक गरिएको थियो । सार्वजनिक तीन भिडियोमध्ये दुई भिडियोमा ‘भीमफेदी गाइज’लाई फिचरिङ गरिएको छ । गायक राजेशपायल राईसँगको युगल गीत ‘दर्के पानी’ मा पपछिल्लो समयकी चर्चित मोडल अलिशा राईसँगै भीमफेदी गाइजले अभिनय गरेका छन् । दुवै एल्बमको बजार व्यवस्थापन युथ क्रियशनले गरेको हो ।   