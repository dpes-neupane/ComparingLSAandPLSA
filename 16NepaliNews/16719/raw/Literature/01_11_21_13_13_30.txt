डा. नवराज लम्साल साहित्यकार तथा सञ्चारकर्मी हुन् । साहित्यमा गीत र कविता उनको परिचय हो भने रेडियो पत्रकारितामा पनि उत्तिकै चर्चित छन् । रेडियोमा धार्मिक कार्यक्रम र राजनीतिक विश्लेषणसहितको कार्यक्रम सञ्चालन गर्ने एकै ब्यक्ति कमै हुन्छन् । तर लम्साल त्यसको अपवाद हुन् । उनले ४ वर्ष रेडियो नेपालमा वेद, पुराण र उपनिषद्को विश्लेषणसहित धार्मिक कार्यक्रम चलाए र लामै समय रेडियो नेपालको चर्चित राजनीतिक कार्यक्रम ‘घटना र विचार’ र ‘परिवेश’ पनि सञ्चालन गरे ।  उनको परिचय नै बनेको अर्को दुई कार्यक्रम हो – सुरसंगम र मधुवन । प्रत्येक हप्ता प्रसारण हुने मधुवन २३ वर्षदेखि निरन्तर जारी छ । बीबीसीमा समेत १० वर्ष कला पत्रकारिता रहेका उनले जनतासँग प्रधानमन्त्री कार्यक्रम पनि सुरुवात गरे । उनी मूलधारका कवि तथा गीतकार हुन् । कर्ण र धरा नामका दुई महाकाव्य सहित ७ पुस्तक प्रकाशित गरेका उनका चलचित्र र आधुनिक गरी ३ सय ५० बढी गीतहरु रेकर्ड भएका छन् । उनी साहित्यिक कृतिका पनि राम्रो समीक्षक हुन् । कार्यक्रममा आफ्नो पुस्तकको समीक्षा गराउन लेखक महिनौँ दिनसम्म पनि उनलाई कुर्न तयार छन् । पछिल्ला दिनमा उनी कवितामा देश खोजिनुपर्छ भन्दै आएका छन् । ‘चिन्ता लेखेर साहित्यकार भइन्न, चेतना लेख्नुपर्छ’ भन्ने उनको दावी छ । प्राज्ञहरू र समालोचकहरूमाथि बढी खनिएको भनेर उनको आलोचना पनि हुने गरेको छ तर समालोचकहरूले लेखकहरू माथि न्याय नगरेको उनले तर्क राख्दै आएका छन् । पाका पुस्ताका तुलनामा युवा र नवयुवा पुस्तामा उनको आकर्षण बढी देखिन्छ । पुराना पुस्तामाथि अलि बढी आलोचनात्मक देखिएका कारण उनीसँग रुष्ट हुनेहरूको सङ्ख्या पनि कम छैन । देशभित्र र बाहिर समेत साहित्यिक गतिविधिमा सक्रिय डा. लम्सालका ७ पुस्तक प्रकाशित छन् । रेडियो नेपालमा कार्यक्रम महाशाखाका प्रमुख समेत रहेका लम्सालले रातोपाटीसँग आफ्ना ती सातै पुस्तकको कथ्य, कथन र प्रकाशनको अन्तरकथा यसरी सुनाएःपाइलैपिच्छे सगरमाथा यो मेरो पहिलो कवितासङ्ग्रह हो । २०६० मै तयार भएको यो सङ्ग्रह २०६१ वैशाख १ गते बजारमा आयो । यसको नाम राख्दाको पनि मीठो संस्मरण छ । नाम के राख्ने होला भनेर सोच्दै गरेको बेला रेडियो उद्घोषण सम्बन्धी एउटा तालिमको समापनका लागि म बुटबल पुगेको थिएँ । साँझपख रिक्सा चढेर बजार घुम्दै गरेको बेला खै के सम्झेर मनमा एउटा तर्कना आयो – यो जीवन पनि एउटा सगरमाथा चढ्नुजस्तै भयो । आफ्नै मनले आफैँलाई उत्तर दियो – सगरमाथा पनि एकपल्ट चढेजस्तो हो र ? पाइलापाइलामा सगरमाथा चढे जस्तोकठिन छ । आफैँसँगको यो सम्वादबाट निस्कियो– ‘पाइलैपिच्छे सगरमाथा’ । यो नाम असाध्यै प्रिय लाग्यो र कवितासङ्ग्रहको नाम नै यही राखेँ । त्यतिखेर म पद्यसङ्ग्रह निकालूँ कि गद्यसङ्ग्रह भन्ने ठूलो दोधारमा थिएँ । धेरैले छन्दकै कविताहरूको सङ्ग्रह निकाल भनेका थिए र केहीले मिसाएर निकाल भने तर मेरो मनले गद्यपद्य मिसाउन मानेन । २०५९ मा प्रज्ञा प्रतिष्ठानको कविता महोत्सवमा प्रथम हुँदाको कविता गद्य थियो । प्रथम भएकैजस्ता मेरा अरू कविता पनि छन् भनेर देखाउनु थियो । यो आवश्यकता थियो वा मेरो अल्लारे बुद्धि ? किन त्यस्तो सोचेँ, जान्दिनँ तर गद्यसङ्ग्रह नै प्रकाशन गरेँ । भित्री मनमा गद्यपद्य दुवैमा मेरो समान उपस्थितिको दावा गर्नुको सूक्ष्म अहम् पनि थियो ।त्यस सङ्ग्रहका कविताहरू आज झन् प्रिय लाग्छन् । त्यहाँ शाश्वत चिन्तनका कविताहरू छन् जस्तो लाग्छ ।कवितालाई जिन्दगीसँग र जिन्दगीलाई दर्शनसँग जोड्ने मेरो कोशिश हो त्यो । रहरभन्दा बढी जिम्मेवारीबोधको चेतनासहित लेखिएका कविता छन् त्यहाँ । प्रज्ञा प्रतिष्ठानको कविता महोत्सवमा प्रथम भएको कविता पनि त्यसैमा छ र प्रथम भएको कविताजस्तै मेरा अरू गद्य कविता पनि छन् भनेर कविदुनियाँलाई देखाउने सुषुप्त चेतनाले पनि काम ग¥यो होला सायद । धेरै मन पराइएको र चर्चामा रहेको सङ्ग्रह हो त्यो । आगो छोपेर कतिन्जेल ! देश द्वन्द्वको भूमरीमा थियो । दुई बन्दुक दुईतिर लडिरहेका थिए । बीचमा परेका थिए जनता । मान्छेहरू त्रासमा थिए । निराशामा थिए । पछि जनआन्दोलनको ज्वार उठ्दै गयो ।त्यो लप्का बिस्तारै रेडियो नेपालमा पनि छि¥यो÷छिराइयो । वातावरण निकै असजिलो बन्दै थियो । मोटरसाइकलको ट्याङ्कीमुनि तुल लुकाएर सिंहदरबार गेटबाट भित्र छिराइयो र रेडियो नेपालको भित्तामा टाँगियो – प्रतिगमन मूर्दावाद ! लोकतन्त्र जिन्दावाद !त्यसपछि सुरु भयो स्पष्टीकरण र जागिर निलम्बनको शृङ्खला । यता यो हैरानी र दुःख थियो भने उता दीपेन्द्र रोकायजस्ता साथीहरूले जनगणतन्त्र रेडियो चलाऊँ जङ्गल आऊ भन्थे । उनको भनाइ थियो – सरकार नियन्त्रित रेडियोमा निलम्बनमा परेर बस्नुभन्दा जनताको रेडियोमा काम गरूँ दाइ, आऊ । उनले एक दिन भनेका थिए – दाइ वर्दियासम्म आऊ, बाँकी हामी गर्छौँ । संयोग त्यही रात आर्मीले घर खानतलासी ग¥यो । त्यो अवस्था व्यक्तिगत जीवनमा पनि निकै तनावको अवस्था थियो । जङ्गल जाने वैचारिक धरातल पनि मसँग थिएन र यताको बन्दुकको पनि विपक्षमा थिएँ । लोकतन्त्रको पक्षमा सकडमा उठेको आन्दोलन केवल आन्दोलन मात्र थिएन । त्यो लोकतान्त्रिक सिस्टमका लागि थियो । लोकतन्त्र आगो हो । हे शासक हो ! यसलाई कति दिन छोप्छौ ? दुवै बन्दुकको बीचमा आफू उभिएको त्यही अवस्थालाई प्रश्न गरेँ, कविताको आकार दिएँ र नाम राखेँ – आगो छोपेर कतिन्जेल ! यस सङ्ग्रहमा तपाईँ विद्रोह, आक्रोश, लोकतन्त्रप्रतिको प्रेम र २०६२÷६३ को १९ दिने जनआन्दोलनअघिको जनमनस्थितिको बिम्ब भेट्नुहुन्छ । यो सङ्ग्रह २०६२ पुस १६ का दिन प्रकशित भएको हो । २०३३ सालदेखि नै पुस १६ लाई नेपाली राजनीतिको एउटा सम्झनायोग्य दिनका रूपमा लिइने भएर प्रकाशनका लागि त्यही दिन रोजेको हुँ ।धुनभित्र धुनबाहिर यो गीतसङ्ग्रह हो । आगो छोपेर कतिन्जेल कवितासङ्ग्रहको प्रकाशन अक्सफोर्ड प्रकाशनले गरेको थियो । यसका अध्यक्ष डोलिन्द्रप्रसाद शर्मा निकै फूर्तिला मान्छे । उनीसँग मेरो सम्पर्क मेरा कविमित्र सुरेश हाचेकालीले गराइदिएका थिए ।आगो छोपेर कतिन्जेल अक्सफोर्डको पहिलो किताब थियो । अक्सफोर्डलाई किताबको पाण्डुलिपि चाहिएको थियो, मलाई प्रकाशक । छापियो । आन्दोलन र विद्रोहको सन्दर्भ भएकोले यो सङ्ग्रह सडकसडकमा पढिए र चर्चा पनि निकै भयो । आफैँ इलाम र पाँचथरसम्म पुगेर पनि ती कविता पढेँ । किताब निकै बिक्यो । शर्माजी आफैँ लागिपरेर पनि बेचे । उनले भने तपाईँको अर्को किताब छापौँ । २०६२ पुसमा कविता सङ्ग्रह निकालेर फेरि त्यही साल अर्को सङ्ग्रह राम्रो हुन्न भन्ने मलाई लागेको थियो । आन्दोलनको, विद्रोहको र परिवर्तनको मूल विषय आगो छोपेर कतिन्जेलमा छँदैथियो । त्यही बेला सुरेश हाचेकालीले भने – दाइ गीतसङ्ग्रह निकालौँ । कुरो सही लाग्यो । मेरा एक सय पाँच गीतहरू जम्मा गरेर सङ्ग्रह तयार भयो । कुनै गीत रेकर्ड भएका र कुनै गीत रेकर्ड नभएका ! रेकर्ड भएका गीतहरू धुनभित्रका, रेकर्ड नभएका गीतहरू धुनबाहिरका ! पुस्तकको नाम राखेँ – धुनभित्र धुनबाहिर ! सुरेशजीले त्यसमा भूमिका पनि लेखेका छन् । यो सङ्ग्रह २०६२ कै चैत २० मा छापिएको हो । चैत्र २० रेडियो नेपालको स्थापना दिवस पनि हो । त्यसैले त्यो दिन रोजेको हुँ ।कर्ण  कर्ण मेरो सपना हो । महाभारत पढ्दा कर्णमाथिको अन्यायले पिरोलिन्छु र आज पनि घरघरमा कर्ण भेट्छु । महाकाव्य लेख्ने सङ्कल्प मनमा उम्रिएपछि आँखामा कर्ण आयो । कर्ण जन्मने बित्तिकै खोलामा फालियो, आज घरघरमा भोकमरी र कुपोषणले नयाँ नानीहरू ग्रस्त छन्, बालमृत्युदर उल्लेख्य छ ।कर्ण द्रोणाचार्यकहाँ पढ्न गए । सूतपुत्र भनेर पढाउन इन्कार गरे आज ठूला निजी स्कुलले पैसा नहुने कुन गरीबको छोराछोरीलाई पढाउँछ र ? आज पनि यी स्कुलहरू तिनै द्रोणाचार्यजस्तै हुन् र बालबालिका कर्णजस्ता ।कर्णले परशुरामसँग हतियार युद्ध सिके । महिन्द्राचल थरथर भयो । मेरो देशले १० वर्ष सशस्त्र युद्ध खेप्यो र ती दिनमा मेरो देश थरथर भयो ।  अर्जुनलाई सर्वश्रेष्ठ घोषणा गर्दा कर्णलाई प्रतिष्पर्धामा सामेल हुनै दिइएन । आज पनि राज्यसत्तामा पहुँच हुनेहरू सीधै ठूला हुन्छन्÷बनाइन्छन् तर प्रतिभावान् सीमान्त गरीबको कथा उही छ ।अन्त्यमा कर्णलाई छल गरेर मारियो । आज पनि समाजमा असल मान्छेमाथि जालझेल र तिकडम भएकै छ । अन्यायमा पारिएकै छ । राजनीतिक चस्माले हेरेर असल व्यक्तिलाई अन्यायमा पारिएकै छ । प्रतिभाको मृत्यु र व्यक्तिमृत्यु उस्तै उस्तै त हो । मान्नुस् त्यो कर्ण मै हुँ, तपाईँ हो र तपाईँ र मजस्तै व्यक्ति हो । यसअघि अरू पुस्तकहरू प्रकाशित भइरहे पनि म कर्णको साधनामा डुबिरहेको थिएँ र यसको प्रकाशन २०६६ मा भएको हो ।उडूँ उडूँ लाग्छ  बाल साहित्यप्रति प्राय सबै लेखकहरूको रुचि भएकै पाइन्छ । मलाई पनि बालबालिकका लागि केही लेखूँ भन्ने लागिरहन्छ । मेरा केही बालगीतहरू रेकर्ड भएका छन् र केही छायाङ्कन भएर टेलिभिजनहरूबाट प्रसारण पनि भएका छन् । तिनै बालगीतहरू सङ्कलन गरेर प्रकाशन गरिएको हो ‘उडूँ उडूँ लाग्छ !’ ।यसमा फरकफरक उमेर समूहका भाइबहिनीहरूलाई काम लाग्ने गीतहरू छन् । सानासाना बाबुनानीदेखि मावि तहसम्मका विद्यार्थीहरू लाभान्वित होलान् भन्ने ठानेर त्यस प्रकारको संयोजन गरेको हुँ । यसै सङ्ग्रहका कतिपय गीतहरू विद्यालयस्तरका विभिन्न पाठ्यपुस्तकहरूमा पनि समावेश गरिएका छन् । यसको दोस्रो संस्करण छिटै आउँदै छ ।धरा धरा मेरो जीवनकै एउटा महत्वाकाङ्क्षी यात्रा हो । कर्णपछि अर्को महाकाव्य लेख्नु सामान्यतया एउटा पुस्तकपछि अर्कोमा जानुजत्तिकै संवेदना मात्र थिएन मसँग । मैले निकै जटिलताको महसुस गरेको थिएँ । देश पुरै जातीय राज्यको मुद्दा लिएर हिँडेको बेला र कतिपय दलले ठाउँठाउँमा जातीय राज्य बाँड्दै हिँडेको बेला सबै जातजातिका बीच समन्वय र साझापन खोजेर महाकाव्य लेख्नु पनि कठिन थियो र देश लेख्न खोज्दा देशको सम्पूर्णता अनुभूत गर्नु पनि कठिन थियो ।धरामा यो वा त्यो एउटा मात्र मुद्दा होइन, मलाई मैले चिनेको देश लेख्नु थियो । भूगोल, इतिहास र संस्कृति लेख्नुथियो । जनताको विरक्ति, दिग्दारी, निराशा र आक्रोशलाई शालीन आकार दिनुथियो र प्रत्येक नागरिकलाई सोध्नुथियो देशले तिमीलाई धेरै चीज दियो तर तिमीले देश उभिने एक इन्च छाती दिएका छौ ?सबै भन्छन् देशले केही दिएन, देश खत्तम, देश यस्तो, देश उस्तो तर दिने नदिने देशले होइन सत्ताले हो । खत्तम भए शासक खत्तम हुन्, देश होइन । दोषी भए शासक दोषी हुन्, देश होइन ।देशले धेरै चीज दिएको । प्रकृति, संस्कृति, सुन्दरता, उर्वर माटो र वैभव तर बिग्रेको र बिगारेको त हामीले हो । हामी आफ्नो गल्ती स्वीकार गर्दैनौँ, केही गल्ती छ कि भनेर फर्केरसम्म हेर्दैनौँ तर अरूलाई गाली गर्न सधैँ अग्रसर हुन्छौँ । देशलाई गाली गरेको देश आफैँले सुने के भन्ला ?कथामा केही श्वैरकल्पना भरेर सम्पूर्णतामा देश लेख्ने मेरो कोशिश हो धरा । मेरो देश बहुलताको विशिष्ट रूप हो । मेरो देश पूर्ण हुन सम्पूर्णता चाहिन्छ । एउटा जात, एउटा धर्म, एउटा संस्कृति, एकातर्फको एउटा भूगोल र कुनै एक परिचयले मात्र कसरी पूर्णता दिन्छ मेरो देशलाई ? म सम्पूर्णताको एक अंश हुँ । म जहाँ भए पनि मैले सम्पूर्णता उठाउने कोशिश गर्नुपर्छ । म संस्कृतनिष्ठ पहाडे बाहुन हुँ । त्यो मलाई जन्मले दिएको हो तर कर्ममा मेरो चेतना अलग छ र हुनुपर्छ । म जन्मको जामा लगाएर बाँच्न चाहन्नँ । जन्म कुन घरमा, कुन कुलमा, कुन जातमा, कुन समुदायमा वा वर्गमा भयो, त्यो अलग कुरो हो । मान्छे, मान्छे हुन मान्छेले मान्छेलाई माया ग¥यो कि गरेन त्यो हेरिनुपर्छ । सबै जातजाति, धर्मसम्प्रदाय, भूगोल, विचार र संवेदना एउटै आँगनमा नअटेसम्म देश देश हुन्न । मलाई चण्डी र पालम पनि चाहिन्छ । मलाई नौलखा र झिझिया पनि चाहिन्छ । मलाई देउडा र सेब्रु पनि चाहिन्छ । मलाई कौरा र सिँगारु पनि चाहिन्छ । म पूर्ण हुन मलाई सबै चाहिन्छ । १ सय २५ जाति र १ सय २३ भाषा चाहिन्छ । यी सबै कुराको आग्रह र अपेक्षाको साझा दस्तावेज हो धरा ।तर आज निकै खुसी छु देश धराले भनेकै बाटोमा छ । जातीय राज्य बनेन । जातीय संघीयता बनेन । बहुजातीय संघीयता छ आज । एक प्रदेशमा अनेकौँजाति मिलेर बसेका छन् । राजनीतिक दलहरू आफ्नै घोषणाबाट विमुख भए, असफल भए, जातीय राज्यबाट पछि हटे । धराका हरफहरू सार्थक भए । राजनीतिक नेताभन्दा कवि चेतनामाथि हुन्छ भन्ने दृश्टान्त हो यो । मैले धराको पाण्डुलिपि पाँच जना नेतालाई पढ्न दिएँ । धेरैलाई नेताहरूले पढेनन् होला भन्ने लाग्छ । होइन, सबैले पढे र टिप्पणी समेत लेखे ।तपाईँको कारणले देश बिग्रेको छ र देशप्रतिको तपाईँको दृष्टिकोण खराब छ भनेर तिनै नेतालाई पढाउन सक्नु सायद राम्रै कुरा होला । बीस पचास जना एक ठाउँमा जम्मा हुने अनि देशले हाम्लाई हेरेन भनेर रुन्चे स्वर गरेर हुन्न । जोडदारसँग देश लेख्नुपर्छ र देशको नेतृत्वलाई खवरदार गर्नुपर्छ भन्ने मेरो विचार थियो र छ । प्रधानमन्त्री भइसकेका फरकफरक पाँच राजनीतिक दलका पाँच नेतालाई यसरी काव्यिक कठघरामा ल्याउँदा कवि जमातले मलाई स्यावास भन्ला भन्ठानेको थिएँ तर मैले निकै ठूलो आलोचना खेप्नुप¥यो ।कतिले उपहास गरे, कतिले खिसिट्युरी गरे तर माया गर्ने पनि भेटिए । तर आज धराप्रति आकर्षण बढेको छ र धेरैले माया गरेका छन् । स्नातक र स्नातकोत्तरमा शोधहरू भएका छन् । खोजीखोजी पढ्नेहरूको सङ्ख्या बढेको छ । म उत्साही छु । वर्तमानलाई धन्यवाद । नयाँ पुस्ता हुर्कँदै आएपछि एक दिन नयाँसमय आउला र धराको थप मूल्याङ्कन होला भन्ने विश्वास छ । धरा २०७३ मा प्रकाशनमा आएको हो ।क्रमशः एक्लै एक्लै आजको समय भीडहरूमा एक्लो हुने समय हो । बाक्लो भीडमा एकले अर्कालाई धक्याउँदै हिँडे पनि कसैले कसैको मुटु छुँदैन, दिल छुँदैन । प्रत्येक व्यक्ति एकपछि अर्को, अर्कोपछि अर्को गर्दै हिँडिरहेछ भीडमा । भीडमा हिँडिरहेछ, केवल क्रमशः क्रमशः हिँडिरहेछ तर एक्लै एक्लै । यो वर्तमानको चरित्र हो । यही चरित्रको वरिपरि छ क्रमशः एक्लै एक्लै ।यो गद्य कवितासङ्ग्रह हो । साझा प्रकाशनले २०७४ मा प्रकाशन गरेको यस सङ्ग्रहमा विभिन्न समयमा लेखिएका ३७ वटा कविताहरू समावेश छन् । यो धराअघि नै तयार थियो तर धराको हतारोमा रहेका कारण केही समय थाती राखेर धरा प्रकाशनको एक वर्षपछि बजारमा आएको हो ।   #डा नवराज लम्साल#पुस्तक