सहाना प्रधान नेपाली परिवेशको नारी शिक्षाका लागि समर्पित, प्रखर बौद्धिक नेतृ र राष्ट्रवादी राजनीतिज्ञ थिइन् । उनले शिक्षा, नारी जागरण र राजनीतिमा दरिलो, साहसी र ऐतिहासिक उपस्थिति जनाएकी थिइन् । साथै उनले सङ्घर्षका गतिलो पाठका रूपमा नेपाली भूमिमा आफूलाई सग्लो ढाँचामा उभ्याउँदै आएकी थिइन् । देश बनाउनेबारे किशोरावस्थादेखि नै उनको गतिलो सोच थियो ।साधना प्रधान र सहाना प्रधान म्यान्माबाट नेपाल आएदेखि पिँजडामा थुनिएका चराजस्ता भइसकेका थिए । एकातिर घरका सँग कुरा नमिल्ने र अर्कातर्फ आफूहरूलाई पढ्नै समेत नदिने घरको प्रवृत्तिले उनीहरूलाई घरबाट कसरी र के गरी उडूँउडूँ भइराखेको थियो । अनि त्यतिखेर नै प्रेमबहादुर कङ्साकारचाहिँ जागरूक युवाहरूका खोजीमा थिए । त्यसमाथि त्यस समयसम्म पनि राजनीतिमा नारीहरूको उपस्थिति न्यून थियो । त्यसै बेला यी दिदीबहिनीको पखेटा पनि घरको सङ्घार काट्न उचालिइरहेका थिए ।२००३ सालको कुरा हो, त्यस बेला साधना र सहाना प्रेमबहादुर कङ्साकारका सम्पर्कमा पुगेका थिए । उनीहरू त्यहाँ आफ्नो भाइ शङ्करप्रसाद प्रधानमार्फत गएका थिए । कङ्साकारले उनीहरूलाई भेटेकै दिन देशमा कालरात्रि छाएको र यसलाई हटाएर उज्यालो नेपाल बनाउने सन्दर्भका कुरा गरेर यिनीहरूलाई मोहित पारेका थिए । देशलाई कसरी अघि लान सकिन्छ भन्ने विषयमा कङ्साकारले यिनीहरूलाई थप पाठ नै पढाउन थालेका थिए । साथै उनीहरूले पनि इमानजमानका साथ कङ्साकारले दिएको पाठ घोक्न थालेका थिए । त्यस बेला कङ्साकारका जोसले यी दिदीबहिनीहरू जुरुक्कै उचालिएका थिए । वास्तवमा त्यस घडी उनीहरूका लागि कङ्साकार विश्वका सबैभन्दा ठूला राजनीतिक गुरु बाबुजस्तै भएर उभिएका थिए । त्यसैले उनीहरू पनि कङ्साकारको नीतिनिर्देशनमा टमक्कै बाँधिएका थिए । अन्ततः कङ्साकारकै निर्देशनमा उनीहरूले राणाविरोधी पर्चा बनाउन थालेका थिए ।सहाना प्रधान २००३ सालदेखि प्रेमबहादुर कङ्साकारमार्फत राजनैतिक नेताहरूको प्रत्यक्ष सम्पर्कमा आइसकेकी थिइन् । त्यो राणकालीन युगमा राजनीतिमा लाग्नु भनेको मृत्युको मुखमा हिँडेझैँ मानिन्थ्यो । तर पनि उनले आफ्नो ज्यानलाई हत्केलामा राखेर भए पनि आफूलाई राजनैतिक यात्रामा होमेकी थिइन् ।सहानाले देशमा चलिरहेको क्रान्तिमा नै सहभागिता जनाउने अभिप्राय राखिन् । उनी नारी शिक्षाको मागमा मात्र अड्किनन्; उनी राणा फाल्ने आन्दोलनमा पनि सक्रिय भइन् । २००४ साल वैशाख १७ गते नेपाली जनताले गरेको आन्दोलनमा उनी पनि सहभागी भई प्रत्यक्ष रूपमा उभिएकी थिइन् । त्यतिखेर उनले ज्यानको समेत माया मारेरै घरको सङ्घार काटेकी थिइन् । त्यस घडी सहानाको मनमा ‘अब यो घरमा कहिल्यै फर्किन्न होला’ भन्ने पनि लागेको थियो । मानौँ, उनी लडाइँमा नै सकिन पनि सक्छिन् । त्यतिखेरको त्यो नारी सहभागिता नौलो, उपयोगी र प्रेरक थियो । त्यस बखत जुलुसमा जाने नारीहरू छ जना मात्र थिए । ती वीराङ्गनाहरू थिए— साधना प्रधान, सहाना प्रधान, प्रमिला श्रेष्ठ, शान्ता श्रेष्ठ, स्नेहलता ओन श्रेष्ठ र कनकलता नकर्मी बज्राचार्य । प्रमिला श्रेष्ठचाहिँ २००४ सालअघिदेखि नै स्कुलकी शिक्षिका पनि थिइन् भने कनकलताले चाहिँ पछिल्ला दिनमा नर्स पेसा समातेकी थिइन् । जे होस्, त्यतिखेर उनीहरूले राजनीतिक मैदानमा आपूmहरूलाई प्रदर्शन गरेको साहस नै उच्च कोटिको थियो । अरविन्द रिमालका अनुसार— ‘नेपालको इतिहासमा नारीहरू प्लेकार्ड बोकेर सडकमा उभिएका थिए ।’ त्यतिखेरको जुलुसमा नारी उपस्थितिको हल्लाले राजनीतिक फाँट नै रङ्गीन भएको थियो ।सहाना सम्मिलित जुलुस राणा प्रधानमन्त्री पद्मशमशेरलाई भेटी शिष्टाचारपूर्वक आफ्ना माग राख्न ठूलो जोसका साथ टङ्गालतिर बढिरहेको थियो । त्यतिखेर जुलुसलाई भताभुङ्ग पार्नेहेतु प्रहरी प्रमुख जनरल नरशमशेर राणा आफँै खटेका थिए । जुलुस भगवतीबहाल पुगेपछि नरशमशेरले त्यसको नेतृत्व गर्ने पुष्पलालको घाँटी समाएका थिए । त्यति मात्र होइन, राणाले पुष्पलाललाई मरणासन्न हुने गरी पिटेका पनि थिए । त्यति बेला राणाले सहानालाई समेत बेइज्जतपूणर्का गाली गरेर थर्काउनु थर्काएका थिए र तर्साउनु तर्साएका थिए । तर राणा जतिसुकै चुइँके पनि राणाका वाणीमा सहानाले टेरपुच्छरै लगाएकी थिइनन् । यति हुँदाहुँदै पनि राणाका सेनाले ती क्रान्तिकारीहरूलाई पक्राउ गरेका थिए । त्यतिखेर उनीहरूलाई समाएर मोहनशमशेरको ब्यारेकमा थुनिएको थियो । असी जना क्रान्तिकारीहरूसहित सहाना पनि  १८ दिन राणाको ब्यारेकमा बन्दी बनेकी थिइन् । त्यसै बेला क्रान्तिकारी युगनारी सहाना प्रधानसँग क्रान्तिकारी युगपुरुष पुष्पलालको पहिलो चोटि भेट भएको थियो । त्यसै समयमा उनीहरू सात दिन पानी पनि नखाई जेलभित्र अनसन बसेका थिए ।सहाना प्रधान न्यायका लागि जिद्धी गर्थिन् । उनको त्यस्तो स्वभावबारे उनलाई चिन्ने जतिलाई ज्ञात थियो । उनी आफ्ना मागप्रति बफादारी पनि थिइन् । त्यति मात्र होइन उनी जे बोल्थिन् बौद्धिक धारामा बोल्ने गर्थिन् । उनले राणा सरकारउपर नारीका लागि पनि पुरुषको जस्तै शिक्षा चाहियो भनेर आफ्नो घोक्रो फुलाएकी थिइन् । उनको निर्भीक, तार्किक र आवश्यकीय कुरा श्री ३ पद्मशमशेरलाई पनि घत लागेको रहेछ । त्यसैले उनले केटीहरू पढ्ने स्कुल खोल्न अनुमति दिएका थिए । तत्कालै स्कुल भवन नभएकाले सुरुमा नारी शिक्षा पनि दरबार स्कुलबाट नै प्रारम्भ भएको थियो । अनि स्कुलको भवन मात्रै दरबार स्कुल थियो; तर त्यहाँ सञ्चालित नारी स्कुललाई चाहिँ पद्मकन्या स्कुल नामाकरण गरिएको थियो । पछिल्ला दिनमा डिल्लीबजारमा पद्मकन्या विद्याश्रमको नाउँबाट त्यस स्कुलको सञ्चालन हुन थालेको थियो ।सहाना प्रधानहरूले २००४ साल साउन २२ गते मङ्गलादेवी सिंहको अध्यक्षतामा नेपाल महिला सङ्घको तदर्थ समितिको स्थापना गरेका थिए । त्यस बेला सहाना क्रान्तिकारी भावनाले अझै ओतप्रोत हुँदै सङ्गठनमा समर्पितै भएर लागेकी थिइन् । उनी लोभानी पापानीबाट टाढा बसेर देश र जनताका लागि बफादार भई राणा शासनका कैफियतका विरोधमा होमिएकी थिइन् ।सहाना लडाकू स्वभावकी थिइन् । डन्डा त के पुलिसले बन्दुक तेस्र्याए पनि त्यसलाई ठेलेर हिँड्न सक्ने उनी हिम्मती नारी थिइन् । सङ्घर्षका घडीमा उनी भोक, तिर्खा र घामपानी बिर्सेर आफ्नो कर्ममा जुटेकी हुन्थिन् । उनको साहस नै उच्च किसिमको थियो । उनीभित्र सङ्घर्ष गर्ने प्रबल शक्ति थियो । त्यति बेलादेखिकै हिसाब गर्ने हो भने नेपालमा उनको जोडा राजनीति गर्ने निष्ठावादी नारी पाइँदैनथ्यो । २००५ सालको कुरा हो— इन्द्रचोकको जनसभामा भाषण गर्दा राणाका सिपाहीले सहानालाई लछारपछार गर्दै, मुन्ट्याउँदै र घिसार्दै त्यहाँबाट जेल लगेको दृश्य शान्ता श्रेष्ठले देखेकी थिइन् । अनि उनलाई राणाले जनता कोच्ने खोरसम्म पनि पुर्‍याएको थियो । तर त्यस बेला उनले खोरमा धेरैबेर बस्नु परेन । त्यति बेलाको त्यो दृश्य हेरेर उनकी साथी शान्ता श्रेष्ठले भनेकी थिइन्— ‘सहाना प्रधान अत्यन्तै साहसी, निर्भीक र जनतामा समर्पित नारीको नाउँ हो ।’यो पनिढुङ्गाको कापमा झाङ्गिएको पीपल हुन् सहाना प्रधानसहाना प्रधानका बाजे र बाबुको कथासहाना प्रधानको जन्म र शिक्षासहाना प्रधानले म्यान्मामा भोगेको कष्टसहाना प्रधान नेपाल आउँदाकाे दु:खद‍्यात्रा