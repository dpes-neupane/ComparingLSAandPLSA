काठमाडौं–काव्य मुशायराको द्वैमासिक शृङ्खला अन्तर्गत ११ औँ शृङ्खलामा लामो समय कोरिया बसेर आएका कवि जीवन खत्री र कोरिया जाँदै गरेका गजलकार सञ्जय खनाल सुनिएका छन् ।शनिबार, मण्डला थिएटरमा कवि जीवन खत्रीले प्रवासमा बसेका नेपालीहरूलाई ईङ्गीत गर्दै ‘आग्रह’ शिर्षकको कविता सुरुमा सुनाए । उनले देशका नागरिकहरू जहाँ भएपनि फरक पर्दैन तर जहाँ पुगेपनि आफ्नो माटो, देश र आमा भुल्न नहुने कुरा कवितामा कलात्मक तरिकाले प्रस्तुत गरे ।  थाहा छ मलाई, तिमीलेपनि बुझेकै छौ देश बरू सबैलाई गाएर सुनाईदिनु एक एक अन्तरा बुद्धको गीत र भन्नु तिमीले अरूलाईपनि हामी जहाँ रहेपनि सबैभन्दा नजिक हुनुपर्छ, “आमा, माटो र देश’’    खत्रीले “आमाहरूको गन्थन’’ , “एउटा खस्रो चित्र’’, “बेहाल खबर’ शिर्षकमा कविताहरु सुनाए । हालखबर सोध्नेलाई आफू र देशनै बेहाल  बाँचीरहेकाले बेहाल खबर सोध्न कवितामार्फत आग्रह गरे ।  कवि खत्रीले खाडीमा बस्ने लाखौँ नेपालीको पीडा “बालुवाको मरूभूमिबाट’ मार्फत पोखे ।कविता र गजलवाचन कार्यक्रममा गजलकार खनालले शहरसँग गाँउले जीवन तुलना गर्ने प्रयास गरेका थिए । ‘साँघुरो सोच भएका शहरियाहरुलाई किन चाहिने फराकिलो वाटो?’ गजल मार्फत भाव पोखे ।  खनालले देशको सिमाना आफ्नो हुन नसकेको भन्दै गजल मार्फत देशभक्ति देखाएका थिए । वाचन कार्यक्रममा खत्रीले सात कविता सुनाएका थिए भने गजलकार खनालले बाह्र गजल सुनाए ।