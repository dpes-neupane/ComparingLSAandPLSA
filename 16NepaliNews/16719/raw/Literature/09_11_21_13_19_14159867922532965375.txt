झरी–वर्षाको हरेक याममा ऊ एउटा ओसिलो विम्ब बनेर मेरो सम्झनामा आइपुग्छ । ऊ मेरो स्कुले मित्र, अपूर्व । झरी पर्नु र मेरो मनको फाँटमा अपूर्वको सम्झना मडारिनु– वर्षौंदेखि मेरा लागि एउटा नियमजस्तै भइसकेको छ । कुरा दुई दशकअघिको हो ।झरी परेको त्यो दिन ऊ मेरो घरमा आएको थियो । उसले ओढेको छाता त्यति गतिलो थिएन । छाताले छेक्न नसकेको पानीले उसको आधाउधी ज्यान रुझाएको थियो ।केही हप्ताअघि मात्र एसएलसीको नतिजा प्रकाशित भएको थियो । ऊ सानदार अंकका साथ पास भएको थियो । उसैका सहायताबाट मैले पनि त्यो तथाकथित ‘फलामे ढोका’लाई पार गर्न सकेको थिएँ । अरू विषयमा त म औसत नै थिएँ तर गणित भनेपछि मलाई राक्षसहरूको खेलाजस्तै लाग्थ्यो । त्यो दुरुह विधाले मलाई एसएलसीमा बिताउँछ कि झैँ लाग्थ्यो । तिनताका म सपना पनि त्यस्तै देख्थेँ– अरू सबैमा राम्रो अंक आए पनि गणितमा फेल भएको । त्यो ‘शैतानशास्त्र’ले मलाई सताउनु सताएको थियो । परीक्षाअघिका दिनहरूमा उसले मलाई गणितका गाह्रा–गाह्रा अभ्यासहरू पनि सजिलो गरी जो सिकायो, त्यसैको मद्दतबाट जेनतेन मैले त्यो पैशाचिक खड्गोलाई टार्न सकेको हुँ ।भनिरहनुपर्ने कुरा अवश्यै हैन, परिवर्तित एसईईको चहकमहक आजको दिनमा त यस्तो छ भने हिजोका दिनमा एसएलसी पास हुनुको महिमा अपरम्पारै थियो । मैले पाएको त्यो महिमापूर्ण सफलताको सम्पूर्ण श्रेय मेरो मित्र अपूर्वलाई जान्छ । ऊ नै यसको एकलौटी हकदार हो । उसको तिरिनसक्नुको गुन सम्झेर मेरी आमाले उसलाई आफ्नै छोराझैँ माया गर्नुहुन्थ्यो । एसएलसीको नतिजाबाट खुसी भएर आमाले मसँगै उसलाई पनि एकजोर कपडा उपहार दिनुभएको थियो । त्यस दिन मेरो घर आउँदा उसले त्यही लगाएर आएको थियो । उसलाई त्यो कपडा निकै सुहाएको थियो ।हप्तादिनअघिसम्म उसले इन्जिनियरिङ विषय लिएर पढ्ने बताउँदै आएको थियो । इन्जिनियरिङ उसको सपना थियो । त्यसैमा थियो उसको अनुराग । गुरुजन पनि गणितमा अब्बल भएकाले इन्जिनियरिङमा अपूर्वको स्वत: हक लाग्छ भन्नुहुन्थ्यो । तर त्यस दिन उसले इन्जिनियरिङ नपढ्ने बताउँदा मलाई अचम्म लाग्यो र दु:ख पनि । कारणमा उसले भनेको थियो– ‘इन्जिनियरिङ पढ्न धेरै खर्च लाग्ने रहेछ । खेती–किसानी गरेर घरव्यवहार चलाउने मेरा बाआमाले त्यति ठूलो खर्च धान्न सक्नुहुन्न ।’‘त्यसो भए कुन विषय पढ्ने विचार गरेका छौ ?,’ मैले दुखेर सोधेको थिएँ ।‘अरू कुनै प्राविधिक शिक्षा लिएर पढूँ कि भन्ठानेको थिएँ । हातमा सीप भए आफैंले कमाउन सकिन्छ । पैसाका लागि बाआमाको भर पर्नु पर्दैन । तर सोचेजस्तो भएन । प्राविधिक कलेजमा पढाइ हुने विषयहरूको शुल्क पनि मैले तिर्न सक्ने खालको रहेनछ । त्यही भएर मैले त सरकारी कलेजमा मानविकी लिएर पढ्ने निधो गरेँ । सबैभन्दा कम शुल्क त्यसैमा रहेछ ।’उफ् ! कति लाचार सुनिएको थियो उसको त्यो आवाज । यो विवशता भन्ने जिनिस पनि कति गह्रुंगो हुने रहेछ, सम्भवत: पहिलोपटक थाहा पाउँदै थिएँ मैले पनि । बडेमानको ढुंगाजस्तै गह्रुंगो, जसको पिँधमा थिचिएको थियो मेरो मित्रको सपना, कहिल्यै उठ्न नसक्ने गरी । उत्सुकता र उत्साहले सदा चम्किरहने उसको मुहारमा त्यो दिन खग्रास ग्रहण लागेको देखेँ । आत्मविश्वास, प्रवीणता र प्रतिभाको पर्यायझैं लाग्ने मेरो मित्र एउटा निरीह प्राणीजस्तै देखिएको थियो त्यो दिन । अहो, कस्तो अँध्यारो दिन !थाहा भएकै कुरा थियो, तिनताका सरकारी कलेजमा नियमित पढाइ हुँदैनथ्यो । पठनपाठनको स्तर कत्ति गतिलो थिएन । अव्यवस्था, अकर्मण्यता अनि अत्यधिक ‘राजनीति’ले सरकारी कलेजलाई खर्लप्पै निलेको थियो । त्यसैले शिक्षाको उज्यालो घाम खोज्नेहरूका लागि सरकारी कलेज एउटा अँध्यारो सुरुङजस्तै बन्न पुगेको थियो । राम्रोसँग पढ्न चाहने विद्यार्थीहरू आर्थिक अवस्थाले धानोस्–नधानोस्, महँगो शुल्क तिरेरै भए पनि निजी कलेज जान थालेका थिए ।इच्छाएको कलेजमा गई इच्छाएको विषय पढ्ने सपनालाई अनिच्छापूर्वक मारेर आएको मेरो मित्रको विवशताको फेहरिस्त यतिमै टुंगिएन । निकै धक मानेर अनेक भूमिका बाँध्दै उसले मसँग यस्तो अनुरोध गर्‍यो– ‘हेर न, सरकारी कलेज पढ्छु त भनेँ तर भर्ना हुनलाई चाहिने पन्ध्र सय रुपैयाँ पनि छैन मेरो घरमा । हाम्रो नाता पर्ने टाढाको एक आफन्तले सापटी दिन्छु भनेर बालाई खबर पठाएका रहेछन् । उनीकहाँ जानलाई जातेआते बसभाडा दुई सय रुपैयाँजति चाहिएको थियो मलाई । तिमीसँग छ कि ? बरु म फर्केर आएपछि चुकाउँला ।’अभावको कोर्राले उसलाई चुट्नसम्म चुटेको थियो । त्यसको घाउ कति चर्को गरी दुख्छ त्यो त भोग्नेलाई मात्रै थाहा हुन्छ । तथापि परेको बेला थोरै भए पनि गुन फर्काउने मौका मलाई मिलेको होला भन्ठानी आमासँग मागेर मैले उसलाई दुई सय रुपैयाँ दिएँ । पैसा पट्याएर गोजीमा राख्दै उसले भन्यो– ‘ती आफन्तले दुई हजार रुपैयाँजति दिउँला भनेका छन् रे, फर्केर आएपछि म दिन्छु ।’ गणितमा अब्बल साथीले हिसाबकिताब पक्का गर्दै भन्यो । तर त्यसभन्दा पनि ऊ कलेज भर्ना हुने काम सबैभन्दा महत्त्वपूर्ण थियो, जो कुनै पनि कारणले कच्चा नहोस् भन्ने कामना गरेको थिएँ मैले ।यसरी त्यस दिन अपूर्व मबाट बिदा भई हिँड्यो । अघि नै भनेँ– उसले ओढेको छाता गतिलो थिएन । आउँदा आधा रुझेको ऊ जाँदा पूरै रुझेर गएको थियो । त्यस दिनपछि उसको र मेरो भेट कहिल्यै भएन । त्यहाँदेखि ऊ आफ्नो घरमा पनि फर्केर आएन । पाँच वर्षअघि उसको पिताको देहान्त हुँदा पनि ऊ आएको थिएन । तर झरी–वर्षाको हरेक याममा ऊ एउटा ओसिलो विम्ब बनेर मेरो सम्झनामा आई नै रह्यो ।०००पोहोर साल दसैँमा म अपूर्वको घर गएको थिएँ, उसकी आमालाई भेट्न । मैले अपूर्वको कुरा कोट्याएँ । ऊ केही दिनअघि घर आएको कुरा आमाले बताउनुभयो । त्यो सुनेर म आश्चर्य, उत्साह र खुसी तीनै थोकले भरिएँ । तर आमाको कुरा विस्तारमा सुनेपछि अघिसम्म भरिएको म पुन: रित्तिन पुगेँ ।बीस वर्षपछि आफ्नो घर आएको थियो ऊ, तर आमाबाहेक अरू कसैलाई नभेटी फर्किएको रहेछ । फेरि कहिल्यै नफर्कने गरी । उस बेला कलेज भर्ना गर्ने पैसा नभएर आफन्तकहाँ सापटी माग्न गएको मान्छे यतिका वर्षसम्म किन र कहाँ हराएको रहेछ भन्ने म जान्न चाहन्थेँ ।आमाका अनुसार मसँग बाटो–खर्च लिएर गएपछि ऊ तिनै आफन्तकहाँ पुगेको रहेछ । त्यहाँ पुगेपछि ती आफन्तले भनेछन्– ‘कलेज भर्ना हुनलाई अझै समय बाँकी छ, त्यसैले केही दिन यतै बस । मलाई काममा सघाऊ । काम पनि सिक्छौ तिमीले ।’ ती आफन्तको आफ्नै उद्यम–व्यवसाय थियो । अपूर्वले गर्दिनँ भन्ने अवस्था थिएन । यसरी ऊ त्यहाँ काम सघाउँदै बस्न थालेछ ।कलेजमा भर्ना हुने म्याद सकिन लाग्दा आफन्तसँग उसले घर फर्किने कुरा गरेछ । तर तिनले ‘सरकारी कलेजमा विलम्ब–शुल्क तिरेपछि भर्ना जहिले गरे नि पाइन्छ । पढाइ सुरु हुने भएपछि जाउला । मेरो कामको चाप बढेको छ । केही दिन अरू बस !’ भनेछन् ।यता पढाइ सुरु हुने बेला भयो । सुरु भएर अन्त्य पनि भयो । जाँच आयो र गयो पनि । वर्षदिन बित्यो । अर्को वर्ष पनि बित्यो । र त्यस्ता अरू केही वर्षहरू बितेर गए । तर ती आफन्तले अनेक बहाना गरी अपूर्वलाई त्यहीँ अल्झाइरहे । न कलेज भर्ना हुने पैसा दिए न घर फर्कन । खाली आफ्नो काममा लदाएर राखेछन् ।निकै वर्ष बितेपछि भने उसले निश्चय गरेछ– अब यी आफन्तको लुते धन्दामा फसेर पार लाग्दैन । पढ्न सके पनि, नसके पनि घरमै गएर कुनै इलम गरेर खान्छु, यसरी बँधुवा भएर बस्न सकिन्न ।ऊसँग गोजीमा जोगाइराखेको त्यही सय रुपैयाँ मात्र थियो । अनुमति मागे जान पाइँदैन भन्ने उसलाई राम्ररी थाहा थियो । त्यसैले कसैलाई थाहा नदिई एक रात ती आफन्तको घर छोडेर हिँड्यो । रातारात हिँडेर बसपार्कसम्म पुग्यो ।बसपार्क पुगेपछि एकाएक उसको मन बदलिएछ । उसलाई घर फर्कन मन लागेनछ । घर पुगे पनि न कलेज भर्ना गर्ने पैसा थियो न त कमाउन कुनै नोकरी । बेकारमा बाआमाको भार मात्रै भएर बस्नुपर्छ । उसलाई लाग्यो कि पैसाकै कारण उसले इच्छाएको कलेजमा इच्छाएको विषय लिएर पढ्न पाएन । पैसाकै आसमा ऊ यस्तो ठाउँमा आएर फस्यो । अब पढ्नलाई उमेरले पनि पछि पारिसक्यो । बरु पैसा नै कमाउनुपर्छ । यही निश्चय गरेर उसले घर होइन, देशको राजधानी जाने बसको टिकट काट्यो ।राजधानी पुगेपछि ऊ कामको खोजीमा निस्कियो । अनेक ठाउँमा गई कामका निम्ति अनुरोध गर्‍यो । तर कहीँ पनि गरिखाने काम मिलेन । उसले राजधानीका विभिन्न कार्यालयमा काम गर्ने कर्मचारीहरूलाई ‘यहाँ काम गर्न कसरी पाइन्छ ?’ भनेर सोध्यो । जवाफमा उनीहरूले भने– ‘कुनै उच्च ओहोदाका नाता आफन्त भएमा तिनले भनसुन गरिदिए अवश्यै पाइन्छ ।’ त्यहाँ काम गर्नेहरूले पनि उच्च ओहोदामा भएका आफ्ना बाआमा, कसैले काका–काकी, मामा–माइज्यू त कसैले दिदी–भिनाजु, फुपू–फुपाजु अनि कसैले मितबा–मितिनी आमा र सम्धी–सम्धिनी आदिको सिफारिसमा जागिर खाएका थिए । त्यस्ता कार्यालयमा जागिर खानका लागि कोही न कोही आफ्नो मान्छे चाहिन्थ्यो । अपूर्वले राजधानीका अनेक कार्यालयहरूमा गई बुझ्यो– उसका लागि भनसुन गरिदिनलाई त्यहाँ आफ्नो मान्छे भन्ने कोही थिएन ।तर निराश नभई उसले सोच्यो– ‘श्रम गर्नका लागि मसँग हात छन् । विचार गर्नका लागि प्रशस्त अक्किल छ । तनमनको सामथ्र्य सकिएको छैन । केवल बाटो देखाइदिने मान्छे चाहिएको हो । तर पनि कोही बात छैन । बाटो देखाइदिने मान्छे नभए पनि हिँड्नका लागि त मसँग बलिया तिघ्रा छँदै छन् । हिँड्छु, जहाँसम्म यो बाटोले पुर्‍याउँछ ।’यसरी कामको खोजीमा अपूर्वले राजधानीका चिल्ला–खस्रा अनेक बाटा नाप्दै थप केही वर्षहरू बितायो । तर उसको हिँडाइले कुनै सार्थक गन्तव्य भेट्टाउन सकेन । मनकारी दाता फेला परेको दिनबाहेक धेरै दिनसम्म ऊ भोकभोकै डुल्थ्यो । मन्दिर अनि घाटतिर बरालिँदा फेला पर्ने जोगी–मगन्तेहरू नै प्राय: उसका अन्नदाता हुन्थे । तिनैको दयाले उसको पेट भरिन्थ्यो । अन्यथा पैसा नभए शौच गर्नसमेत नपाइने सहरमा अब उसको गोजीमा जोगाएर राखेको पचास रुपैयाँ मात्र बाँकी थियो । भोकले यसैयसै मरिने छाँट देखियो ।अन्नदाता जोगी–मगन्तेहरू उसलाई एकचोटि राजालाई भेट भनी सल्लाह दिइरहन्थे । उसले आँट गर्न सकको थिएन । अबचाहिँ यसरी व्यर्थै भोकले मर्नुभन्दा अघि देशको राजालाई भेटेर मर्न जाती होला भन्ने सोच्यो । आफ्नो भन्ने कोही नभएपछि के नै पो गर्न सकिन्थ्यो र ? जोगीहरूले पनि ‘राजा सबैका साझा’ हुन् भन्ने गर्थे । पुरानो राजा फालेर देशमा नयाँ राजा आएको पनि निकै भइसकेको थियो । यी नयाँ राजाबाट केही होला कि ? यही अन्तिम आस बोकेर अपूर्व राजदरबारतर्फ हिँड्यो । ०००राजदरबार पुग्दा उसले त्यहाँ अनेक मान्छेको भीड देख्यो । ऊ सरासर राजसभामा प्रवेश गर्‍यो जहाँ द्यूतक्रीडा चलिरहेको थियो । माहोल कुनै मेला–महोत्सवभन्दा कम थिएन । भारदारहरू डबलीमा बसेर जुवाको पासा हानिरहेका थिए । छेउछाउमा अरू हुक्के–बैठके–रमितेहरू जितौरी खाने लोभमा र्‍याल काढेर बसेका थिए । पासा हान्नेको भन्दा तिनीहरूकै उत्साह बढ्ता देखिन्थ्यो । रोजेको पासा पल्टिनासाथ तिनीहरू राजसभा हल्लिने गरी ‘मार्रा !’ भन्दै चिच्याउँथे । ‘मार्रा’को प्रत्येक चिच्याहटमा राजाले पनि तिघ्रा ठटाउँदै ‘बाऽस् !’ भन्दै मजा लिन्थे ।राजालाई औपचारिक अभिवादन टकार्दै अपूर्व जुवाको खालनजिक पुग्यो । खालमा कुनै नगद–पैसाको दाउ लगाइएको थिएन । न त सुन चाँदी वा कुनै बहुमूल्य चल सम्पत्तिको । कुरो बुझ्दै जाँदा थाहा भयो कि त्यहाँ राज्यका ठूला–ठूला पद, पुरस्कार, ठेक्कापट्टा अनि मानपदवी आदिको दाउ लगाइएको रहेछ ।जुवा खेल्दै गरेको एक भारदारले अर्कोलाई चुनौती दिँदै बोल्यो– ‘राजदूत खाने हो भने पन्जा दाउ चाहियो महाशय, सक्नुहुन्छ ल्याउन ?’ चुनौती स्विकार्दै त्यो भारदारले पनि ‘पन्जा ! पन्जा ! पन्जा !’ भनी बडो ठाँटसँग पासा फ्याँक्यो । नभन्दै पन्जा नै पल्टियो । त्यसपछि चर्को स्वरमा ‘मार्रा !’ भन्दै चिच्यायो । रमितेहरू झन् ठूलो स्वरमा चिच्याए । उता राजाले पनि ‘बाऽस् !’ भन्दै तिघ्रा ठटाए ।एवं रीतले अर्को भारदारले पासा समाउँदै सोध्यो, ‘ल भनम् त साथी हो, अख्तियार आयुक्तका लागि कति दाउ चाहियो ?’‘छक्का दाउ चाहियो हजुर, छक्का दाउ’ –साथीहरूले सर्वसम्मतिपूर्वक जवाफ फर्काए । त्यसपछि उसले पनि ‘छक्का ! छक्का ! छक्का !’ भन्दै पासा फ्याँक्यो । नभन्दै छक्का नै पल्टियो । पासा हान्ने भारदार उसै गरी खुसीले चिच्यायो । रमितेहरूले चर्कै गरी स्वर थपे र जुवाको मजा चाख्दै राजाले पनि उसै गरी तिघ्रा ठटाए । जुवाको रागले रन्किएको त्यो सभामा कोही ‘तिर्की दाउ ल्याउन पर्‍यो के हजुरले न्यायाधीश खान !’ भन्दै थिए भने कोही ‘सरकारी संस्थानको जीएमका लागि कति हान्न पर्‍यो ?’ भनी सोध्दै थिए । जवाफमा ‘मात्र दुक्का ल्याए भो हजुर । एकदम सस्तो दाउ । हा.हा..हा...’ भन्दै अट्टहास गर्दै थिए । द्यूतसभाको माहोल झन्झन् रंगिलो हुँदै गएको थियो । वस्तुस्थितिलाई एक चरण नियालेपछि अपूर्वले पनि एक दाउ च्याँखे हान्न मन गर्‍यो । तर कसरी ? खोज्दै र बुझ्दै जाँदा उसले जुवाको खालछेउ ढड्डा लिएर बसेको एक कर्मचारीलाई भेट्टायो र सोध्यो– ‘महाशय, मलाई पनि एउटा सानोतिनो काम चाहिएको थियो । एक दाउ मैले पनि हान्न पाए हुन्थ्यो, कसो गर्ने होला ?’‘राजालाई दाम चढाएर आउनुभा हो तपाईंले ?’ –कर्मचारीले सोध्यो ।‘छैन । कति चढाउनुपर्छ र ?’‘त्यो त माल हेरेर हुन्छ ।’‘हेरिदिनुस् न त त्यसो भने ।’कर्मचारीले ढड्डा पल्टाएर हेर्‍यो र भन्यो– ‘यसपालि धेरै मालहरूको दाउ लागिसक्यो । अब बाँकी भनेको केही सरकारी लगानीको बैँक, कम्पनी, प्राधिकरण र संस्थानहरूको एमडी र जीएम छन् । त्यसबाहेक औषधि अनि सर्जिकल सामान किन्ने ठेक्काको छ । अनि सवारी साधन किन्ने ठेक्का । बाटो–पुल बनाउने ठेक्का । रेलको लिक बिछ्याउने नयाँ ठेक्का छ र जहाज किन्ने ठेक्का पनि छ । तर त्यो अलि महँगो पर्छ है । यीमध्ये कुनै एउटा रोज्नुस् न तपाईं ।’‘यिनीहरूमा सस्तो दामको कुनै छ भने हेरिदिनू न !’‘यसमा त करोड रुपैयाँभन्दा कमका कुनै पनि छैनन् ।’‘यति ठूलो रकम त कहाँ आँट्न सक्छु र म ? सबैभन्दा सस्तो हेरिदिनुस् न ।’ कर्मचारीले फेरि ढड्डा पल्टायो र सबैभन्दा सस्तो ‘माल’ खोज्न लाग्यो । केही बेरको प्रयासपछि उसले भन्यो– ‘ल तपाईंले खोजेजस्तै सस्तो दामको छ, मात्र तीस लाखको । यो नयाँ खुल्दै गरेको पानीजहाज विभागको जीएमका लागि हो । हुन्छ ?’अपूर्व के बोलूँ, के बोलूँ भई एक छिन अकमकियो । अनि दोधारका बीच बोल्यो– ‘हैन हजुर, त्यो लाख–करोड कुरा नगर्नू न । मलाई त सानोतिनो जागिर भए हुन्छ ।’ ‘तपाईंसँग पैसा कति छ भन्नुस् त पैला ?’ –कठघरामा उभिएको अभियुक्तलाई केरकार गरेझैँ कर्मचारीले सोध्यो । ‘पचास रुपैयाँजति छ’ –अपूर्वले टाउको कन्याउँदै भन्यो ।‘कति छ रे ?’‘पचास रुपैयाँ ।’अपूर्वको कुराले कर्मचारीको दिमाग सड्कियो । समाइराखेको ढड्डा छेउमा थन्क्याएर उसले अपूर्वको गर्धन समात्यो र घिच्याउँदै भन्यो– ‘तैँले मसँग ठट्टा गरेको ? यहीँ सिद्ध्याइदिउँm तँलाई ?’ ‘ठट्टा हैन हजुर, सत्य बोलेको हुँ !’‘ए निकाल् यसलाई यहाँबाट !’ कर्मचारीले त्यहाँ तैनाथ सिपाहीलाई आदेश दियो । आदेश तत्क्षण तामेली गर्न सिपाही आइपुग्यो र अपूर्वको गर्धन समातेर घिच्याउन थाल्यो । त्यसपछि अपूर्व राजसिंहासनतर्फ मुन्टो फर्काउन खोज्दै ठूलो स्वरमा करायो– ‘महाराज, मलाई शरणमा लिनुहोस् ! अभय–दान दिनुहोस्, महाराज ! मेरो बिन्ती सुन्नुहोस् !’ उसको करुणक्रन्दन द्यूतक्रीडाको रौनकमा तिघ्रा ठटाउँदै बसेका राजाको कानमा गई ठोक्कियो ।राजाले स्वाभाविक रूपमा याचकतर्फ नजर फ्याँके । शरण माग्दै गरेको युवकलाई देखेर राजा दयालु अवतारमा प्रकट भए र सैनिकलाई केही संकेत गरे । सैनिकले अपूर्वलाई राजाको सामुन्ने लगेर उभ्याइदियो । अपूर्वले राजालाई बिन्ती गर्दै भन्यो– ‘महाराज, म कामको खोजी गर्दै यहाँ आइपुगेको छु । यो देशमा मैले कहीँकतै काम पाइनँ । म पनि कुनै एउटा कामको लागि दाउ लगाउन चाहन्छु । तर मसँग हजुरलाई चढाउन पुग्ने दामपैसा छैन । म के गरूँ महाराज ?’अपूर्वको कुरा सुनेर राजा गम्भीर हुँदै भने– ‘जाबो बीस–तीस लाख रुपैयाँ पनि छैन तिमीसँग ? तिमीजस्ता रैती पनि छन् र मेरो मुलुकमा ? खै, मलाई त त्यस्तो लाग्दैन ।’ त्यसपछि राजाले आफ्नो दाहिनेतर्फ बसेको महामन्त्रीलाई सोधे– ‘ए महामन्त्री १ के भन्दै छ यो केटो ? जाबो बीसतीस लाख रुपैयाँ पनि छैन रे योसँग ! यस्ता दरिद्र मान्छे पनि छन् र मेरो माटोमा ?’‘क्षमा होस् महाराज, यस्तो त हुन नपर्ने हो’ –महामन्त्रीले पनि अनुहारमा सकेजति अनभिज्ञता पोत्दै भन्यो ।त्यसपछि अपूर्वले पुन: याचना गर्दै भन्यो– ‘छन् महाराज । म साक्षात् उदाहरण हुँ । मसँग पैसाको नाउँमा पचास रुपैयाँ मात्रै छ । त्यो पनि घर फर्कनलाई राखेको । काम पाउने भएँ भने म यही पचास रुपैयाँ दाउ लगाउन सक्छु । त्योभन्दा बढी केही गर्न सक्दिनँ । म सत्य बोल्दै छु महाराज । झूटा बोलेको ठहरे ज्यानकै सजाय होस् !’त्यसपछि राजा गम खाएर बसे । उनी गम्भीर भए । गम्भीर भएरै केही कुरा सोचे पनि । र अपूर्वलाई भने– ‘दामविना कुनै पनि कामको दाउ लगाउन दिन सकिन्न । यो त मैले बाँधेको थितिविरुद्धको कुरा हुन्छ । बरु यसो गर, तिमीसँग बेच्नका लागि अरू केही कुरा छ भने भन, म किनिदिन्छु ।’‘बेच्नका लागि त मसँग त्यस्तो ठूलो कुरा केही पनि छैन । काम गर्नका लागि हात छ । हिँड्नका लागि खुट्टा छ । बोल्नका लागि वाणी छ र मनमस्तिष्कमा केही तीतामीठा सम्झनाहरू छन् । अँ बरु मसँग गणितको ज्ञानचाहिँ प्रशस्त छ ।’अपूर्वको कुरा सुनेपछि राजाले महामन्त्रीको अनुहारमा हेरे । राजा र महामन्त्रीबीच आँखैआँखाले कुराकानी भयो । राजाको सांकेतिक सम्मति पाएपछि महामन्त्रीले भन्यो– ‘यदि तिमी आफ्नो अक्किल, बुद्धि, विवेक, हाँसोखुसी, चिन्तन, साहसलगायत सबै प्रकारका मानवोचित संवेदनाहरू महाराजका नाउँमा बेच्न चाहन्छौ भने महाराजले तिमीलाई राम्रो मूल्य दिन सक्नुहुन्छ । के तिमी तयार छौ ?’‘म तयार छु, महाराज ! बिल्कुल तयार छु ।’यसरी विनाविलम्ब अपूर्वले आफूलाई बेच्ने निर्णय गर्‍यो, यो सोचेर कि अब सोच्नु पनि व्यर्थ छ । किनभने अब सोचेर बाँच्न सकिँदैन । बाँचियो भने बरु जति पनि सोच्न सकिन्छ ।०००आफ्ना समस्त संवेदनाहरू बेचेर आमालाई भेट्न आउँदा अपूर्वको शरीर मात्र आएको थियो । केवल यन्त्रवत् शरीर । वर्षौंदेखि हराएको छोरा घर आउँदा उसकी आमा खुसीले रुनुपर्ने हो तर अपूर्व बिल्कुल अनपेक्षित हालतमा आइपुगेको थियो । उसको अवस्था देखेर आमा कति पीडाले रुनुभयो, म यहाँ वर्णन गर्न सक्दिनँ । यद्यपि हरेक आमाको चाहना हुन्छ, आफ्ना सन्तान जेजस्तो भए पनि, जहाँ भए पनि हाँसीखुसी बाँचून् । त्यही चाहना गरेर आमाले भन्नुभयो– ‘अब फर्केर कहिले आउँछौ–आउँदैनौ थाहा छैन, जाने बेलामा आमाको मुख हेरेर एकफेर हाँसिदेऊ छोरा !’तर अपूर्वले भन्यो– ‘म हाँस्न सक्दिनँ, आमा । मैले अघि नै भनिसकेँ, देशको राजालाई मैले सबथोक बेचिसकेको छु । हाँसो पनि बेचिसकेको छु । आँसु पनि बेचिसकेको छु ।’यसरी आमालाई आँसुमा डुबाएर ऊ राजधानी फर्कियो । भोलि घर फर्केर आउने/नआउने कुनै टुंगो छैन । सायद आउँदैन पनि । तर, झरी–वर्षाको हरेक याममा ऊ एउटा ओसिलो विम्ब बनेर मेरो सम्झनामा भने जरुर आइपुग्छ । 