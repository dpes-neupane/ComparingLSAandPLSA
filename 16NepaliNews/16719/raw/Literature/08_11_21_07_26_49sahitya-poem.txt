-रेखा पन्त   वर्षौंदेखि  मान्छे बस्न छोडेको रित्तो घर  चियाइरहन्छ  आफन्त बस्न छोडेको रित्तो मनले । त्यो घर एक्लो अनि एक्लो म । लिपपोतविना फुस्रो र धुलोमैलो घर  सुनसान र बिरानो आँगनजस्तै गाजल, टिकी र कोरीबाटीबिना फुङ्ग उडेको मेरो मुहार उदास र उजाड जिन्दगी ।आकाश नै ढाक्ने गरी मडारिन्छन् काला बादलहरू जसरी हृदयभरी सल्बलाउँछन् धमिला, मधुरा र खाटा बसिसकेका कसैका पुराना यादहरू । चल्छ जोड्ले हावा हुरी हल्लाउँछ भत्कनै लागेका झ्याल ढोका हाल्छु लामो सुस्केरा कोही आउँछ कल्पनामा अस्पष्ट आकृति बनेर नुन चुक छरेझँै लाग्छ चिरा चिरा परेको कलेजीमा ।चम्किन्छ बिजुली चट्याङ परेर  मझेरी नै छेड्लाझैँ गरी  मेरो अतीत चहकिलो बनेर आउँछ पश्चात्तापको छुराले रेटेर मुटु नै प्वाल पार्लाझैँ गरी । भक्कानो छुटेर आउँछ मुटु निचोरिएझैँ लाग्छ दिन कालो र निलो हुन थाल्छ मन अमिलो र धमिलो ।जीर्ण घरमाथि वर्षन्छ घनघोर, मूसलधारे पानी  अनायासै बग्छन् मेरा आँखामा दुई नुनिला नदीहरू गङ्गा र जमुना । देखिन मैले उदाङ्गो घरले पिएको वर्षा मात्र तप्किएको बलेनी देखेँ जसरी म वर्षौंदेखि लुकेर रोएको कसैले देखेन  केवल भिजेको परेली मात्र देखे । हुरीले उडाएसी छानो बाँकी रहेका डाडा भाँटा जस्तै  समयले उडाएसी सातो बाँकी रहँदो रहेछ  हाड र छाला मात्र शरीरमा । थामियो झरी पखालियो भित्ताको मैलो बगायो माकुराका जालाहरू मौसम शान्त बन्यो म पनि धित मरून्जेल रोएँ  पखालियो कसैको झूटो प्रेम  बगायो नमिठा यादहरू  मन हल्का बन्यो ।  देखियो इन्द्रेणी घर छेउमै सप्तरङ्गीझैँ लागेन  रङ्गीन त त्यो इन्द्रेणी हैन  आँखा पो रहेछ  किनकि  मन उदास भएको बेला  भिजेका परेलीहरूले  इन्द्रेणी पनि फिका देखाइदिँदो रहेछ । लाग्यो  मान्छे बस्न छोडेको घर र  आफन्त बस्न छोडेको मन  उस्तै उस्तै हुँदो रहेछ -गोर्खा  हाल: इजरायल 