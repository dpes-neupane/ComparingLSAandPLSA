-अच्युतशाली घिमिरेआफ्नै गरिबीमा बितेको  बालापन लेखूँ कि ? आफन्तबाट मिलेको अपमान लेखूँ कि ? पराईको तिरस्कार मित्रवतको विश्वासघात वा प्रेममा मिलेको बिछोड खै के लेखूँ ? सबै दरिद्रतालाई छोड्दै रङ्गिला लहडहरुमा दुनियाँ डुबाइदिने मनमोहक सपना लेखूँ कि ? खै लेखूँ त  आखिर के लेखूँ ? म कविता भनेर !पाप कै छ फलिफाप लेखूँ कि ? छक्का पञ्जाहरुकै  बेइमानी पोखूँ कि ? ईश्वर प्राप्तिको मिथ्या ओकलूँ कि ? सुन्दर प्रकृतिको  अन्वेषण बोलूँ कि ? मानव आत्माको धुन खोलूँ कि ? वास्तविकताहरुमा सहानुभूति खोजूँ कि ? अनन्त वेदनाको भोगाई रोजूँ कि ? लेखूँ त  आखिर के लेखूँ ? म कविता भनेर !निर्मलाको आँसुलाई मसि बनाई नारी संघर्षहरु लेखूँ कि ? बिस्कुन सुकाउने ढिकी चलाउने जाँतो पिँध्ने हातहरु लेखूँ कि ? आफ्नै देशमा बेरोजगार  यी हातहरुले देश प्रेम लेखूँ कि ? विदेशिएकाहरुलाई स्वदेश फर्क भनी लेखूँ कि ? कुलमानजीको उज्यालो अक्षर लेखूँ कि ? वृन्दावनका नृत्यकलाहरु लेखूँ कि ? त्यही नृत्य पस्किने पैतालाका डोबहरु लेखूँ कि ? मानव कर्तव्यहरु बुझेर सारङ्गीहरु लेखूँ कि ? शेर्पिनीहरुको सभ्यताको कथा लेखूँ ? पहाड मधेसका कथाहरु लेखूँ ? काठमाडौं बासीको मेलम्ची सपना लेखूँ कि ? डा केसी र ई. सिकेको आवरण कथा लेखूँ ? लेखूँ त  आखिर के लेखूँ ? म कविता भनेर !किड्नी बेच्न टासिएका विज्ञापनहरु लेखूँ कि ? अस्मिता बेच्न तम्तयार आकासे पुलका लावालस्करहरु लेखूँ ? वा व्यवस्था परिवर्तनसँगै गरिबी हटाउन देशले खर्चेको बलिदान लेखूँ ? नीति बेच्ने नेता न्याय किन्ने न्यायाधीश हिंसापीडित उपमेयर आन्दोलित शिक्षक डिप्रेसनले ग्रस्त डाक्टर वा भ्रष्टाचारी अख्तियार आयुक्त  कसको बारेमा लेखूँ ? लेख्दा लेख्दै कहिले त हाँसो उठ्छ कहिले आँसुको मुहान फुट्छ यतिका विषयहरुमा लेख्ने कवि नै कविको देश पो हुने हो कि भन्दै कहिले त तिखो व्यङ्ग्यले घोच्छ !  