काठमाडौँ — छि ! यो केको गन्ध हो ? यति अप्रिय गन्ध त मैले संसद् भवनतिर सुँघेको थिएँ । यो गन्धले मलाई अस्पतालहरूमा सताउँछ, प्रहरी चौकीतिर पनि यही गन्धले गर्दा रुमालले नाक थुनेर हिंडेको छु । अदालत परिसरमा, विश्वविद्यालयका रजिष्ट्रार, डिन र उपकूलपतिको कोठाहरूमै पनि मैले यो गन्धको अनुभव गरेको छु ।ठूलठूला सपिङ मलहरूमा र ‘क’ वर्गका ठेकेदारका कार्यालयहरूमा पनि यस्तै गन्धले गर्दा मैले नाक खुम्च्याएको छु । सिडियो कार्यालय, मालपोत र विभिन्न राजनैतिक दलका कार्यालयहरूमा पनि यस्तैयस्तै गन्धले मलाई असहज बनाउँदै आएको छ । त्यस्तो कुनै ठाउँ छैन, जहाँ यस्तो खालको दुर्गन्धले नाकमा हृवास्स नहानोस् । यो कुनै रसायनको गन्ध हैन, न यो पसिनासित मिसिएको कुनै कमसल अत्तरको गन्ध नै हो । के कतै मुसा मरेको छ ? म घरका कोठा, कुनाकाप्चा सबैतिर सफा गर्न लगाउँछु कान्छालाई । ऊ केही भेट्टाउन सक्दैन । फ्रिजमा राखिएका सबै खानेकुरा फाल्न लगाउँछु । घरमा मिति गुज्रिसकेका कुनै खाद्यवस्तु वा औषधि भए फाल्न लगाउँछु । घर घोटिघोटी सफा गर्न लगाउँछु । रुम फ्रेस्नर छर्किन लगाउँछु तर गन्ध ज्युँकात्युँ कायम रहन्छ । मलाई लाग्छ, यो मेरै लुगाबाट आइरहेको छ । नसकेर सहन म आफूलाई बाथरुममा कैद गर्छु । त्यसअघि शरीरमा भएका लुगाहरू वासिङ मसिनमा फाल्छु । बाथटबमा तातो पानी भर्छु, जकुची गर्छु । विदेश भ्रमण जाँदा ल्याएको साबुन दलेर धेरै बेर बसिरहन्छु । यसरी अचानक यो दुर्गन्ध किन ममा आयो ?बाथटबमा आँखा चिम्लिंदै आजको दिन सम्झन्छु ।मर्निङवाक जाँदा सधैंजस्तै वाक्क थिएँ । कति धेरै कुकुरहरू पाल्न सकेका मान्छेले । कुकुर पाल्न सक्ने तर बच्चा पाल्न नसकेर भ्रुणहत्या गर्ने मान्छेहरू ! बाटोमा कुकुरले फोहोर गरेर हिंड्न गाह्रो हुन्छ । छिमेकीको कुकुरले रातभरि भुकेर सुत्न दिने होइन । कहिले बाटोमा मेरो पजेरोमुनि आउलान् जसरी केही कुकुरहरू भुक्दै दगुर्छन्, बाघले लान नसकेकाहरू । मेरो नियमितता हो घर जाने, भाइको घर । पिताजी त्यहाँ छन् । दुई वर्ष भयो, पक्षघातले पल्टिएका पल्टिएकै छन् । बा मसँग बोल्न खोज्छन् र उनको कुरा पूरा नहुँदै कार्यालयको बहाना झिकेर छिटोछिटो निस्किहाल्छु । बाको पलङनेर यस्तै गन्ध आएको थियो । म त्यहाँ बस्न सक्दिनँ । आमाको मनको कुरा पनि कहिल्यै सिद्धिन्न । मलाई मेरो भाइ र बुहारीको अनुहार हेर्न मन लाग्दैन । बा छिट्टै संसारबाट बिदा भएर गइदिए त मलाई त्यहाँ गइरहनुपर्ने थिएन । आमालाई त म आफूसँग पनि राख्न सक्छु । के गर्ने ? लोकाचारका लागि भए पनि भाइको घरमा गइरहन्छु । आइ हेट लोकाचार्स !अफिस जानलाई निस्कने बेलामा गाडी पुछपाछ गरिरहेको कान्छाले आफ्नी आमा बिरामी भएको सुनाएको थियो । ऊ मेरो गृहमन्त्रीसँग बोल्न सक्दैन । आजभोलि काम गर्ने मान्छे पाउन गाह्रो छ, घुस नखाने कर्मचारीजस्तै । उसलाई थामथुम पार्न मायाले बोलाउनुपर्छ । उसको घरमा पनि सधैं कोही न कोही बिरामी परिरहन्छ । मैले उसलाई जतिमा काममा राखेको छु, त्योभन्दा बढी त उसले कहिले को, कहिले को बिरामी परेको भनेर पेश्की लिइसकेको छ । अब त उसले लिइसकेको पैसा असुल भएपछि मात्र कान्छालाई कामबाट मुक्त गराइदिने विचार गरेको छु । ऊ यहाँ खुशी छ भन्छ, मीठोमीठो घिच्न पाएपछि को पो बेखुश होला र ! उसको पैसा उसुल भएपछि बालश्रमविरोधीले केस गर्न लाग्यो भनेर केटालाई लखेटिदिने हो । ए बालअधिकारवालाहरू ! त्यो चिन्डेको घरमा काम गर्ने नानीको उमेर नै कति भयो होला र ! पढाएको पनि छ रे ! चिन्डे नै बाल श्रमिकहरूका नायक !बिहान जब काममा गइरहेको हुन्छु, ट्राफिक लाइट भएको चोकमा भिखारीहरू देख्छु । एक दिन त दिने हो, सधैं कसरी दिन सकिन्छ ? अन्त कतै, कुनै भूगोलमा वा ग्रहमा भेट भएमा ती भिखारीहरू मलाई चिन्छन् र म पनि तिनलाई चिन्छु । काम गरेर खान सक्ने जस्तालाई म गाली पनि गरिदिन्छु तर असहाय, रोगीलाई त सरकारले हेर्नुपर्छ नि ! ट्राफिक लाइटनेर जब म रोकिन्छु, म उनीहरूतिर हेर्दिनँ तर म तिनका लाचार, याचनामय, उदास र उराठलाग्दा अनुहार देख्छु । मलाई जेब्राक्रसिङनेर एक युग बिताएको जस्तो लाग्छ । यो मेयरको काम छैन । मैले उसलाई व्यक्तिगत स्तरमै पनि भनिसकेको छु, भिखारीहरूको व्यवस्थापन गर । तर उसलाई रिबन काट्न, भोज खान, माथिको नेताको चाकरी गर्न र विदेश धाउनमै फुर्सद छैन । अर्कोपटक सांसदका लागि उठ्ने भन्छ, जितेको जितै हो ! तर भन्न सकिन्न, पहिला सुकुम्बासी आयोगमा हुँदा उसले गरेको भ्रष्टाचार त मान्छेले कति चाँडै बिर्से ! मान्छेहरूको स्मरणशक्तिमा नाटकीय ह्रास आएको छ, खास गरेर नेताहरूका विषयमा ।दिउँसो त्यो तथाकथित कवि आएको थियो । स्कुलमा ऊ राम्रो विद्यार्थी थियो, त्यसैले गुरुवर्गको नजरमा असल पनि थियो । कुनै शिक्षकले हामीलाई गाली गर्नुपर्‍यो भने भोलि स्कुलकै गहनाको पिए हुन लायकको पनि छैनौसम्म भन्थे । त्यो त्यतिबेलै अव्यवहारिक थियो । पढाइको कीरो तर उसले जीवनमा उल्लेखनीय केही गरेको छ ? अहिले कवि भएछ । कति बूढो भइसकेछ । मैले उसलाई के गर्न सक्छु भनेर सोध्दा केही हैन रे, मात्र दश प्रति किताब सहकर्मी र कर्मचारीलाई बेचिदिनुपर्‍यो भन्यो । मलाई आˆनो लिपिबद्ध कुण्ठा बेच्न लगाएर उसले मेरो अपमान गर्‍यो, घोर अपमान ! मेरा मातहतका कर्मचारीहरू कोही पनि साहित्यवाहित्य (खासमा मनमनै त वाहियात साहित्य भनेको) मा रुचि राख्दैनन् भन्दै एक दर्जन प्रति राखिदिएँ र लेखापालसँग बिल बनाउन लगाएर मैले उसलाई हाँस्दै छिटछिटो फर्काइदिएँ । मेरो पैसा जाने होइन । वास्तवमा मैले उसलाई ढाँटेको थिएँ । ऊजस्तै कविहरू मेरा मातहतमा पनि काम गर्छन् । कुनै भेटघाटमा, बसाइँमा एक त के, अनेक कविहरू भेटिन्छन् र म तिनको ताल देखेर छक्क पर्छु । बुझ्दै नबुझ्ने शब्द र तिनको संयोजन गरेर कविहरू के गर्न चाहन्छन् ? म बुझ्दिनँ । कार्यालयकै एक जना कर्मचारीको बेलाबेलामा पत्रिकातिर लेख आएको देख्छु । म पढ्दिनँ, ठ्याम्मै पढ्दिनँ । जेब्रा क्रसिङनेरबाट मैले एकचोटि एउटी स्कुटरवालीले आफ्नो भिजेको सिटमा ओछ्याएको पत्रिकामा उसको फोटो देखेको थिएँ । फार्मेसीबाट महिना दिन पुग्नेगरी ल्याएको उच्च रक्तचापको एमलोड ट्याब्लेटहरू पत्रिकाबाट बनेको सानो पाउचमा राखेर दिएको थियो । त्यो सानो झोलामा उसैको केके न हिरोजस्तो फोटो थियो । मान्छेहरू आफूजस्तो छ, त्यस्तो फोटो नपठाईकन जवानीको, त्यो पनि फोटोसप केके गरेर सुन्दर तर कृत्रिम फोटो किन पठाउँदा हुन् कुन्नि ! त्यसले मेरै औषधिको डोज थपघट वा निष्प्रभावी बनाइदिन्छ भन्ने लागेको थियो । तर ऊ कार्यालयमा ठूलै लेखक हुँ भनेर गुड्डी हाँक्छ । मलाई हाकिमको रूपमा आदर देखाउने काममा ऊ बेलाबेला चुक्छ । शायद उसलाई थाहा छैन, म उसलाई कतिसम्म घृणा गर्छु ।मन्त्रालयबाटै म अस्पताल पुगेको थिएँ । मेरो छातीमा अलि चस्सचस्स गरिरहेको थियो । डाक्टरलाई कुरिरहेको बेला कसैले मलाई बोलायो । तर कसले बोलाएको मैले ठम्याउन सकिनँ । अनि एकछिनपछि त्यही टोपी ओढिरहेको कालो र दुब्लो मान्छे मेरो छेउमा आयो र चिनेनस् भनेर प्रश्न गर्‍यो । मुस्किलले मैले चिनें । क्याम्पसकालीन मेरो सहपाठी, सँगै जाँड खान सिकेको साथी । लोकसेवा आयोगमा लड्ने बेला ऊ लिखितमा पास भएको थियो तर अन्तर्वार्तामा फालिएको थियो । सन्दर्भ सामग्रीहरू ल्याएर मलाई दिन्थ्यो । वास्तवमा मलाई निजामती जागिरमा कुनै रुचि थिएन । धेरै भए म लेक्चरसम्म हुन चाहन्थें र ऊ शाखा अधिकृत । तर उल्टो भयो । पछि भेट हुँदा स्थायी हुन नसकेकोले मन्त्रालयतिर कुनै चिनेको मान्छेसित कुरा राखिदिन उसले भनेको थियो तर मैले सधैं उसलाई र उसको अनुरोधलाई महफ्व दिइनँ, बिर्सिदिएँ । के भयो भनेर सोधें । उसले टोपी र गलबन्दी हटायो । थोरै र त्यो पनि सेतो कपाल थियो । उसका आँखीभौं र जुँगा पनि थिएनन् । गर्दनभरि गिर्खा नै गिर्खा थिए । दुईपल्ट सर्जरी गरिसकेकोले अब शरीरले धान्न नसक्ने भएर रेडिएसन वा केमोथेरापीतिर लागेछ । केमोथेरापीका लागि अस्पताल भर्ना हुन आफ्नो बालाई लिएर आएको रहेछ । भाउजू खोइ त भन्दा उसले केही भनेन । उसका वृद्ध बाले चर्कै स्वरमा ‘त्यो राँड पोइला गई’ भनेर भने, मलाई खासै अचम्म वा दुःख लागेन । मलाई टाढाबाट देखेर आएको रहेछ । उसले मेरो समस्या वा हाल केही सोधेन, मात्र आफ्नो लाचरी र कष्ट सुनायो । भएको सम्पत्ति उपचारमा सकिएकोले ममार्फत् सरकारसँग उपचार खर्च मागिरहेको थियो । आर्थिक सहयोग चाहिने मान्छे पनि त्यस्तो निजी अस्पतालमा किन आएको होला, सरकारी अस्पतालहरूमा किन गएन होला जस्तो लाग्यो । मैले उसको याचनालाई ठाडै लत्याइदिएँ । एक त म निर्णायक पदमा थिइनँ र अर्को म हुन नसक्ने कुरामा आस्वासन दिन सक्दिनँ अनि अर्को उसको कुरोले मलाई इरिरेट गरिरहेको थियो । अरू मान्छेहरूको अगाडि उसले मलाई आदरार्थी सम्बोधन नगरेकोले पनि मलाई अपमानित महसुस भइरहेको थियो । श्रीसम्पति सिद्धिएको र सहकर्मी, साथी र आफन्तको आर्थिक सहयोगमा उपचार भइरहेको कुरा सुनाइरहँदा डाक्टरको कक्षमा प्रवेश गर्ने मेरो पालो आइसकेको थियो । डाक्टरले खासै केही समस्या नभएको, चिसोको कारणले त्यसो भएको भन्यो । जब बाहिर निस्कें, मैले उनीहरूका बाउछोरालाई देखिनँ । अघिदेखि नै हाम्रो वार्तालाप सुनिरहेकी एक जना भद्र महिलाले मलाई सिकाउन खोजिन्, “पुरानो साथी हुनुहुँदो रहेछ, सहयोग गर्नुपर्थ्यो, बिचरा आज कि भोलिजस्तो हुनुहुन्छ, एकचोटि हग गरे पनि हुने !”रिस नियन्त्रण गर्दै यस्ता प्राणघातक रोगहरूका लागि सरकारले हेर्नुपर्छ भनेर उनलाई भाषण दिएँ । कसैले मलाई सिकाउन खोज्छ भने मेरो कन्पारो तात्तिएर आउँछ भन्या । मन्त्रालय जानलाई समय थोरै थियो । म सीधै सधैं गइरहने, भिआइपीहरू आइरहने क्याफेमा गएँ । अर्डर गरिसकेपछि मन्त्रीको पिएको फोन आयो । छड्केमा परें कि भनेर एकछिन त डराएँ । तर क्वार्टरमा बोलाएको रहेछ । त्यो भर्खर आउँदा गँवार नै थियो । उसलाई फाइलहरूमा हस्ताक्षर गर्न डर लाग्थ्यो । जब नीतिगतरूपमै उसको झोलीमा कमिसन झर्न थाल्यो, मन्त्रीको एकाएक बोली बदलियो, व्यवहार फेरियो । ऊ कति वर्षदेखि भोकै थियो होला, उसले जोडेको सम्पत्ति हेर्दा म आफूलाई बाहुन्ने अनुभव गर्छु, त्यसैले त ऊ मन्त्री छ र म केवल एउटा सचिव । बिचराको सत्ता कति टिक्ला र, खाओस् ! म त सधैं सत्तामै छु । मन्त्रीले एउटा विदेशी प्रोजेक्टको कुरा राख्यो । यो त सरासर राष्ट्रविरोधी प्रोजेक्ट थियो । मैले कालान्तारमा यसले देशलाई फाइदा नगर्ने झन् देशको अस्तिफ्व नै शङ्कटमा पर्न सक्ने देखेर आनाकानी गरें । त्यो मेरो तरिका हो, देशलाई के समस्या आइपर्छ, मैले गर्न सक्ने केही होइन । मसँग अमेरिकाको पिआर भएको कुरा कसैलाई थाहा छैन, स्वयम् मेरो गृहमन्त्री बेखबर छिन् । यो अस्थिर देशमा कुनै पनि बेला जे पनि हुन सक्छ, त्यसैले मैले आफू र परिवारका लागि बन्दोबस्त गरिसकेको छु । तर पनि नक्कली राष्ट्रवादको खोल ओढेर बोल्नै पर्‍यो । विभागीय मन्त्रीको रूपमा यसमा अलि विचार पुर्‍याउन सुझाएँ । उसले प्रधानमन्त्रीसँग ब्रिफिङ भइसकेको छ, प्रमुख प्रतिपक्षी पार्टीको नेताले पहिला नै हरियो झण्डा देखाइसकेको छ र हल्ला गर्ने केही पत्रकारलाई पनि भाग पारिसकेको छ भन्यो । सबभन्दा ठूलो अड्चन स्वयम् प्रधानमन्त्री थियो । तर मन्त्रीले के पनि थप्यो भने कुनै सार्वजनिक पदमा नरहेकी तर सरकारी निर्णयहरूमा हस्तक्षेपकारी भूमिका निभाउँदै आइरहेकी प्रधानमन्त्री पुत्रीलाई विदेशी र मन्त्री आफैंले प्रभावमा पारिसकेको हुँदा डराउने अब कोसित ? डिपिआरका लागि उसले मेरो सकृयता माग्यो । म नेताहरूको, मन्त्रीहरूका लागि काम गर्न मन पराउँछु, भलै म उनीहरूलाई घृणा गर्छु । अख्तियारमा मैले मान्छे बनाइसकेको छु । मैले सबै दलका शीर्ष नेताहरूलाई चिनेको छु, बेलाबेलामा उपहार दिएको छु । नेतामात्र हैन, तिनका पत्नी र छोराछोरीको जन्ममितिको लिस्ट मेरो डायरीमा छ । प्रत्येक बिहान डायरी हेर्नु र सोअनुसार चल्नु मेरो चेकलिस्टमै पर्छ । बेलुकी घरमै गएर उपहारसहित शुभकामना दिनु मेरो प्रगतिको एउटा आधार कारण हो ।म बाथरुमबाट निस्कन्छु । निकै ताजकी महसुस गर्छु तर गन्ध आउन छोड्दैन । छोरीले युएसबाट पठाइदिएको बडी लोसन दल्छु । एक पेग ब्लुलेभल तयार पार्छु, मुखमा केही बेर राख्छु र बिस्तारै निल्छु । तल तल पुगेको अनुभव गर्छु तर मलाई असजिलो भइरहन्छ । भान्साबाट गृहमन्त्रीको आदेश आउँछ । म सुँघ्दै भान्सा पस्छु । किन हो अघि आएदेखि केके गन्ध आयो मात्र भनिसिरहेको छ भनेर उनी भन्छिन् । उनलाई केही गहृनाएको छैन भनेर सोध्दा छैन भन्छिन् । उल्टो छोरीले माया गरेर पठाइदिएको लोसन फारो गरेर चलाउनुस् भनेर आदेश दिन्छिन् ।म खाना बस्छु तर खाना मन लाग्दैन । यो गन्ध केको हो, मेरो मस्तिष्कले काम गरेको जस्तो लाग्दैन । शयनकक्षमा म सोचमग्न हुन्छु । म आˆनो आत्मालाई नियाल्छु । बल्ल थाहा पाउँछु, यो कुहिगन्ध मेरै आत्माको हो । यो मरिसकेको मलाई थाहा थिएन । कुहिन थालेपछि बल्ल थाहा पाएँ ।उफ् ! यो गन्ध ! शरीर मरेर जान्छ तर आत्मा जिवित रहन्छ भन्थे तर म आत्माहीन शरीर लिएर हिंडिरहेको रहेछु । मेरो छेउ नआइयोस् किनभने यो दुर्गन्ध धेरै सङ्क्रामक पनि छ । (पुस १३ गते सोमबार बुक–हिलद्वारा प्रकाशन हुने तीर्थ गुरुङको कथा सङ्ग्रह ‘आपा क्हार्प’बाट) 