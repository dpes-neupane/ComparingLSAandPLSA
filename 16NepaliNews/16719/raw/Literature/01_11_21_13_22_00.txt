अमृता बुढाथोकी  असोज महिनाको अन्त्यतिर एक समूह मानिसको हुल पीपलको बोटमुनि बसेर राजनैतिक, सामाजिक तथा समाज परिवर्तनका कुरा गरिरहेका छन् । तिनै समूहमा बिर्खे ठूलो स्वरमा कराइरहेको छ । ‘मैले यो दुनियाँलाई राम्ररी चिनेको छु । अबको हाम्रो बाटो भनेको परिवर्तनका लागि नयाँ विचारको आगमन गर्ने हुनुपर्छ’ त्यति नै बेला सानु हस्याङफस्याङ गर्दै कोटेश्वर जाने गाडीमा चड्छे ।एक पटक मात्र होइन पटक–पटक जिउँदै मरेकी सानुलाई कसले के भन्छ सुन्ने आदत छुटिसकेको छ । उसको अधरको हासो १०औँ वर्ष अगाडि नै कसैले हरेर लगिसकेको छ । अहिले त उसलाई यो समाजले एउटा नामुद उपमा दिएको छ ‘भालु’ ।  दुनियाँसँग सरोकार राख्नुभन्दा उनी आफ्नै पीडा र यथार्थमा जिउँदै छिन् । तीनकुनेको रङ्गीन बाहिरी दुनियाँबाट झट्ट हेर्दा लाग्छ उनी अत्यन्त खुसी छिन् । तर भोगाइको पीडा कति दर्दनाक हुन्छ भन्ने जान्नलाई अरूको हृदयमा पनि पीडाको अनुभूति हुनु पर्दोरहेछ । साँझ, उनी कोटेश्वर आसपासका डान्सबारमा डान्स गर्छिन् रे । अन्य समय जसले जता बोलायो त्यतै गएर अरूको यौन खोलना बन्छिन् । त्यसबापत उनी दुई चार पैसा कमाउँछिन् । त्यो पैसाले उनी आफ्नी छोरीको लालनपालन गर्नुका साथै उसको भविष्यका लागि केही रकम सञ्चित गर्दै आएकी छिन् । उनलाई आफ्नी छोरीले आफ्नो बाटो नहिँडोस् भन्ने लागेको छ ।  उनी पनि चाहेर यो बाटोमा कहाँ लागेकी हुन् र ? बाँच्नका लागि अरू कुनै विकल्प नभएपछि उनले बाध्य भएर यो बाटो रोज्न पुगेकी हुन् रे । पुरानो शैलीमा बनेको बालकोटस्थित छिँडीको कोठामा बसेर उनी विगत सम्झँदै भन्छिन्, ‘उसको हृदय त्यसरी नमरिदिएको भए उसको हृदयको चिसो लास आफ्नै भाग्यको चिहान बनाएर म यो गुमनाम यात्रामा निस्कने नै थिइनँ । उसका पनि त आमा दिदी, बैनी वा अरू कोही थिए होलान् । जसलाई उसले आफ्नो हृदयमा बेरेर राखेको होला । उनीहरूलाई मेरो हालतमा कसैले पु¥यादियो भने के गर्दो हो ?’ दुनियाँको नजरमा आदर्श र उच्च घरानियाँ कहलिएको आफ्नै दाजुको साथीबाट १७ वर्षमै बलात्कृत सानु र त्यही बलात्कारको उपहार आफैले जन्म दिएकी छोरीबाहेक यो दुनियाँमा उनीहरूका अरू कोही छैनन् । मानिसको जीवनमा कहिले काहीँ सपनाहरू चाहना बोकेर आउँछन् र विपनामा पीडा थपेर भाग्छन्, कता जान्छन् ? के गर्छन् कसैलाई पतै हुँदैन भनेझँै त्यो घटनापछि उनको जीवनमा एक तमासको बतास आयो उनका प्रत्येक चाहानालाई उडाएर लग्यो । थाहै नपाई कता पुर्यायो छताछुल्ल बनाएर सबै चकानाचुर बनायो । यतिकैमा बाहिर खेल्न गएकी छोरी दगुर्दै आएर सोद्छे आमा मेरो बुबा खोई ? सबैले मलाई वेश्याकी छोरी भन्छन् । आमा वेश्या भनेको के हो ? अबोध छोरीको प्रश्नले उनको मुटु धुजा धुजा हुन्छ । छोरीलाई सम्झाउँदै उनी भन्छिन्, ‘नानी ! यो मेरो नाम हो । तिम्रो बाबु पनि मै हुँ, आमा पनि मै हुँ नानी ! हामी जस्ताको आफन्त कोही हुँदैन । हामी आफै एकअर्काका परिपूरक हौँ नानी ।  बीचैमा छोरी बोल्छे, ‘आमा सबैका आमाबुबा हुन्छन् । मेरो चाहिँ किन तिमी मात्रै ।’ छोरीको अबोध प्रश्नले सानु वाक्क हुन्छे । उसका आँखा अनायसै रसाएर आउँछन् । सानु मनमनै भन्छे, ‘त्यो दिन, घरमा अरू कोही भइदिएको भए मेरो दाजुको साथीले मलाई केही गर्न सक्ने थिएन होला । यो घटनालाई समयमा नै आमा वा दिदीलाई भनेको भए समयमा नै गर्भपतन गर्न सकिन्थो होला । आखिर, मेरो के गल्ती थियो र मैले आफ्नो जिन्दगी नै नगरकीय बनाउनु पर्यो ?’नारीलाई धरती भन्छौँ तिमी लोग्ने मान्छे, ममताकी खानी भन्छौँ । आधा आकाशको दर्जा दिन्छौँ तर किन धरती र आकाश सबैतिर पुरुषहरू मात्रा हुन्छन् ? किन पुरुषको गल्तीको सजाय म जस्ता नारीले बाध्य भएर भोग्नुपर्छ । यी र यस्तै अनुत्तरित प्रश्नले उनको मनमा डेरा जमाउँछ । कहीँ कतैबाट जवाफ पाउन सक्दिनन् ।उनी सम्झन्छिन् आफ्नो जन्म तेह्रथुमको आठराई जहाँ प्रधानमन्त्री, मन्त्रीलगायत अन्य ठुल्ठुला व्यक्तिको जन्म भएको भनिन्छ । अहिले पनि धेरै शिक्षित व्यक्ति जन्माउने पूर्वकै उर्वर राजनीतिक भूमि मानिन्छ आठराईलाई । तर त्यही आठराईमा मैले सम्भोग के हो भन्ने थाहै नपाई आमा बन्न पुगेँ । मसँग सम्भोगपछि त्यो पुरुषले मलाई कसैलाई भनिस भने तलाई मार्छु भन्यो । कसैलाई केही भन्नै सकिनँ । घरमा आमाले थाहा पाउँदा धेरै ढिलो भइसकेको रहेछ । गर्भपतन गर्नै मिलेन । घरबाट निस्किएपछि भक्तपुर बालकोटको यही अध्यारो छिडी मेरा लागि बासस्थान बन्न पुग्यो ।  बुबाआमा हुन्जेलसम्म त घरबाट दुई चार पैसा आउँथ्यो रे उनलाई । तर अब त बुबाआमा परलोक गइसकेका छन् । दाजु भाउजूले घर निकाला गरिदिए रे । अब उनको यो दुनियाँमा छोरीबाहेक कोही छैनन् ।बाँच्न र छोरीलाई बचाउनका लागि उनले देह व्यापार गरिरहेकी छिन् । वर्षौं निरन्तर पुरुषको खेलौना बनिरहेकी छिन् ।  यो दुनियाँ पनि कस्तो अचम्मको, सोच्नै नसकिने । कहीँ वर्ष दिन नपुगेका अबोध शिशुलाई आफ्नो हवसको शिकार बनाउँछ लोग्ने मान्छे । कहीँ ४ वर्षका छोरीलाई आफ्नै बाबुले बलात्कार गर्छ । कतै यौन परिपक्वता नै नभएकी बालिकालाई सामूहिक बलात्कार गरेर मारिदिन्छ लोग्ने मान्छे । आजभोलि हरेक दिन हाम्रो देशमा अबोध शिशुदेखि ७५ वर्षसम्मका ४ जना महिला यिनै बलात्कृत हुने गरेका छन् । पटक पटक धेरै पटक सबैतिर यस्तै घटना दोहोरिरहन्छन् । तर, वेश्या चाहिँ त्यो अबोध बालिका हो रे । त्यो वृद्ध हजुरआमा हो रे । किनकि नारीले छोटा लुगा लगाएर बासनाको लागि निम्तो दिन्छन् भन्छन् प्राज्ञिक क्षेत्रकै लोग्ने मान्छे ।उफ  सम्झँदा पनि कस्तो अचम्म लाग्दो । म पनि त सानै थिएँ नि बलात्कृत हुँदा (सानु मनमनै भन्छे) मलाई त बलात्कारपछि मारिएको त थिएन । अहिले त नौ महिने बालीका पनि बलात्कृत हुन थालेका छन् हाम्रो लोकतान्त्रिक मुलुकमा । न्याय मरेको मुलुकमा म, कञ्चनपुरकी निर्मला, काभ्रे की ९ वर्षीय एलिसा तामाङ जस्ता हजारौँ बालिकालाई बलात्कारपछि मारिँदै छ । उनीहरूले पनि न्याय पाउन सकेका छैनन् । यो न्याय मरेको देशमा यसै गरी यस्ता घटना बढ्दै गएमा एक दिन वीर गोर्खाली देश भनेर होइन वीर अपराधीको देश भनेर विश्व इतिहासमा आफ्नो नाम लेख्न सफिल हुने छ । हृदय र मस्तिष्क मरेका लोग्ने मान्छेको हुलले म र निर्मला जस्ताको चित्कार सुन्नै सक्दैन । एक पटक होइन, सयौँ पटक कहीँ सभामा, कतै प्रहरी तथा न्यायालयमा, कहीँ पत्रकारले हजारौँ पटक भाषिक बलात्कार गर्छन् । अन्त्यमा म जस्ता अबोधहरू नै वेश्या सावित हुन्छौँ । ती लोग्ने मान्छेहरू पानीमाथिको ओभानो बनेर उम्किन्छन् र राज्य चलाउँछन् ।पछिल्लो पाँच महिनाको यो अवधिमा ९०० बलात्कार र ५३६ जबरजस्ती करणीका घटना भई सकेका छन् । यस्ता घटनाको परिदृश्य हेर्दा अघिल्ला वर्षहरूको तुलनामा यस वर्ष १० प्रतिशतको दरले बलात्कारका घटना बढेको छ । पाँच महिनाको अवधिमा साढे १४ सय बलात्कार तथा बलाकारजन्य घटना हुनु बडो दुःख विषय हो भन्छ आफै गृह मन्त्रालय तर नियन्त्रण गर्नै सक्दैन ।यता, महिला बालबालिका तथा ज्येष्ठ नागरिक मन्त्रालयको तथ्याङ्क भने अलि फरक छ । सो मन्त्रालयका अनुसार वैशाखदेखि भदौ मसान्तसम्ममा ७१० बलात्कार र ३९१ जबरजस्ती करणी उद्योगका घटना भएका छन् । जिम्मेबार निकायलाई नै स्पष्ट छैन म जस्ता साच्चै पीडित कति छन् देशमा भनेर ।एक दिन सानु आफ्नो दैनिकी चलाउनका लागि गाडीमा चढेर काममा जाँदै थिइन् । उनको छिमेकी बिर्खे उनी बसेकै सिटमा आएर बस्छ । ऊ सानुसँग विभिन्न कुरा गर्दै जान्छ । सानु काम गर्ने रेस्टुराँ गएर राति अबेर उनीसँगै फर्कन्छ । बाटोमा सानुलाई भन्छ । हेर सानु जीवन बिताउन कुनै न कुनै लोग्ने मान्छेको साहारा चाहिन्छ । त्यसैले एउटा तिमी जस्तै पीडा भोगेको वा श्रीमतीले छाडेको वा बुढी मरेको कोही मान्छे हेरेर बिहे गरे । सानु उसलाई भन्छे, किन र दाइ मैले पीडा भोगेको मान्छेसँगै सम्बन्ध जोड्नुपर्ने ? मैले के गल्ती गरेको छु र ? मेरो के दोष छ र ? मेरो यो नियति हुनुमा ? सानुको यो कुराले बिर्खेको पुरुषत्वमा ठोस पुगेछ कि के हो ? तिमीलाई म जस्ता पढे लेखेका अविवाहितले बिहे गर्दैनन् । किनकि तिमी बच्चै देखिकी वेश्या हौँ । हेर अन्तिममा वृद्धाआश्रम पुर्याउन पनि तिमीलाई कोही न कोही संरक्षकको आवश्यकता पर्छ । त्यसका लागि पनि बिहे गर मेरो अनुरोध मात्र हो भन्दै गाडीबाट बिर्खे आर्लियो । बिर्खेको यस्तो कुराले सानुको टुटेको हृदयमा नुनचुक छर्ने काम गरिदियो । उनलाई असह्यै पीडा भयो । उसको बच्चै देखिकी वेश्या हौँ भन्ने शब्दले पुनः एक पटक उनलाई मृत्युको आभाष गराइदियो । अब त उनका लागि हरेक समय कहाली लाग्दो औँशीको रातजस्तै बनी सकेको छ । उनका लागि अब बिहानी नै आउन छाडिसकेको छ । उनको जीवनमा लाली किरण छरेर कहिले कुनै बिहानी आउनै सक्दैन अब । सधैँ एउटै गतिमा एउटै रफ्तारमा पृथ्वीले सूर्यलाई परिक्रमा गरे जस्तै गरी उनको जिन्दगीको अँध्यारो गन्तव्यको गाडी सधँै एकैनास गुडिरहन्छ, गुडिरहेकै छ । कहिलेसम्म यसरी जिउँदो लासको उनी आफै मलामी जाने हुन् उनी आफै अनविज्ञ छिन् । उनका हरेक दिन एउटै कहानी बोकेर बितिरहेका छन् । अब त उनकी छोरी प्राप्ति पनि सात वर्ष पुगिसकेकी छे । उनलाई आफू काममा गएको समयमा पनि छोरीको चिन्ता लागिरहन्छ । कतै आफूले आफ्नै जन्म घरमा भोगेको त्रासदीपूर्ण घटनाको शिकार त मेरी छोरी हुने होइन ? यही डरले उनले नजिकैको चायल्ड केयर सेन्टरमा आफ्नी छोरी राखेकी छिन् । उनी हरेक बिहान भगवानसँग एउटै कामना गर्छिन् हे भगवान मेरी छोरीको इज्जत बचाइ दे ।असोज महिनाको अन्त्यतिर छोरीलाई संरक्षण गर्ने केन्द्र पनि बन्द भएको छ । रातोदिनको भागदौडबाट उनले पनि केही समयका लागि विश्राम लिएकी छिन् । उनी आफ्नी छोरीसँग समय बिताउन पाएकोमा खुसी पनि छिन् । यतिकैमा बाहिर खेल्न गएकी छोरी नियाउरो मुख लगाएर उनका छेऊमा आएर बस्छे ।  उनी छोरीलाई सोद्छिन्, ‘नानी के भयो तिमीलाई ?छोरी केही बोल्दिन । उनले धेरै बेर कर गरेपछि छोरी भन्छे, आमा मावली भनेको के हो ? मेरा साथीहरू यो दसैंमा मावली जान्छन् रे ! म पनि जाने नि है मावली ?  सानु छोरीलाई सम्झाउँदै भन्छे हुन्छ, नानी हुन्छ ।छोरी पुनः विद्रोही हुँदै भन्छे, आमा तिमी जहिले नि मसँग झुट बोल्छ्यौ । बुबा सोद्दा पनि भोलि आउनुहुन्छ, भन्छ्यौ तर ऊ कहिल्यै आउँदैन ? मावली भनेको मलाई नि थाहा छ आमा, त्यो तिमी जन्मिएको घर त हो नि । मावली जाने भन्दा पनि हुन्छ भन्छ्यौ । झुटी तिमी कट्टीकट्टी बोल्दिनँ । छोरीको यस्तो कुरा सुनेर सानुको हृदय फुट्ला जस्तो हुन्छ । नानी तिमी सानै छेउ अहिले यस्ता कुरा बुझ्दिनौँ । अलि ठूली भएपछि भन्छु नि है सबै भनी अर्कातिर फर्किएर नबोली बस्छे ।  उसलाई छोरीका कुराले मुटुमा तीर रोपे जस्तै च्वास्स घोच्न पुग्यो । अनायसै अनेक तरहका कल्पना गर्दै कालो कुहिरोभित्र हराएको काग जस्तै कल्पनाको गर्तमा हराउन पुग्छे ।ऊ छोरीका हरेक प्रश्नमा अनुत्तरित छे । उसले त्यो अबोध छोरीलाई कहाँबाट ल्यादियोस् बाबु ? ऊ कुनै सम्मानित सम्बन्धबाट जन्मिएकी सन्तान हो र ? जाउँ छोरी ऊ त्यहीँ हो तिम्रो बाबु भन्नलाई ? ऊ त गिद्दले सिनो लुछेझैँ आफैलाई लुछेन् मानवरूपी गिद्दको अपराध बीज हो । न त सानु छोरीसँग त तेरो बाउको अपराध बीज होस् नै भन्न सक्थी । न त छोरीले आमाको आँखामा लुकेको विशाल बेदनाको सङ्ग्रहालय नै बुझ्न सक्थी । कहाँबाट लैजाओस् उसलाई मावली दाजुभाइले सात वर्ष अगाडि नै उसलाई घरबाट निकालिसकेका छन् । बुबाआमा छैनन् ।  समय बित्दै गयो दसैं आयो । उपत्यका बाहिरका सबै आआफ्नो घर फर्किए । सानु र उसकी छोरीले त्यही अध्यारो छिडीमा रुँदै कराउँदै दसैं मनाए । एकपछि अनेक गर्दै अरू सात–आठ दसैं बितेर गए । प्राप्तिका मनमा उब्जने हरेक जिज्ञासा जस्ताका त्यस्तै थिए । अनेक तरहले ऊ आफ्नी आमासँग आफ्नो परिवारको बारेमा बुझ्ने कोशिस गर्थी । तर उसका हरेक कोशिस असफल हुने गर्दथे । अब त प्राप्तिले १२ कक्षा पनि पास गरिसकेकी छे । ऊ दिनभर घरमा नै बस्छे सानु सधैँ जस्तै गरी आफ्ना नियमित कार्यहरू गरिरहेकी छिन् । आमाका बारेमा साथी सङ्गतिले कुरा काटेको प्राप्ति सुन्न सक्दिनन् । आमालाई सोद्धा सधैँ एउटै जवाफ आउँछ नानी त सानी छेस् । अब आमाको वस्तविकता बुझ्न प्राप्ति लागि परेकी छिन् । एक दिन उनले आमा कहाँ काम गर्न जान्छिन् भनेर पत्ता लगाउने सोचले आमालाई पच्छ्याइन् । उनले आमा विशाल बजारको एउटा होलसेल पसलमा सेल्स ओमनका रूपमा काम गर्दै गरेको भेट्टाइन् । उनले त्यहाँ बुझ्दा विगत दुई वर्षदेखि त्यही पसलमा उनी काम गर्दै आएको पत्ता लगाइन् । उनको जिज्ञासा अझै शान्त हुन सकेन घरमा आएर आमाका सबै पुराना सामान खोतल्न पुगिन् । त्यहाँ एउटा पुरानो रङ्ग उडी सकेको डायरी भेट्टाइन् । डायरीको पहिलो पानामा एउटा यस्तो कविता लेखिएको थियो : २०५६÷६÷१२ यो कहालिलाग्दो दिन मेरो इच्छा, आकाङ्क्षा र भरोसा सबै मारिसकेका रहेछन् आफ्नै भन्नेहरूको हृदय पनि मरेर चिसो लास बनि सकेको रहेछ  उनीहरूको हृदयसँगै विस्तारै विस्तारै मरिरहेको रहेछ उनीहरूकोे मस्तिष्क । मलाई थाहै नदिई आफ्नै दाजुबाट बेचिएकी रहेछु  उसैको साथीसँग । थाहा पाउँदा फैलिसकेको थियो दुर्गन्ध त्यति बेलै हो मैले थाहा पाएको आफ्ना भनिने घृणित पुरुषको व्यवहारबाट निस्केको दुर्गन्ध निकै लामो–लामो दूरीसम्म पुगिसकेको रहेछ विशाक्त आफ्नै दुर्गन्ध । मलाई सार्वजनिक वेश्याको चिहानमा पुरिसकेपछि उनीहरूको मस्तिष्कको चिहान  मनाउँदै रहेछ उमङ्ग ।दोस्रो पानामा लेखिएको थियो : २०६३ असोज १५ आज त मैले मेरो जन्म घर छाडेको पनि सात वर्ष पुगिसकेको छ । मेरी छोरी मलाई आफ्नो बाउका बारेमा सोद्छे, मामाको बारेमा सोद्छे । म कसरी बताउँ ? छोरी तँ तेरो आफ्नै मामाले मलाई उसैको साथीसँग बेचर उसको बलात्कारपछि जन्मिएकी मेरी अनिच्छित छोरी होस् भनेर । म उसलाई कसरी बताऊँ तरो अनुहार हेर्दा मलाई तेरो बलात्कारी बाबुले मलाई दिएको शारीरिक, मानसिक र सामाजिक पीडाको याद हुन्छ भनेर । म उसलाई कसरी बताऊँ म के काम गर्छु भनेर । सबैतिर अन्धाकार नै देख्छु नानी तर अशीम पीडाभित्रैबाट पनि आजभोलि तेरो अनुहार देख्दा खुसी लाग्छ नानी जिउने आश बढेर आउँछ ।अर्को पानामा लेखिएको थियो : २०७३ ÷१२÷२८ अब त मलाई मेरी छोरीप्रति भरोसा लाग्न थालेको छ । ऊ पढाइमा तेज छे । मैले आजसम्म उसको स्कुलको फी तिर्नुपरेको छैन । उत्कृष्ट भएर सधैँ निःशुल्क नै पढ्दै आएकी छे । ऊ निडर पनि छे । अब मैले पेसा परिवर्तन गर्नु छ, मेरी छोरीका लागि । बाच्नका लागि मात्र ८ दस हजार कमाउँछु । मेरो भरोसा अब मेरी छोरी हुनेछे । धन्न भगवान मैले मेरी छोरीलाई गर्भमा नै मारी दिइनँ । म मेरी छोरीलाई सच्चा, आदर्श र कर्तव्यनिष्ठ नारी भएको हेर्न चाहन्छु । मेरा हरेक आँशुको मूल्य चुकाउने सामथ्र्यवान व्यक्ति भएको हेर्न चाहन्छु । यति मात्र होइन हजारौँ पीडित नारीको उद्धार गर्ने एउटा योद्धा भएको हेर्न चाहन्छु । उसको आँखामा अपराध बीज होइन सङ्घर्षले भरिएको महाकालीको रूप हेरी गर्व गर्न चाहन्छु । प्राप्तिले डायरीका सबै पन्ना पढिसकी । हरेक पन्नामा उसका बाल्यकालदेखिका अनुत्तरित प्रश्नको जवाफ भेटी । उसलाई आमाप्रति अशीम श्रद्धा जागेर आयो । उसले मनमनै प्रश्न गरी मेरी आमासँग आफ्नो भन्ने जो थियो त्यसैको उपभोग गरेर आफ्ू र आफ्ूलाई नै बलात्कार गर्ने बलात्कारी बीजलाई हुर्काइने, सुखसयलमा बढाइन् र पढाइन् पनि । यस्तो अवस्थामा मेरी आमा वेश्या कि मेरी आमालाई यो पेसामा लाग्न बाध्य पार्ने पितृसतात्मक पुरुषवादी सामाजिक संरचना वेश्या भन्ने प्रतिप्रश्न आफैलाई गर्न पुगिन् । क्लारा जेटकिनले जसरी आफ्नो सङ्घर्षबाट विश्वका मतदानमा अधिकार, राजनीतिक अधिकार तथा विश्व इतिहासमा महिलाको श्रमलाई सम्मान गर्न सिकाइन्, त्यसैगरी अरूलाई नभए पनि म मेरी आमालाई यो अवस्थामा पुर्याउने नरपिशाचलाई कारवाहीको दायरामा ल्याएरै छाड्छु भन्दै त्यही डायरीको सिरानी लगाएर निदाइन् ।  