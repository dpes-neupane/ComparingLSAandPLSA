काठमाडौँ — पदम विश्वकर्माको पहिलो उपन्यास ‘क्वारेनटाइन’ लोकार्पण भएको छ । नेपाल प्रज्ञा प्रतिष्ठानका कुलपति गंगाप्रसाद उप्रेतीले शुक्रबार सो उपन्यासको लोकार्पण गरेका हुन् । उपन्यासमाथि टिप्पणी गर्दै कुलपति उप्रेतीले उपन्यास सरल भाषामा रहेर पनि नयाँ तथा समसामयिक विषय समेटिएको बताए ।झन्डै दुई वर्षदेखि विश्वभरि मानवजातिलाई आक्रान्त पारेको कोरोना भाइरसले दिएको पीडालाई समेटेर उनले उपन्यास तयार पारेको बताए । उप्रेतीले प्रवासमा रहेर पनि नेपाली भाषा साहित्यको विकास र प्रवर्द्धनमा विश्वकर्माले पुर्‍याएको योगदान अतुलनीय रहेको भन्दै प्रशंसा गरे । उपन्यासकार विश्वकर्मा अन्तर्राष्ट्रिय साहित्य समाजका पूर्वअध्यक्षसमेत हुन् । सांग्रीला प्रकाशनले बजारमा ल्याएको ‘क्वारेनटाइन’ १ सय ८४ पृष्ठ रहेको यो उपन्यासको बजार मूल्य ३५० रुपैयाँ छ ।अमेरिकाको क्लोराडोमा लामो समयदेखि व्यवसाय गर्दै आएका विश्वकर्मा यसअघि नै अन्तर्राष्ट्रिय साहित्य समाजका दुई कार्यकालका लागि अध्यक्षको भूमिका निर्वाह गरिसकेका छन् । यसअघि उनका दुई वटा कवितासंग्रह ‘वर्ड फ्लोरेटस’ र ‘शब्द सुमन’ कविता संग्रह प्रकाशित भइसकेका छन् । ‘तमसुक’ कथासंग्रह पनि प्रकाशित भइसकेको छ ।उपन्यासमाथि समिक्षा गर्दै संचारकर्मी तथा समीक्षक राजकुमार बानियाँले उपन्यासमा कोरोना भाइरसको पहिलो लहरमै अमेरिकामा रहेका नेपालीले भोगेको पीडाको वर्णन समावेश भएको बताए । ‘उपन्यासमा आदर्श र यथार्थको फ्युजन, आख्यान र गैरआख्यानको स्वाद पाइएको छ,’ उनले भने ।आफ्नै कृतिमाथि बोल्दै उपन्यासकार विश्वकर्माले कोरोना भाइरसको कारण अमेरिकामा नेपालीले भोग्नु परेको कारुणिक पीडा उपन्यासमा समेटेको बताए । कोरोनाको कारण मृत्यु भएपछि आफन्तले छुन र हेर्न नपाएका पीडाहरु र प्रदेशबाट शव आफ्नो देशमा ल्याउन नपाउँदाको पीडासमेत समेटेको बताए ।‘अस्पतालमा लासको खातले लास राख्ने ठाउँ थिएन, ती कोलाहलपुर्ण दृष्य देखेपछि यी विषयमा लेख्नु पर्छ भन्ने लागेपछि यो विषयमा लेखेको हुँ’ उनले आफ्नो कर्मथलो अमेरिकाको क्लोराडोको घटना स्मरण गर्दै भने । उनले उपन्यास लेख्दा–लेख्दै धेरै पटक भावुक भएको स्मरण गरे । 