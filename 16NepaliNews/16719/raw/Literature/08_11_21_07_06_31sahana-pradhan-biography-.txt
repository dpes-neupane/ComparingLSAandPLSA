सहाना प्रधानले बाल्यकालमा नै विदेशको रङ्गीविरङ्गीको झाँकी देखिसकेकी थिइन् । म्यान्मा र भारत पुगिसकेकी उनलाई त्यसपरको अरू देश हेर्ने कौतुहल पनि थियो । त्यति मात्र नभएर उनी कम्युनिस्ट सिद्धान्तमा समर्पित भएका नाताले पनि चीन, उत्तर कोरिया, रुस आदि देश पुग्ने उनको तीव्र चहाना थियो । खास गरेर कम्युनिस्टले शासन गरेको देश जाने भनेपछि उनी खुट्टा उचालिहाल्थिन् । सहानाले नेपाल सरकार, नेपाल कम्युनिस्ट पार्टी र महिला सङ्गठनका तर्फबाट प्रतिनिधित्व गर्दै विश्वका विभिन्न मुलुकको भ्रमण गरेकी थिइन् । त्यही क्रममा उनी २०४३ सालमा मनमोहन अधिकारीको नेतृत्वमा रुसी कम्युनिस्ट पार्टीको निमन्त्रणामा मास्को गएकी थिइन् । त्यतिखेर उनी पन्ध्र दिन मास्कोमा बसेकी थिइन् । रूस नपुगुन्जेल सहानाका मनमा रूस भनेको कम्युनिस्ट देशमध्येको माथिल्लो श्रेणीको साम्यवादी मुलुक हो भन्ने लागेको थियो । सर्वहारा वर्गको नेतृत्वले रूसको सञ्चालन भएको छ भन्ने उनको भ्रम रूस गएपछि तोडिएको थियो । यति हुँदाहुँदै पनि रूसमा क्रमशः परिवर्तन भएको बारेमा त्यहाँका नव सिद्धान्तकारले हरेक दिन तीन घण्टा जतिको पाठ उनलाई पढाइरहने गर्थे । त्यति मात्र होइन सहानालाई रूसका विविध ठाउँको स्थलगत भ्रमण पनि गराइएको थियो । त्यहाँको राजनीतिक व्यवस्था जेजसरी परिवर्तित भए पनि लेनिनग्राद र पिटर्सवर्ग हेर्न उनीभित्र उत्सुकता थियो र त्यस ठाउँमा पनि उनी पुगेकी थिइन् ।सहानाको दृष्टिले रूसलाई त्यति सहज रूपले ग्रहण गरेको थिएन । यसको मुख्य कारण के थियो भने– त्यहाँका नारीहरूलाई राजनीतिक, प्रशासनिक र आर्थिक क्षेत्रमा उच्च पद नदिएको देखेर उनी खिन्न थिइन् । त्यहाँ उनले कलकारखाना र शारीरिक परिश्रम हुने ठाउँमा मात्र नारीले प्रायः काम गरेको देखेकी थिइन् । उनी जताजता पुग्थिन् नारी वर्गले तलतलै मात्र घोटिनुपर्ने अवस्थाको सग्लो चित्र दख्तै जान्थिन् । अनि उनका लागि रुस त्यति रुचिको विषय बनेको थिएन तापनि उनले त्यहाँको ससानो विषयको पनि अवलोकन गर्न चाहिँ मन गरिरहिन् ।रूसको सम्पूर्ण व्यवसाय पनि सहानाले हेर्ने मौका पाएकी थिइन् । उनी जुन बजार जान्थिन् त्यहीँको दृश्यले उनी दुखित बन्थिन् । जब उनी डिपार्टमेन्टल स्टोरहरू जान्थिन् त्यहीँको वातावरणले उनी निराश हुन्थिन् । उनी कलकारखाना जाँदा त्यहीँ नै उनी तीन छक्क पर्थिन् । रुसको हालत हेरेर त्यतिखेर उनले मनमनै कुरा खेलाउने गर्थिन्— ‘समाजवाद, साम्यवाद र सर्वहारावाद त खाली कितापकापीमा मात्रै पो सीमित रहेछ । व्यवहारमा त नाङ्गो रहेछ ।’ वास्तवमा जनताका लागि उपभोग्य समानै नभएको ठाउँ भनेर उनले रुस पुगेपछि मात्र सक्कली समाजवाद, साम्यवाद र सर्वहारावादका बारे चाल पाएकी थिइन । दिनभरि कुरेर पनि पाउरोटी र दूध सकिएर रित्तै फर्कनुपर्ने रूसका जनताको हालत देखेर सहानालाई समाजवादी धाराउपर त्यतिखेर वैराग्य छाएको थियो । उनले खाएर फालेको रोटी र अन्य खाद्यन्न जुठोसुठो नभनी त्यहाँका कामदारले उठाएर खाएको दृश्य हेर्दा उनी भित्रभित्रै रोएकी पनि थिइन् ।सहाना उद्योग मन्त्री भएका नाताले २०४७ सालमा स्विडेन गएकी थिइन् । अनि त्यहाँका दुईवटा विश्वविद्यालयमा उनले सम्बोधन गरेकी थिइन् । त्यहाँ उनले सम्बोधन मात्र गरिनन् त्यहाँका उत्कृष्ट पत्रिकाका लागि उनको अन्तर्वार्ता लिन पत्रकारहरूको घुइँचो लागेको थियो । उनी नेपालमा प्राध्यापक भएको बेहोरा त्यहाँका नारीहरूलाई पनि थाहा थियो । राजनीति, प्रशासन र आर्थिक र मामिलामा त्यहाँ नारीपुरुषको बराबरी सहभागिता भएको बेहोरा सहानाले पनि देखिन् । उनले घुमेका राष्ट्रहरूमध्ये उनी स्विडेनबाट धेरै प्रभावित थिइन् । त्यस देशको उच्च ओहोदाहरूमा प्रायः नारी नै नारी देखिन्थे । त्यखितेर प्रधानमन्त्री नारी, संसदकी प्रमुख नारी, सहरकी प्रमुख नारी, मन्त्री नारी थिए र शासनमा प्रायः सबैतिर नारी नै नारी थिए । त्यहाँ प्रायः बलिया, बाङ्गा र दोहोरो शरीर परेका नारी देखेर उनी दङ्ग थिइन् । नारी स्वतन्त्रताले अधिकतम ठाउँ पाएको स्विडेनमा सम्बन्ध विच्छेदका धेरै घटना हुने पनि उनले थाहा पाइन् । सहानाले स्विडेनमा प्रायः जति नारी भेटिन् ती सबै सम्बन्ध विच्छेद भएकै मात्र भेटेकी थिइन् ।सहाना दुईपल्ट स्विडेन गएकी थिइन् । अर्कोपल्ट दमननाथ ढुङ्गाना सभामुख भएका बेला २०५२ सालमा ढुङ्गानाकै नेतृत्वमा स्विडेन र नर्वे गएकी थिइन् । त्यस बेला नर्वेको भ्रमण गरेको बेला त्यहाँकी प्रधानमन्त्रीको शारीरिक बनोट हेरेर सहाना मक्ख परेकी थिइन् । नर्वेकी प्रधानमन्त्री ब्रन्डलेन्ट अग्ली थिइन् र उनीसँग नजिक जाँदै डर लाग्ने व्यक्तित्व भएको सहानाले नेपालमा आएर उनको बयान गरिरहिन् । उनी भन्थिन्– ‘नर्वेकी प्रधानमन्त्री त कुरा गर्दा पनि सातो खाने खालकी थिइन् ।’यसअघिका श्रृङ्खलासहाना प्रधानको स्वदेश भ्रमण र केही कम्युनिष्टकर्मीहरूपुष्पलालका अन्तिम वाणी : सहाना ! तिमीलाई मैले दु:ख मात्र दिएँसहाना प्रधानको जागिरमा आगोसहाना प्रधानको जीवनमा सेती नदीमा भएको त्यो घटनासहाना प्रधानको जीवनमा आर्थिक सङ्कटसहाना प्रधानको शिक्षासेवासहाना प्रधानलाई घरेलु बुहार्तन र पार्टीमोहसहाना र पुष्पलालको अमरप्रेम भाँच्ने जमर्काेसहाना प्रधानकाे समकक्षी मन्त्रीको त्यो तुच्छ शैली संसदको चुनाव जितेपछि २०४८ सालमा अन्तर्राष्ट्रिय भ्रमण कार्यक्रम अन्तर्गत सहाना अमेरिका गएकी थिइन् । त्यो उनको अमेरिकी सरकारका तर्फबाट भ्रमण थिएन्, नेपालकै तर्फबाट थियो । पहिलोपल्ट न्युयोर्कमा पुग्दा उनलाई आश्चर्य नै लागेको थियो । त्यहाँका मान्छेको भीड, चिताइ नसक्नुका अग्ला घर र राजनीतिक वातावरणले उनी चकित भएकी थिइन् । त्यहाँको भ्रमणमा उनले स्थानीय अधिकारीहरूसँग विविध जिज्ञासा रोखकी थिइन् ।उनको मूल जिज्ञासा नै अमेरिका जस्तो विशाल प्रजातान्त्रिक मुलुकमा एउटी नारीले बल्लबल्ल उपराष्ट्रपतिको चुनावमा आफूलाई सहभागी गराएकी थिइन् तर उनलाई पनि हराइएको थियो । उनको यस भावना विपरीत त्यहाँका बौद्धिक भनिनेहरूबाट उनले जबाफ पाएकी थिइन्– ‘हामीलाई नारी राष्ट्रपति चाहिँदैन र नारीद्वारा हुने शासन हामी पचाउन पनि सक्तैनौँ ।’ त्यस्ता विचित्रका कुरा सुनेर सहाना छाँगोबाटै खसेसरी भएकी थिइन् । त्यति मात्र होइन अमेरिकाको सरकारको कुनै पनि निर्णायक ठाउँमा नारीको उपस्थिति उनले अति नै न्यून देखेकी थिइन् । अनि त्यस्तो विकसित देशमा नै पनि निर्णायक ठाउँमा नारी नहुनु उनका लागि अर्काे आश्चर्यकै विषय थियो । त्यतिखेर ‘नारीद्वारा हुने शासन हामी पचाउन पनि सक्तैनौँ’ भन्ने संवाद सुनेर उनले २०१० सालमा सीताराम हाइस्कुलमा पढाउँदा उनलाई विद्यार्थीले हुटिङ गरेको क्षण सम्झेकी थिइन् । तर उनी ती विद्यार्थीबाट अपहेलित भएको पैँतीस चालीस वर्षपछिको समयमा पनि अमेरिकाका बुद्धिजीवीहरूको राजनीतिक सोच, चेत र ज्ञान त्यतिखेरका नेपालका मान्छेको भन्दा खच्केको उनले ठम्याएकी थिइन् । सहानाको अमेरिका भ्रमणमा सबैभन्दा रोचक कुरा के थियो भने त्यहाँ उनले जति जेल देखिन् ती सबै जेल उच्चस्तरीय थिए । त्यति मात्र होइन कैदीहरूका लागि त्यहाँको जेल जीवन नै माथिल्लो कोटिको थियो । नेपालको नर्कतुल्य जेलमा बसेकी उनलाई अमेरिकाको जेल स्वर्ग जस्तै लागेको थियो । अनि त्यसै विषयलाई लिएर उनले त्यहीँका अधिकारीलाई भनेकी थिइन्– ‘नेपालमा पनि अमेरिकाको जस्तै जेलको व्यवस्था भए म सधैँभरि जेलै बस्थेँ होला ।’ वास्तवमा जेलका कैदीको जेलभित्रै आफ्नो योग्यताअनुसारको पढाइ, काम, ज्याला, आयस्ता, व्यस्थापन, खेलकुद, होटेल देखेर उनी उनी चकित परेकी थिइन् । त्यतिखेर एक महिनासम्म अमेरिकाको भ्रमण गर्दा अमेरिकाको विविध विषयमा चाख मानेर उनले आफ्नो डायरीमा समेत लेख्न भ्याएकी थिइन् ।   २०५० सालमा सहाना उत्तर कोरियाको भ्रमणमा गएकी थिइन् । त्यहाँ उनले जति सम्मान पाइन् धेरै पाइन् । त्यो देश उनका लागि एकादेशको सुन्दर देश लागेको थियो । भनौँ हेर्दाखेरी उत्तर कोरियाभन्दा राम्रो देश उनका लागि अरू कुनै देश थिएन । तर त्यस देशको हरेक तरिका देखेर उनी छक्कै परेकी थिइन् । उत्तर कोरियाको बजार पनि उनका लागि आश्चर्य नै थियो । यति हुँदाहुँदै पनि त्यस देशमा पुगेपछि उनलाई सुनसान लागेको थियो । त्यहाँका बाटा ठूला थिए तर यात्री थिएनन् । साथै त्यहाँबाट सञ्चारहरूमा बाह्य मुलुक प्रवेश गर्न दिएका थिएनन् । उनलाई कोरियाको विविध ठाउँ हेर्न मन लागेको थियो । अनि उनले त्यहाँ यसबारेमा आफ्नो इच्छा पनि जाहेर गरेकी थिइन् । तर उनको अनुरोधलाई कोरियाली सरकारले स्वीकार गरेन । उनी त्यहाँ छ दिन बस्ता उनलाई छ ठाउँ लगिएको थियो । भ्रमणको अन्त्यमा उनले त्यहाँको महत्त्वपूर्ण कडी फेला पारेकी थिइन् । त्यो के हो भने त्यस देशका जनता अति जागरुक, मेहनती र देशप्रति समर्पित थिए । तर पनि उनी त्यस मुलुकमा जति बसिन् त्यति नै अघाएकी थिइन् । मानौँ उनका लागि त्यो ठाउँ फेरि फर्केर घुम्न लायकको थिएन । यति भएर पनि त्यस देशप्रति उनको प्रेम चाहिँ झाङ्गिदो थियो ।  सहानाले कोरियाबाट फर्कंदा चीनको बाटो पारेकी थिइन् । उनलाई चीन हेर्न कौतुहल पनि थियो । तर त्यस बेला उनी भनेजस्तै गरेर चीन घुम्न पाएकी थिइनन् । त्यसपछि उनी अर्काे वर्ष फेरि चीन गइन् । भनौँ उनी सन् १९९४ मा जनवर्गीय सङ्गठनको औपचारिक निम्तोमा चीन गएकी थिइन् ।चीनमा सहानाले नारीहरूबाट सञ्चालित उद्योगधन्दाहरूको अवलोकन गरेकी थिइन् । त्यहाँको ती विषयले उनलाई धेरै प्रभाव पारेको थियो । त्यहाँ बस्ताउठ्ताका समयमा उनले आधुनिक चीनका महेश्वर माओ त्सेतुङको जताततै बयान मात्र सुनेकी थिइन् । चीनका मान्छेको कामप्रतिको समर्पण ज्यादै माथिको देखिन्थ्यो । त्यही कारणले नै चीनको विकास भएको कुरा पनि उनले महसुस गरेकी थिइन् । त्यतिखेर नै उनले चिनी सरकारले आफ्ना जनताका लागि सुख सुविधा र जनतालाई खुसी पार्न हर प्रयत्न गरेको रहेछ भन्ने बुझेकी थिइन् । चिनिया क्रान्तिपछि त्यहाँका नारीहरूको पनि भाग्यमा बढोत्तरी भएको बेहोरा पनि उनले त्यही बेला थप थाहा पाएकी थिइन् ।सहानाले चीनबारे जान्नु पर्नेभन्दा पनि धेरै कुरा त्यस भ्रमणकालमा थाहा पाएकी थिइन् । किनभने चिनियाँ नारी फेडेरेसनका अध्यक्ष चेन लीले सहानालाई चीनको सबै बेहोराको आन्द्राभुँडी नै फर्काएकी थिइन् । त्यतिखेरै सहानाले चिनियाँ क्रान्तिपछि चीनमा नारी जागरणका लागि धेरै ठूलो परिवर्तन आएको बुझेकी थिइन् । उनले सुने अनुसार चीनमा महिला सहभागिता धेरैजसो ठाउँमा थियो । तर पनि राष्ट्रको निणर्यक ठाउँमा समान रूपमा नारीहरूको उपस्थिति नभएको तथ्य पनि उनलाई चेन लीले घोकाएकी थिइन् । त्यहाँका धेरैजसो नारीका लागि जीवन कष्ट नै थियो । नारी हिंसा, घरेलु हिंसाबाट नारी मुक्त हुन सकेका थिएनन् र  नारीका लागि राज्यले भनेजस्तो कदर पनि गरेको थिएन् । यति हुँदाहुँदै पनि त्यतिखेरसम्मको चीनमा सरकार र संसदमा बाइस प्रतिशत नारी सहभागिता थियो ।सन् १९९५ को कुरा हो– चीनको बेइजिङमा चौथो महिला सम्मेलन भएको थियो । त्यस सम्मेलनमा नेपाली प्रतिनिधि मण्डलको नेतृत्व सहाना प्रधानले गरेकी थिइन् । त्यस बखत चारैतरिबाट चीनमा पुग्ने नारीहरूको लर्काे लागेको थियो । विश्वका खारिएका नारीहरूसँगको भेटघाट र कुराकानीबाट उनी खुसी भएकी थिइन् । त्यस सम्मेलनमा सहानाले थप एउटा अर्काे कुरा पनि बुझेकी थिइन्– त्यो के हो भने अन्य केही विकसित देशमा झैँ चीनमा पनि ‘तिमी नारी हौ र तिमीले पुरुषभन्दा मुनि बस्नु पर्छ’ भन्ने सोच कायमै थियो । त्यतिखेरसम्ममा चीनमा अर्थतन्त्रको सम्पूर्ण बागडोर पनि पुरुषकै हातमा भएको उनले चाल पाएकी थिइन् ।  २०५१ सालको कुरा हो– सहाना प्रधान नेपालको प्रतिनिधि भएर श्रीलङ्कामा गएकी थिइन् । साथै उनी त्यहाँ २०५५ सालमा पनि पुगेकी थिइन् । पहिलो चोटि र दोस्रो चोटि उनी तीन तीन दिन त्यस देशमा बसेकी थिइन् ।श्रीलङ्कामा नारी जाति पनि पुरुषसरह अगाडि भएको पनि सहानाले प्रत्यक्ष देखेकी थिइन् । त्यहाँका नारीहरू पढाइलेखाइ र सरकारी ओहोदामा पनि अगाडि रहेको बेहोराले पनि उनी खुसी थिइन् । त्यति मात्र होइन श्रीलङ्कामा छोरी राष्ट्रपति र आमा प्रधानमन्त्री एकैचोटि भएको घटना उनका लागि सबैभन्दा सुखद थियो । सहानालाई श्रीलङ्काको अर्काे आश्चर्य के थियो भने– त्यस देशमा रावण पूजा गरिने परिपाटी उनले देखेकी थिइन् । त्यसबारे उनले भनेकी थिइन्– ‘हामीले राक्षस ठानेर घृणा गरिएका रावणलाई त्यहाँ देवता मानेर पूजा गरेको देखेँ ।’ त्यहाँ प्रायः उनले रावणै रावणको मन्दिर मात्र देखेकी थिइन् ।सहाना दोस्रो पटक श्रीलङ्का जाने क्रममा पाकिस्तान पनि गएकी थिइन् । तर नारी जागरणका हिसाबमा पाकिस्तानले उनलाई निराश बनाएको थियो । हजारौँ पुरुष भएका ठाउँमा उनले एक दुई जना बुर्का लगाएका मात्र नारी देखेकी थिइन् । उनलाई पाकिस्तानउपर अर्काे कुन विषयमा चित्त दुखेको थियो भने– त्यहाँ सम्भ्रान्त परिवार बाहेक नारी शिक्षामा न्यून थियो । उनले आँखा तन्काइतन्काइ हेर्दा पनि त्यहाँ न बाटामा केटी देखिन्, न बसमा केटी देखिन् र न स्कुलमा नै केटी देखिन् । पाकिस्तानमा केटीहरू भनेका घरभित्र मात्र बस्ने जात मानिएको बेहोराले उनी खिन्न थिइन् ।यसअघिका थप श्रृङ्खलासहाना प्रधानको गुन्यूदेखि शिरबन्दीसम्मको मान र अपमानसहाना प्रधानको राष्ट्रमोहले दिएको धोकानेहरुलाई कालो झण्डासँगै सहाना प्रधानलाई जेलनेहरुलाई कालो झण्डासँगै सहाना प्रधानलाई जेलसहाना प्रधानको क्रान्ति, अनशन र कैदसहाना प्रधान नेपाल आउँदाकाे दु:खद‍्यात्रासहाना प्रधानले म्यान्मामा भोगेको कष्टसहाना प्रधानको जन्म र शिक्षासहाना प्रधानका बाजे र बाबुको कथाढुङ्गाको कापमा झाङ्गिएको पीपल हुन् सहाना प्रधान सहाना २०५१ सालमा बङ्गलादेश गएकी थिइन् । त्यसपछि पनि उनी अर्काे एक पल्ट फेरि त्यही देश गएकी थिइन् । त्यहाँको विकासको बाधक भनेको भोका नारी र नारी आरक्षण भन्ने बेहोरा हो भन्ने उनले ठम्याएकी थिइन् । त्यहाँ ३३ प्रतिशत आरक्षणमा नाउँमा आआफ्ना दलबाट नारीहरूलाई बोकेर लगिने गरिन्थ्यो । त्यसैले उनीहरूले कुनै सुझबुझ नै राख्न पाउँदैन थिए । उनीहरू एक प्रकारका रोबोट जस्ता मात्र हुन्थे ।   सहाना २०५२ सालमा माल्दिभ्स पनि गइन् । त्यहाँको नारी जागरण देखेर उनी खुसी भएकी थिइन् । उनले आफू घुमेमध्ये माल्दिभ्सलाई पनि साह्रै राम्रो देश मानिन् । समुद्रका बीचमा भएको माल्दिभ्समा खानेपानीको अभाव देखेर फेरि उनी चकित भएकी थिइन् । त्यहाँ सबैभन्दा महँगो पिउने पानी नै थियो । त्यहाँको सबैभन्दा ठूलो विशेषता भनेको नारीहरूका लागि राजनीति फराकिलो ठाउँ थियो । उच्च ओहोदाहरूमा नारीकै पनि सहभागिता हुन्थ्यो । नारीले पेट बोक्छन्, नानी पाउँछन् र छुट्टी लिन्छन् भनेर तलतिरको काममा चाहिँ नारी जातिलाई त्यति जागिर दिइँदैनथ्यो । त्यहाँका उच्च ओहोदामा बसेका नारीहरूले चाहिँ सहानालाई भन्ने गर्थे– ‘हामी चाँडोभन्दा चाँडो पुरुषहरूकै हाराहारीमा पुग्न चाहन्छौँ ।’   २०५५ सालमा सहाना यमन गइन् र त्यहाँ पाँच दिन बसिन् । त्यहाँका नारीहरू रूढीवादी धारमा देखिएका थिए । यमन भन्ने देश विकसित भए पनि त्यहाँको नारी चेतना विकसित नभएको सहानाले ठहर गरेकी थिइन् । त्यहाँका नारीहरू बाटामा त के घरको छतमा पनि उभिन पाउँदैन थिए । उनीहरूलाई आफ्नो घरको झ्याल खोल्ने समेत अनुमति नभएको बेहोरा सहानाले थाहा पाएकी थिइन् । त्यहाँ समारोहमा देखिएका नारीहरूले पनि बुर्का लगाएका थिए । बाहिरबाट जसले पनि टाउकोमा सारीको सप्को हाल्नुपर्ने त्यहाँको चलन भएको तथ्य पनि सहानाले आफ्नै आँखाले देखेकी थिइन् ।   देशविदेशको भ्रमण गर्ने क्रममा सहाना प्रधान उपप्रधानमन्त्री तथा परराष्ट्र मन्त्री भएका बेला २०६४ सालमा इजिप्टको भ्रमणमा गएकी थिइन् । सन् २००७ को कुरा हो, त्यस बेला नेपाल इजिप्टको दौत्य सम्बन्धको स्वर्ण वर्ष महोत्सवको समय थियो । त्यसै उपलक्ष्यमा नेपालबाट सहानाले भाग लिएकी थिइन् । त्यस अवसरमा इजिप्ट सरकारले नेपाल इजिप्ट दौँत्य सम्बन्ध स्वर्ण वर्षको उपलक्ष्यमा प्रकाशनमा ल्याएको हुलाक टिकटमा सहानाले टाँचा लगाएकी थिइ्न् । त्यस बेलाका इजिप्टका लागि नेपालका राजदूत डा. रामभक्त ठाकुरका अनुसार त्यस प्रकारको हुलाक टिकट विश्वका कुनै देशबाट पनि त्यसभन्दाअघि प्रकाशित भएको थिएन । नेपालका लागि त्यो बेहोरा गौरवको विषय हो भन्ने सहानाले मन्तव्य दिएकी थिइन् । त्यतिखेरै इजिप्टका नागरिक उमार समरासँग सहानाको भेट भएको थियो । समरा सगरमाथाको शिखर आरोही थिए । अरबका कुनै पनि नागरिकले त्यसभन्दा अघि सगरमाथाको टुप्पो टेकेका थिएनन् । त्यहाँको एक साताको बसाइमा उनले नेपालको उज्ज्वल छवी प्रस्तुत गरेकी थिइन् । सहानाको इजिप्टको भ्रमणबारे डा. ठाकुरले पछिसम्म पनि बयान दिए– ‘नेपालका उपप्रधानमन्त्री सहाना प्रधानको ज्ञानगुन र क्षमताबाट इजिप्टका राजनीतिज्ञ र प्रशासक छक्कै परेका थिए ।सहानाले इजरायल, टर्की, स्विजरल्यान्डको पनि भ्रमण गरेकी थिइन् ।  (हरेक शनिबार प्रकाशित हुँदै आएको सहाना प्रधानको जीवनी श्रृङ्खला प्राविधिक कारणले यसपटक सोमबार प्रकाशित भएको छ । आगामी श्रृङ्खला शनिबार नै प्रकाशित हुनेछः रातोपाटी)