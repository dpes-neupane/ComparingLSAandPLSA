कविताः  -निर्मल घिमिरे  मीठो खाने, राम्रो लाउने अनि टिकुलियाको बिहे गराउने यावत् सपनाको पोको–पन्तुरो पारी ठूलो आशा–भरोसा सँगाली जिन्दगीको खोजीमा एकाबिहान सखारै  राजिन्दरले गाउँ छाड्छ... । थुनिराखेका खोरका हाँस कुुखुरा ड्वाँ ड्वाँ कराइराखेका गोठका चौपायहरू सल्काएर डढेलो बलौटे काँसघारी  चारकुने आँगनीमा खेलेको सामा–चकेवा, गाएका मैथली भाका, बाँडीचुँडी खाएका ठेकुवा र लाहीमुरी  पर्खाइराखेर पल्ला गाउँकी फूलमतियालाई रुवाई राखेर पिँढीमा सानी बहिनी पन्छाउँदै बाबु–माईको हात  भुटेको चिउरा र आलुको भुजिया गम्छामा बाँधी भक्कानिँदै... राजिन्दर एकाबिहानै राजधानीको मोटर चढी  सुरु गर्छ स्वप्निल– जिन्दगीको यात्रा... ।घरी अलि–अलि तेर्साे घरी साह्रै दम्साइलो कहिले ठाडै उकालै–उकालो कहिले ओरालै–ओरालो उफ्... ! बसमा सिटभन्दा दुगुना बढी यात्री ठेलाम्ठेल अनि पेलाम्पेल हेपेर ‘अलि पर जाऊ भैया र धोती भाइ’ सबै जनाको अट्टहाँस हाँसो,  ऊ पनि बढो विवशतामा फिस्स हाँस्दै ‘हस्’ भनी अलि पर सरी भुइँमै थचक्क बस्छ... ।मुग्लिनमा गाडी रोकिँदा,  सबैजना मासु भात माग्छन्  ऊ त्यही गम्छा खोल्छ   र पानीको सितनसँग आधा माना सक्छ । काठमाडौंमा पुगी आफन्त अनि चिने–जानेकाको कोठा खोज्दै पुग्छ ।लामो बसाइ, बेरोजगार जीवन, शौचालय जाँदा पनि, आउँदा पनि घरबेटी आमा दुई पटक सोध्छिन्– ‘टिमी कहिले जान्या भैया ?’ आफन्तले पनि छड्के आँखा पारी बात गर्दा  निस्कियो ऊ पत्रिकाका ‘चाहियो’ विज्ञापन बोकी । भौंतारियो दिनभर, सक्छ सबै खर्चहरू अहँ, न त उसले कतै जागिर पायो, न त व्यवहार नै थकित अनि हार– दिक्क भएर, ऊ कोठामा आई रुन्छ, भक्कानिन्छ, बर्बराउँछ । बिताउँदै यसरी नै कैयौं कष्टकर दिन कठ्याङ्गिँ्रदो ठिही अनि चिसो छानामुनि सुत्यो ऊ कैयौं रात एक झप्को निन्द्रा मार्न  लगाएर आफ्नै हातको सिरानी । सहरको बाक्लो– धमिलो पानीमा उसिनाको भात र मस्यौराको झोलको साथमा धान्दैछ एक मुठ्ठी सास । ‘भैया र धोती’ उपनामले हेपिँदा पनि सहिरहेको छ कैयौं यस्ता दिनहरू किनकि ठूली बहिनीको दहेजका लागि ‘नगद, लगाउनेदेखि गुडाउने’सम्म माग्या छन् ।तैपनि  छिचोलेर टन्टलापुर घाम लछारेर हुरी–बतास सँगालेर मनमा सुन्दर सपना ऊ बढो भाग्यले प्रवेश गरेको छ राजधानी । ए सिंहदरबार, राजेन्द्र, महेन्द्र, उपेन्द्र महन्त, शरद,  अनि अन्य ठालूहरू सुनिदेऊ अनि बोली देऊ  तिम्रा बढ्का बढ्का सेमिनारमा... देहातको विकट एक गाउँबाट  ठूलो सपना र आशा बोकी एकजना स्वप्नजीवी मधेसी केटो बहिनीको दहेज–खर्च जोहो गर्न राजधानी आइपुगेको छ ... ।  हरिवन नगरपालिका–१०, सर्लाही  