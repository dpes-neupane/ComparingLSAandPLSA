हुन त बाल्यकालका साथीहरूसँगको भेट कसका लागि रमणीय क्षण नहोला र ! कतिपय बाल्यकालका साथीहरू मैले सामाजिक सञ्जाल फेसबुकबाट भेट्ने अवसर पाउँदै आइरहेकी छु । कुरो आजभन्दा झण्डै दुई वर्षअघिको हो । दशकपछि साथीहरूसँगको भेट हुने उत्सुकताले मलाई त्यो दिन भोलि कहिले होला भनेर पलहरू बिताउन छट्पटी भइरहेको थियो । लाग्यो, जीवनका अमूल्य क्षणमध्ये साथीहरू भेट्न पाउनु पनि एक किसिमको आनन्दित अनि सब थोक भुलेर सुख प्राप्त गर्ने अनुपम अवसर । मलाई त्यो दिन साथी जय लक्ष्मीको घरमा भेट्नु भन्ने खबर पाएकीले सोही अनुरूप घर खोज्दै उनको घरमा पुगेँ ।दशकपछि छुट्टिएर भेटेका साथीहरू, कति साथीलाई चिन्न अलि मुस्किल पनि परेको थियो । करिब हामी २० जना जतिको ग्रुपको भेटले हामी पुनः बाल्यवस्थमा पुग्यौँ । त्यो समय यति हल्ला, हसी मजाक र कुरो आदान प्रदानमा परिणत भयो कि लाग्थ्यो हामी कक्षा ३–४ का बालकहरू हौँ । २बजे भेटको कार्यक्रम थियो । सबै साथीको उपस्थितपश्चात पनि साथी सहाराको कमीले सबलाई कौतूहल जाग्यो, तिनी किन उपस्थित भइनन् भनेर । वास्तवमा साथीहरू भेटको कार्यक्रम उनीबाट नै सुरु भएको रहेछ । कार्यक्रम तयारी गर्ने मुख्य पात्र नै उपस्थित नभएपछि मलाई पनि खल्लो लाग्न थाल्यो । हामीमध्येकै एकजनाले फोन गरेर भनिन्, कुर्न पनि एक घण्टासम्म पो हो । ओइ छिटो आइज, बेला भएन ? फोन गर्दै गरेकी साथीले अनायासै ‘आमै कहिले र कति दिन भो भन्दै झस्किएको आवाजमा निन्याउरो बनेको देखेर वातावरणमा सन्नाटा छायो । कुरो टुङ्गो लागेपछि किन ? के भो ? भनी सबले एकै स्वरमा सोध्न पुग्यौँ । उनले अलि आत्तिएको स्वरमा भनिन्, ‘सहाराको छोरो बितेको ४ दिन भो रे !’ प्रत्युत्तरले हामी सब स्तब्ध भयौँ ।दशकौँ पछिको पहिलो भेटमा दुखद् समाचार । ‘लौ न कसरी होला ! के होला, कसरी होला !’ सबले आआफ्नै तरिकाले प्रश्न गर्दै सहाराको के हालतबारे चिन्तित भयौँ । भनिन्छ श्रीमान् श्रीमती एक रथका दुई पाङ्ग्रा हुन् । सोहीअनुरूप साथीहरू पनि एकअर्काका दुःखसुखका परिपूरक हात हुन् भन्नुमा अनुपयुक्त नहोला । तिनको मन भित्रको पीडा तिनी आफै भोग्दै थिइन् । केही महिना बितेपछि हामी सहारालाई सान्त्वना पनि मिल्छ कि भन्ने सोचले अर्काे गेटटुगेदरको कार्यक्रम गर्याै । त्यो भेट ‘साथी वीणा’को घरमा थियोसहारा धेरै उदास देखिन्थिन् तर आफूले आफूलाई सम्हालेकी थिइन् । कुरैकुराका क्रममा मैले थाहा पाएँ २०७२ सालको महाभूकम्पले घर भत्केर तहसनहस भोग्नुपर्याे रे । आजभन्दा ५ वर्ष अगाडि उनका श्रीमान् पनि बित्नुभएको रहेछ । जब मानिसलाई दुःखपछि दुःख ताँती लाग्दै जान्छ सोच्दो हो, भगवान् पनि निमुखा मानवप्रति किन निर्दयी बनेका होलान् ! के साँच्ची प्राणी दुःखमा ढुङ्गा झैँ अटल बनेर असह्य पीडा सहन बाध्य हुनुपर्ने ! बूढापाकाहरू भन्ने गर्थे ‘दैवको लीला अपरम्पार’ । हो, यो भनाइमा म पनि सहमत छु । एकपछि अर्काे दुःख खेप्न बाध्य हुनु प्राणी निश्चल निर्जीव वस्तुसरी जिउँदो लास समान जिउन बाध्य भइरहेका छन् । जसले निःस्वार्थ मनसायले कर्म गर्दागर्दै पनि दलदलमा खस्न पुग्छन् ।गेटटुगेदरमा सब साथी सहाराकै विषयमा चिन्तित देखिन्थे, तिनलाई कुन तवरले सहयोग गर्न सकिएला भनेर । सबको सल्लाह उनकै सोच अनुरूप काममा व्यस्त हुनु नै मन बहलाउने सही मार्ग देख्यौँ । तसर्थ हामीले उनी काममै व्यस्त रहून् भन्ने चाह्यौँ । सबैले सोचेअनुरूप केही समयपछि कार्यालयको काममा व्यस्त हुन थालिन् । सयपत्री फूलका अनेक पत्रमध्य एक पत्रको उनको खुसी हाम्रा लागि पनि उनी कार्य व्यस्ततामै केन्द्रित रही बहलाउलिन् भन्ने सपना बुन्न थाल्यौँ ।सहारा कहिलेकाहीँ मेरो अफिस आउने गर्थिन्, आफ्नो दुःख पोखेर मन हलुङ्गो भो भन्थिन् । उनको आँसुमा वास्तवमै दर्दनाक कथा लुकेको थियो, जो भोग्नेले मात्र बुझेका हुन्छन् । के कुरा सत्य हो भने जो दुःखको भागिदार हुन्छन् उनीहरू मात्र महसुस गर्न सक्छन् । दुःखमा रुमल्लिएका पीडाका पल कस्ता हुँदा रहेछन् भनेर । सहाराको दिनचर्यामा भिज्दैजाँदा कहिलेकाहीँ आफू पनि भाव विह्वल बन्न पुग्छु । उनी सुनाउने गर्थिन्, कोठा भाडामा राखेकी थिएँ । जसोतसो गुजारा चल्दै थियो त्यो पनि खै ! अब त आशै मरिसक्यो । यो लक डाउन, कोरोनाले बाहालवालाहरू पनि घर जाने निहुँमा बहाल नतिरी सम्पर्कविहीन हुन थाल्या छन् भन्या । यो कुराले मेरो मन पुनः एक पटक चिस्सियो । यस्तो पनि हुँदो रहेछ मान्छेलाई दुःखले लखेटेपछि । हुन त यो कोरोनाको लकडाउनले घरबेटी र बहालवालाको कहानीको खिचडी भएको घटना अनगिन्ती नै छन् तर मेरी सहारा पनि यो दलदलमा किन मुछिन् पुगिन् । सफल जीवन बित्दै जाने चाहनामा थपिँदै गएको अँधेरी कसलाई पो धैर्य गर्न सहज होला र ! तैपनि उनी साथीहरूको माझ रमाउन खोज्दै थिइन् । आफन्तहरू पनि उनलाई हौसला दिँदै मन बहलाउन ठाउँठाउँ घुमाउन लग्दा रहेछन् । जब सामाजिक सञ्जालमा सहाराको फोटोहरू पोस्ट गरिएको देख्छु, मन प्रफुल्लित भएको अनुभव गर्छु । साँच्चि उनी बिस्तारै नयाँ जीवनमा रमाउन थालेकी रैछिन् । मुहारमा केही खुसीका थोपाहरू झल्किएको अनुमान गर्न सकिन्थ्यो ।सहारा र अरू साथीहरूसँग भेटघाट नभएको पनि निकै दिन बितिसकेको थियो । एक दिन मैले हाम्रो ग्रुपको मेसेन्जरमा शीघ्र स्वास्थ्य लाभको कामना सहारा भन्ने टेक्स्ट पढ्न पुगेँ र म झस्किएँ । बचेर बस्नु है, कोरोना बढ्दैछ । जताततै नजानू भनी मलाई सुझाव दिने सहारा आज स्वयम नै सिकार बन्न पुगेकी रैछिन् । साथीहरूले उनी भेन्टिलेटरको सहरामा बस्दैछिन् भन्ने कुरो पनि सेयर गरिएको थियो । उनी पाइपको सहाराले केही झोल खानेकुरा खाँदैछिन् रे ! उनको यो अचेत अवस्था सुन्दै असह्य लाग्न थाल्यो । मलाई अझै कुरोप्रति विश्वास गर्न कठिन भयो र साथीहरूलाई फोन गरी विस्तृत जानकारी लिएँ ।अहिले हाम्रोमा कोरोनाले भयावह स्थिति छ । हर कार्यहरू कोरोनाका कारण ठप्प छन् । व्यपार व्यावसाय मात्र नभई मानव जीवन नै अस्तव्यस्त बन्दैछन् । लाग्छ प्रकृतिको हराभरा दृश्य पनि उजाड लाग्न थाल्दैछ । कसैसँग भेटघाट गर्नु त छुट्टै कुरो, कोही घर बस्दाबस्दै पनि कोरोनाको सिकार बन्न बाध्य भइरहेका छन् । सामाजिक सञ्जालतिर हेर्ने हो भने कोरोनाका कारण हाल आईसीयूमा छन्, बल्लतल्ल कोरोनालाई जित्न सफल भइयो । कोरोनालाई ख्यालठट्टा नगरौँ जस्ता म्यासेज सेयर गरिएका हुन्छन् । यस डरलाग्दो कोरोनाबाट सहारा पनि अछुतो हुन सकिनन् । साथी सहारा अहिले भेन्टिलेटरको सहारामा रोगसँग लडेर उन्मुक्त हुने मनसाय लिएर बसेकी छौ होला, कति कुरा भन्न मन लागिरहेको होला । जुन बोलीले प्रष्ट्याउन सकिरहेकी छैनौ । रोगले शिथिल अवस्था कसैको अँगालोमा डाँको छोडी रुन मन लाग्दो हो ।कुनै कुनै परिस्थिति यस्ता पनि हुँदा रैछन् जसको विकल्पमा कुनै पनि कुराको प्रतिस्थापन गर्न नसकिँदो रहेछ । उनी त्यही स्थितिमा छिन् जसको शुभ—दिनको पर्खाइको हामी सब हतासमा छौ ।सहारा तिम्रो शीघ्र स्वास्थ्यको कामना गर्दै हामी तिम्रो जीवनको सहारा अनि ‘तिमी’ हामी साथीहरूको कहिल्यै नछुट्टिने डोरीको सहारा बन्छ्यौ भन्ने अपेक्षा राख्दैछौं । हाम्रो पुनः भेटघाट छिट्टै नै होस् भनी हामी सबै साथीले भगवान्सँग प्रार्थना एवं कामना गर्दैछौँ । सी यु सहारा !