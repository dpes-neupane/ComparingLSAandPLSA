काठमाडौँ — गायक कुमार बस्नेत र संगीतकार प्रकाश गुरुङ सम्मानित भएका छन् । 'भक्तराज आचार्य राष्ट्रिय संगीत सम्मान २०७७' बाट उनीहरु सम्मानित भएका हुन् ।शनिबार काठमाडौंमा आयोजित कार्यक्रममा शिरोमणि भक्तराज आचार्यले, भक्तराज आचार्य संगीत प्रतिष्ठानको तर्फबाट दुवैजनालाई नगद ५० हजार एक रुपैयाँसहित सम्मान गरेका हुन् । कार्यक्रममा कुमार बस्नेतले संगीत क्षेत्रमा रोयल्टीको समस्या रहेको बताए । संगीतकार लक्ष्मण शेष रोयल्टीको यसै समस्याको समाधानका लागि स्रष्टाहरु कानुनी प्रक्रियामा जान तयार रहेको बताए । 'गीत संगीतको क्षेत्रमा केही धमिराहरु, माफियाहरु र केही फटाहाहरुले स्रष्टालाई जानकारी नदिइ उनीहरुले गाएका गीतहरु विश्वका सयौं पोर्टलमा बेचेर स्रष्टालाई शोषण गरिरहेको अवस्था छ । अहिले हामी केही स्रष्टाहरु मिलेर यो शोषणविरुद्ध कानुनी प्रक्रियामा अगाडि बढ्ने तयारीमा छौं । राजन इसान र प्रमोद खरेलले मुद्दा दर्ता गरेर कानुनी प्रकृया अगाडि बढाइसकेका छन्,' उनले भने । म्यूजिक कम्पनीहरुले वर्षको एक पटक सम्मान दिएर स्रष्टालाई रोयल्टीबारे नबोल्न लोभ्याइरहेको उनी बताउँछन् । 'स्वच्छ मनले गरेको भक्तराज आचार्यलगायतको अन्य सम्मान लिँदा हुन्छ । तर माफियाले वर्षको एक पटक सम्मान दिएर स्रष्टाको मुख थुनिदिने प्रयास गरेको छ,' शेषले भने, 'त्यस्ता शोषकहरुले फकाउन गरेको सम्मानलाई स्रष्टाले बहिष्कार गर्नुपर्छ । तपाईंले आँट गर्नुभयो भने रोयल्टीको यो विवाद समाधान हुन्छ ।'कार्यक्रममा गायक स्वरुपराज आचार्य, सत्यराज आचार्य र रञ्जित नेपालीले सांगीतिक प्रस्तुति दिए । कार्यक्रममा गायक प्रमोद खरेल, निर्देशक प्रकाश आङ्देम्बेलगायतको उपस्थिति थियो ।