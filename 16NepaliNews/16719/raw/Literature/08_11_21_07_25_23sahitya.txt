-सुनीलबाबु श्रेष्ठ   कठोर पहाडी चट्टानको छातीलाई चिर्दै ठाडो भीरमा बनाइएका यी नागबेली कर्णाली सडक कालिकोटको मान्म सदरमुकामबाट पूर्व दिशातिर मोडिँदै नाग्म पुगिन्छ । अझै यो लम्बिँदै यस्तै कठोर पहाडहरू छिचोल्दै मुगु जिल्लासम्म पुग्छ । यो त्यही बाटो हो जुन बाटो हुँदै प्रकृतिले दिएको अनुपम र सुन्दर उपहार रारा ताल पुग्न सकिन्छ । नाग्मबाटै छुट्टिनुपर्छ मुगु र जुम्ला जिल्ला जानको लागि । नाग्म कालिकोट जिल्लाको अन्तिम सिमाना पनि हो । भीरैभीर खोपेर बनाइएको यी सडकहरू वास्तवमै जोखिमयुक्त छ । आफ्नो गन्तव्यमा पुग्न यो सडक कहिले बेपत्ता भीरको बाटो चड्छ । कहिले तिला कर्णालीको छालतिर ओरालो झर्छ । गाडीबाट तल हेर्दा कहालीलाग्दो नाङ्गा भीरहरू छन्, माथि तेस्तै ठाडो भीर । देख्दै आङ सिरिङ्ग हुन्छ । तल तिला कर्णाली साँघुरो गल्छी बनाउँदै बेपर्वाह दौडिरहेको छ । कथंकदाचित सडकबाट सवारी साधन दुर्घटना भइहाल्यो भने बाँच्ने आशाको त कुरै छाडौँ लास पाउनका लागि पनि धेरै सङ्घर्ष गर्नुपर्छ । तथापि साहसिक यात्रा रुचाउनेहरूका लागि भने यो सडक कम रोमाञ्चक छैन ।     नाग्म सङ्गम स्थल जस्तै छ । पारि जुम्लाबाट सुर्खेत नेपालगन्ज झर्न पनि नाग्म नै आउनुपर्छ । मुगुबाट पनि यहाँ आउनैपर्छ । गाडी रोक्ने तथा यात्रुहरूको खाना खाने ठाउँ पनि हो नाग्म । यहाँ मान्छेहरूको चहलपहल देख्न सकिन्छ, जुनसुकै बेला । त्यसैले नाग्म सानो बजारका रूपमा विकास भएको छ । जुम्लाबाट आउने तिला कर्णालीको छेउमा नै अवस्थित छ नाग्म । बजारको माथि डरलाग्दो भीर छ र ठुल्ठुला अजङ्गका ढुङ्गाहरू डाँडाभरी कुन बेला झर्छु भनेर टाँसिएर बसेका छन् । भूकम्प आएर यी ढुङ्गाहरू तल बजारमा आइपुगे भने सबै सखापै हुन्छ । भाग्ने ठाउँ छैन । तल तिला कर्णाली ढुकेर बसिरहेको छ । नाग्म कैदीजस्तै लाग्छ । यही नाग्म हुँदै एउटा कच्ची बाटो उत्तरपूर्वतिर उकालो चड्छ र फोइमहादेव भन्ने गाउँसम्म पुग्छ । हिँडेर जानका लागि डेढ दुई घण्टा हिँड्नुपर्छ ठाडै उकालो । नियमित सवारी साधन चल्दैनन् । त्यसैले यहाँका मानिसहरू पैदलै यात्रा गर्छन् । आफ्नो सवारी साधनमा जाने हो भने एकाध घन्टामा पुगिन्छ । निक्कै सुन्दर छ फोइमहादेव । चौबीस पच्चीस सय मिटरको उचाइमा अवस्थित रहेको कारण यो गाउँबाट क्षितिजसम्म नियाल्न सकिन्छ । कालिकोटमा सम्म मिलेका ठूला फाँट तथा खेतबारीहरू देख्न गाह्रै हुन्छ । तर यो गाउँमा केही भए पनि सम्म मिलेका खेतबारी र थोरै भए पनि फाँटहरू देख्न सकिन्छ । यहाँ चरणक्षेत्र पनि छ । कोणधारी सल्लाका हरिया जङ्गलहरूले अझ सुन्दरता थपेको छ फोइमहादेवको । गाउँहरू छरिएका छन् केही तल छन्, केही माथि छन् । घरहरू झन्डै झन्डै एकनासको छ । साँघुरा छन् घरहरू । घरका छानाहरू प्रायः स्लेट ढुङ्गाले छाइएको छ । छानोमा हिउँ जम्न नपाओस् भनेर धेरै नै भिरालो बनाइएकाले नमस्ते गरेको झैँ देखिन्छ छानोले । जस्तापातका छानोहरू पनि एकाध बिस्तारै देखिन सुरु गरेको छ । नागीहरू भएको कारण फोइमहादेव खुल्ला देखिन्छ । गाईवस्तुहरू यी नागीहरूमा निस्फिक्री चरिरहेका हुन्छन् । कसैको बाली खाइदेला भन्ने पीर छैन । सल्लाका हरिया  जङ्गलमाथि निलो आकाशले गर्दा फोइमहादेव कम्ता खुल्दैन । झन् सुन्दर देखिन्छ । मलाई त्यो सुन्दरता शृङ्गार गरेकी बेहुलीसँग तुलना गर्न मन लाग्छ । हो साच्चिकै बेहुली जस्तै छ फोइमहादेव । एकान्त, स्वच्छ र सुन्दर छ फोइमहादेव । लहलह खेतवारीमा गहुँ पाकेर हावाले एकैचोटि लहराउँदा, समुन्द्रमा आउने छालहरू जस्तै सुन्दर देखिन्छ गहुँका बालाहरू झुल्दा फोइमहादेवका खेतबारीहरू । कार्यालयको कामको शिलशिलामा म यो गाउँ पटक पटक आएको छु । यति सुन्दर यो गाउँ हुँदाहुँदै पनि यहाँभित्र पहाड जस्ता अनेकौँ दुःखहरू बग्रेल्ती छन् । यहाँका मान्छेहरूको दैनिक जनजीवनका लागि आवश्यक पर्ने अनेकौ कुराहरूको साच्चिकै अभाव छन् । यी अभावका चाङहरू कर्णालीका पहाडजस्तै अग्ला र कठोर छन् । हो यही अभावहरूको बीचमा बाँचिरहेको छ रतन जस्ता बालबालिकाहरू– निर्दोष मुस्कानहरू बोकेर ।रतन आठ वर्ष पुगिसकेको छ । स्थानीय स्कुलको तीन कक्षामा पढ्छ । उसको शारीरिक बनावटले उसलाई ठगेको छ । आठ वर्ष पुगे पनि उसको उचाइ बढ्न सकेको छैन । सायद अब बढ्दैन पनि होला । उसका कम्मरभन्दा माथिको भागको तुलनामा खुट्टाहरू धेरै नै छोटा छन् । अब जीवनभर उसले त्यै उचाइ भन्दा एकाध इन्च बढीमा चित्त बुझाउनुपर्ने हुन्छ । उसले लगाएको पाइन्ट तीन ठाउँभन्दा बढी ठाउँमा ठुल्ठुला बेरङ्गका टालोहरूले टालिएका छन् । यो टालोले रतनको चरम गरिबीलाई जिस्क्याइरहेको देखिन्छ । उसले लगाएको ज्याकेट पुरानो र उध्रिएको छ । पर्याप्त सरसफाइ पुगेको छैन । रतन हिँड्दा सहज महसुस गर्दैन । उचाइ नभएकाले मोटो देखिन्छ । सानै उमेरमा भुँडी लागेको छ रतनको । खुड्किला चड्न र उक्लन गाह्रो लाग्छ उसलाई ।नाग्म बजारको मुख्य सडकलाई केन्द्रविन्दु बनाएर एउटा कच्ची मोटर बाटो खनिएको छ । यो बाटो सीधै उकालो चढी फोइमहादेवको माथिसम्मको गाउँमा पुग्छ । ग्रामीण पहुँच कार्यक्रमले सडकको स्तरलाई बिग्रन नदिनका लागि यही बाटोमा मर्मत सम्भारको कार्य गर्छ, सडकलाई दिगो र सुचारु गर्न । त्यसका लागि मर्मत सम्भार समूहहरू निर्माण गरिएको छ । यी सडक मर्मत सम्भार समूहहरूका सदस्यहरूले सडकको रेखदेख गरिरहेको छ । रतनकी आमा यही सडक मर्मत सम्भार समूहहरू मध्य एउटा समूहको सदस्य भएर सडकको हेरविचार र मर्मत सम्भार गर्छिन् अन्य सदस्यहरूसँग मिलेर । सडकमा आएका सानोतिनो पहिरो सोर्छिन् । वर्षातको भेलले बगाएर ल्याएको माटोले सडकको कुलो पुरिन्छ, त्यसलाई सफा गरेर हटाउँछिन् । सडकमा खाल्डाखुल्डी पर्छ, त्यसमाथि ढुङ्गामाटो राखेर पुर्छिन् । सडक छेउछाउका झाडीहरू हटाउँछिन् । रतनकी आमाले नियमित सडकमा गर्ने काम यिनै हुन् । रतनकी आमा हेर्दा आफै जीर्ण देखिन्छिन् । कान कम सुन्छिन् । दुब्लो शरीर भएकी रतनकी आमालाई पर्याप्त खुराक नमिलेको प्रष्टै देखिन्छ । हुन त कर्णालीका विकट गाउँहरूमा पुरुषहरूको तुलनामा महिलाहरूले ज्यादा नै बढी शारीरिक श्रम गर्छन् । तर उनीहरूलाई नै पर्याप्त पोषण पुगेको हुँदैन । त्यहीमाथि कम उमेरमा बिहे गर्ने र बढी सन्तान जन्माउने गरेको कारण उमेरभन्दा धेरै बुढोपन देखिन्छ । दुब्लो, जीर्ण र ख्याउटे शरीरमाथि बेल्चा कोदालो बोकेर रतनकी आमा सडकको काममा हिँड्छिन् । रतनकी आमाले महिनामा बाह्र तेह्र दिन काम गर्नुपर्छ । यसबापत रतनकी आमाले सात आठ हजार महिनाको बुझ्छिन् । केही भए पनि राहत दिएको छ यो पैसाले उसको घर व्यवहारमा चलाउन । पैसा बुझेको दिन उसको घरमा खुशी ल्याउँछ । रतनकी आमालाई थाहा छ, यो खुशी सधैँ रहिरहने छैन । किनकि कार्यक्रमले सधैँ सडक मर्मत गर्ने काम गरिरहँदैन र एक दिन फर्किने छ । फेरि रतनकी आमाको टाउकोमाथि अनेकौ चट्याङहरू वर्षनेछ । जो चुपचाप सहनुपर्ने बाध्यता छ । बोनिबुतो गरेर उसको पाँच छ जनाको परिवार पाल्न धौधौ पर्नेछ । यो उसको मात्र समस्या हैन आम गरिब नेपाली परिवारको नियति हो ।अँ रतन आफ्नी दश वर्षीय दिदीसँगै आमाको साथ लागेर सडकमा आएको रहेछ । योभन्दा अघि मैले रतनलाई कहिले देखेको थिइनँ । जब उसकी आमासँग कामको विषयमा कुरा गरिरहेका हुन्छौँ, उ एकनासले कुनै अजीव वस्तु हेरेझैँ निर्दोष पाराले हेरिरहेको हुन्छ, हामीलाई । उसकी दिदी धनलक्ष्मी पनि उसैगरी हेरिरहन्छे ।  ‘तिम्रो नाम के हो ?’ आमासँग टाँसिएको रतनलाई सोध्छु । ऊ लजाउँदै ‘रतन’ भनेर आमाको शरीर पछाडि मुख लुकाउँछ । उसको फाटेको अनि मैलो पहिरन देख्छु, त्यो भन्दा बढी उसको नियतिले ठगेको सानो कदको शरीर देख्छु, म बैचन हुन्छु । नैराश्यता छाउँछ । मेरो मनको अन्तरकुनामा सुनामीका छालहरू उठ्न थाल्छ । मनमनै भन्छु, रतन तिमी कति अभागी । गरिबीले त तिमीलाई पीडा दियो दियो शरीरले पनि किन साथ नदिएको ? यो अनकन्टार ठाउँमा तिम्रो आउने भविष्यहरू कस्तो हुँदो हो ? तिम्री आमा हुनुन्जेल त तिमी यसरी नै आमाको शरीरमा टाँसिएर मुस्कान लिएर बाँच्छौ । त्यसपछि तिमीलाई आमाले जस्तै अरू कसैले माया गर्छ गर्दैन होला ? उमेरसँगै तिमी झन् सानो हुनेछाँै र झन् कठिन जिन्दगी बिताउनुपर्छ । तिमीलाई तिम्रो शरीरले कठोर परिश्रम गर्न साथ दिँदैन । खनजोत गरेर भारी बोकेर पहाडको उकालो ओरालो गरेर गाउँले जीवन पनि जिउन सक्दैनौँ । पढेर ठूलो मान्छे बन्नका लागि तिमीले टेकेको धरातलले साथ देला नदेला । मनमा सयौँ तर्कनाहरू ओइरिन्छन् । खै म त साहै्र भावुक हुन थाल्छु । तर रतन हाँसेकै छ । उसको त्यो हासो शक्तिशाली छ । उसको हाँसोलाई न त उसको गरिवीले रोक्न सकेको छ न त फाटेको मैलो लुगाले । रतनको निर्दोष हाँसो देख्दा यो सुन्दर फोइमहादेव गाउँ अझ झन सुन्दर भएको देख्छु । मनमनै भन्छु रतन तिमी सधैँ यसरी नै हाँसी राख है, तिमी हाँस्दा यो गाउँ झनै सुन्दर देखिन्छ । कता कता लाग्छ यो गाउँको सुन्दरता नै तिम्रो हाँसोमा पो अडिएको छ कि । रतन तिमी नहाँसे त यो गाउँ निरश देखिँदो होला । तिमी नहाँसे यो गाउँ निर्जीव जस्तै हुन्छ होला, चट्टान झैँ कठोर हुन्छ होला । तिमी हाँसेर मात्र यो गाउँको सुन्दरता खुलेको छ । तिमी जिन्दगीभर यसरी नै हाँसी राख्नु रतन ।तिम्री आमा र तिम्री फुच्ची दिदीको साथमा जब हामी पसलमा चिया खान बस्छौ, तिम्रो कलिला आँखाहरू पसलको चाउचाउतिर दौडिरेहेको पाउँछु । तिम्रो भावना बुझेर मैले ‘रतन चाउचाउ खान्छौ?’ भनेर सोध्दा पनि ‘नाई’ भन्छौ । तिमीभित्र चाउचाउ खाने उत्कट इच्छा भएर पनि खान्छु भनेनाँै । तिमी बच्चै भए पनि तिमीभित्रको स्वाभिमानले तिमीलाई खान्छु भन्न दिएन । तर पनि तिम्रो आँखा दौडिरहेको मैले चाल पाएँ । तिम्रो चाहना पूरा गर्न मलाई चाउचाउ किनिदिन मन लाग्यो । जसरी तिमीले र तिम्री दिदीले चाउचाउ लियौ ठूलै चीज पाएजस्तै गरी खुशी भयौँ । मलाई तिमीहरूले खाएको हेर्न मन लाग्यो । चाउचाउ खाएर लिएको क्षणिक आनन्द हेर्न मन लाग्यो । ‘रतन  चाउचाउ खाउन’ मैले रतनलाई अनुरोध गर्छु ।  ‘’घर लगेर पकाएर खान्छु’’ रतनले खान कति हतार गरेन । उसकी दिदी धनलक्ष्मीले पनि त्यसै भनिन् । लाग्यो कतै घरमा लगेर मिठो बनाएर आमालाई पनि खुवाउन पो मन गरेको हो की?? मलाई त तिमीप्रति झन् श्रद्दा पो जागेर आयो । रतन र रतनकी दिदी धनलक्ष्मीलाई पढ्नको लागी जतिसक्दो धेरै उत्प्रेरणा दिन मन लाग्छ । किनकि जतिनै अभावमा बाँचेपनि यिनीहरूले राम्रो पढेभने भोलिका दिनहरू यिनीहरूको सुनौलो हुन्थ्यो की ।   ‘’रतन तिमीले धेरै पद्नुपर्छ है । राम्रो पढेर ठुलो मान्छे हुनुपर्छ । पढेनभने दुस्ख पाईन्छ । तिमीले झन् धेरै पद्नुपर्छ । ज्ञानी बन्नुपर्छ । मैले भावनामा बगेर यसो भनिरहदा उ हासेर ‘हुन्छ” मात्र भनिरहन्छ । हुन्छ भनेको सुन्दापनि मेरो मन आनन्दित हुन्छ । कुराकानीको दौरान रतनकी आमाले भनिन् ‘’रतनको हात खुट्टाको हड्डी सारै दुख्छ भन्छ । चांडो हिड्न पनि सक्दैन लडिहाल्छ । उसकी दिदीले पनि थपिन की स्कूल जाँदापनि रतन लड़छ ।‘’ मेरो मन विझायो नराम्रो सित ।  ‘’रतनलाई एक चोटी डाक्टरकोमा देखाउने कि? जुम्लामा पनि राम्रै डाक्टरहरू होलान । यहाँबाट नजिक पनि छ ।‘’ रतन कि आमालाई मैले भने । हुनत डाक्टरहरूले पनि उचाई बढाउँन त सक्दैनन् तर दुखाईको कुनै उपचार पो हुन्थियो कि ?  ‘’अपाङ्ग भनेर नाम टिपेको छ गाउँपालिकाले तर केही सहयोग गरेको छैन ।‘’ उसकी आमाले गाउँपालिकाले केही गर्ला कि भनेर आशा देखाईन ।  ‘’छोरा त तपाईको हो नि । गाउँपालिकाले केही नगरे पनि तपाईले त गर्नुपर्यो नि ।‘’ मैले सम्झाउने तरिकाले भन्छु । ‘पहिले कतै लाने साधन थिएन । उपचारको लागि पनि पैसा थिएन । अहिले जस्तो दुईचार हजार कमाउन सक्ने पनि थिईन । अहिले दुईचार हजार कमाउन सक्ने भएकी छु । लानको लागि सोचिरहेको छु । तर भएको पैसाले पो उपचार होला नहोला ।‘’ रतन कि आमाले बाध्यताको पोको फुकाईन् ।  हुनपनि हो चरम अभावमा जिन्दगी गुजार्नुपर्दा जस्तै दुस्ख विमार भएपनि काल कुर्नु बाहेक अर्को विकल्प हुदैन । गरीवीमा मान्छेको जिन्दगीको मूल्य पनि कति सस्तो हुँदोरैछ ।देश सम्झिए । देशमा शासन गर्ने कथित शासकहरू सम्झिए । जो राज्यको ढुकुटीबाट करोडौ रकम लिएर विदेशमा उपचार गर्न जान्छन, आफ्नै देशको डाक्टर र अस्पतालको विश्वास नलागेर । अकुत सम्पति भएर पनि, खर्च गर्ने आफ्नो सामर्थ्य हुँदाहुँदै पनि र्याल चुहाउदै लाज नमानी करोडौ लुट्छन राज्यको ढुकुटीबाट । यिनीहरूलाई थाहा छ यो ढुकुटीको पैसा यही रतनहरूबाट जोहो गरिएको हो भनेर । यता विकट तथा दुर्गम ठाउँका गरिवीले आक्रान्त कति रतनहरू, रतनका बाबुआमाहरू, दिदि बैनीहरू डाक्टर र अस्पतालको अनुहार देख्न नपाई यो संसारबाट विदा लिन्छन् । यो परिदृश्य हेर्ने हो भने कथित देशका शासकहरूले जनताहरूप्रति कति गद्दारी गरेका छन्, कति ठुला अपराध गरेका छन् भन्ने प्रष्ट हुन्छ । सिंहदरवारको गद्दीमा बसेर हैन गरिव जनताको छाती माथि गद्दी राखेर विना अफसोच, विना पश्चाताप, उत्तरदायी विहिन, निर्लज्ज भएर शासन गरिरहेको भान हुन्छ । यिनै रतनहरूको नाममा यो देशमा थुप्रै चोटी परिवर्तनहरू भएका छन् । २००७ सालको क्रान्ति, २०३७ सालको जनमत संग्रहपछिको परिवर्तन, २०४६ सालको आन्दोलन, २०५२ सालको जनयुघ्द, २०६२(६३ को जनआन्दोलन अन्य कति कति । तर बिडम्वना यी कुनै क्रान्ति, परिवर्तन र आन्दोलनहरूले रतनहरूको दुस्खहरूलाई सोहोरेर लान सकेनन् । उस्ताका उस्तै रहि रहयो । फगत मुठीभरका चतुर नेताहरू सर्वशक्तिमान भए । उनीहरूको वर्ग परिवर्तन भयो । उनीहरूको वर्ग परिवर्तन भएसंगै रतनहरूको आन्दोलन पुष माघको तुषारोले कठांग्रीएका लेकका बुढा धुपीहरू जस्तै भए ।रतनसंग वसुन्जेल मैले रतनको सुदुर जिन्दगीको कल्पना गरेर मनमनै आफैलाई सोध्छु ‘’के रतन अहिले आमाको काँखमा वसेर मुस्कुराए जस्तै उसको सुदुर भविष्यमा पनि मुस्कुराएर बाँच्छ? अथवा आँशुको अर्को कर्णालीमा बगेर कतै भौतारी रहेको त हुनेछैन?”हिड्ने वेलामा अझै भन्न छोडदिन –‘’रतन तिमीले धेरै पद्नुपर्छ है । तिमीले राम्रो पढ्यौ भने तिमीले कैले दुस्ख पाउदैनौ । पढेर ठुलो मान्छे हुनुपर्छ है । तिमी धेरै पढेर ठुलो मान्छे भयौभने तिम्री आमाले पनि सुस्ख पाउछिन । हेरत तिम्री आमा कति दुस्ख गर्छिन । धनलक्ष्मी तिमीले पनि धेरै राम्रो पढ्नुपर्छ है भाईलाई पनि धेरै पढाउ ।‘’ दुवैलाई म पढाईको महत्व अझ देखाउन खोज्छु ।केही पैसा उनीहरूको हातमा राखी दिदै भन्छु “यो पैसाले डटपेन, कपि किन्नु है ।“ उनीहरू दुबैको अनुहार उज्यालो हँसिलो हुन्छ । रतन र धनलक्ष्मीले फेरी पनि उस्तैगरी कलिलो दांत देखाउदै मुस्कुराएर ‘’हुन्छ’’ भन्छन ।रतन हाँसेको देखेर मलाई अघिजस्तै फेरी सिंगो गाउँ नै झन् हासें झैँ लाग्छ । यो गाउँ झन् सुन्दर भएको झैँ लाग्छ । कर्णालीका यी कठोर पहाडले थिचेको भारी मन बोकेर हामी फोइमहादेवबाट तल ओरालै ओरालो झर्छौ रतनको निर्दोष वालापन हासो लिएर । मेरो दिमागभरी उसको हासिरहेको अनुहार झल्झल्ती नाचिरहन्छ । तल आएर सोच्छु –‘’के रतन र धनलक्ष्मी अगी जसरी नै हाँसिरहेको छ? रतनको हाँसोसंगै के त्यो फोइमहादेव गाउँपनि हासिरहेको छ? तिमी हाँसी राख्नु है रतन तिमी हाँस्दा गाउँ नै हाँसे जस्तो लाग्छ ।‘’-दिक्तेल, खोटाङ   