–शीतल शर्माजोश आज कहाँ गयो, होश पनि हरायो ऐले भएँ कछुवा, पहिले जस्तो खरायो । जिब्रोले पनि धोका दियो, बुझिँदैन त्यो भाषा उल्टो हुन थाल्दैछ, मैले राख्छु जो आशा ।आँखाले पनि जिस्क्याउँछ, आफ्नो र पराय चिन्दैन, कानले पनि के सुन्छ, सत्य कुरा भन्दैन । त्यसैले आँखा भन्दैछ, नहेर चारैतिर हो, देखेर मात्र के गर्नु, मनमा बढ्ने पीर हो ।न त उठ्छु जर्याक जुरुक, न त र्फयाक फुरुक, सेतै फूलेँ चाउरी परेँ, आज भएँ कुरूप । साथीसङ्गी कस्ता होलान्, कस्तो होला व्यथा, सोच्दासोच्दै लाग्न थाल्यो, एकादेशको कथा ।खाना पनि रुच्दैन, खाको पनि पच्दैन बूढो भनी हेप्न थाल्यो, वैद्य पनि जाँच्दैन । पेट पनि के भो आज, गड्याङ गुडुङग गर्छ, स्यार्न पनि गाह्रो भयो, कट्टुमा पो झर्छ ।बैँस छँदा लाग्दो रैछ, जे गर्दा नि हाँसो, बुढेसकालको साथी रैछ, जैले पनि काँसो । खस् खस् गर्छ घाँटी पनि, लाग्नै पर्यो खोक्न, थुकी हाले भुइँमा अनि, गाह्रो भयो लुक्न ।खाने रम्ने उमेरमा, सधैँ लाग्यो लोभ आज खान्छु भन्दाखेरि, खान दिन्न रोग । हात पनि के भो आज, काँप्न थाल्यो त्यसै दुःख पाई बाँच्नु भन्दा, छिटै गा’को वेशै।।मेरो जस्तो यो व्यथा, बालाई पनि परे हो एक्लै एक्लै कुनामा, कति आँसु झरे हो । आज मेरो यो ठाउँ, भोलि तिम्रो हुनेछ खेल्न खोज्छौ लुकामारी तर तिमलाई छुनेछ ।बा बूढो, म तन्नेरी, ऐले जस्तो लाग्छ, स्वर्ग गई माफी मागूँ, कैले जस्तो लाग्छ । सकिँदैन ती दिन फर्काएर ल्याउन, आभाष आज हुँदैछ, मूर्ख रैछु म किन ।  #कविता