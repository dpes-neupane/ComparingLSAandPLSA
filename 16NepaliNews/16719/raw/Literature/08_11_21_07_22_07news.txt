काठमाडौं– पूर्व प्रमुख जिल्ला अधिकारी भगिराज इङ्नामको ‘लिम्बु जातिको इतिहास’ पुस्तक बिमोचन गरिएको छ । किराँत याक्थुम चुम्लुङको ३० औं बार्षिकोत्सवको अवसरमा सो पुस्तकको नेपाल प्रज्ञा प्रतिष्ठानको कुलपति बैरागी काईलाले बिमोचन गरेका हुन् ।ललितपुरस्थित चुम्लुङ भवनमा आयोजित विशेष समारोहमा आयोजित विशेष समारोहमा अन्वेषक इङनामले लेखेको उक्त पुस्तकमा बलदिप प्रभाकर राईले टिप्पणी गरेका छन् । ‘नवपाषण युगमा नै किराँतहरु गुफाहरु छाडेर घरमा बस्न थालेको यो पुस्तकले मानव शाष्त्रीय दृष्टिकोणहरु देखाएको छ,’ राईले भने, ‘मानव इतिहासमा नै पहिलो घर बनाउने पाईजावाले बनाएको देखिन्छ, जुन अहिलेको इखाबु गाविसमा पर्छ, यस्तो दृष्टिकोण पुस्तकमा देखाइएको छ ।’ उनका अनुसार लिम्बु जातीको इतिहासलाई मानवशास्त्रीय दृष्टिकोणमार्फत उत्खनन् गरेकाले भरपर्दो सन्दर्भ सामग्री हुने देखिन्छ ।प्राज्ञ बैरागीले लिम्बु जातिका वारेमा एकमुष्ठ बुझ्नका लागि इङनामको पुस्तक उपयुक्त हुने निष्कर्ष सुनाएका छन् । ‘पुस्तकले लिम्बु जातिका बारेमा पर्याप्त प्रमाणसहित बुझ्नलाई सहयोग पुर्याएको छ, सो पुस्तकले नेपालको लिम्बुहरुको ऐतिहासिक अवस्था र योगदानको बारेमा बुझन सहयोग हुनेछ ।’ लिम्बुका बारेमा सबैभन्दा बढी सन्दर्भ सामाग्रीसहित आएकाले अन्य पुस्तकको तुलनामा इङ्माङको पुस्तक आधिकारिक हुने दाबी बैरागीले गरेका छन् । 