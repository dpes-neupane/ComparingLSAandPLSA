-मिलनकान्छा किराँती  अनुहार खुइलिएकोे एउटा ल्यापटप मिनरलको बोतल, ब्रस, पेस्ट अनि, विगतमै आवरण छुटेको  एउटा वृद्ध नोटबुक, प्रियसीको गीत लेख्दा–लेख्दै थकित एउटा कलम र, असीमित आकाङ्क्षाले भरिएका  असीमित यादहरू  झोलाभरी छन् ।रित्तो झोला  खाँदिएका यादहरू कोचाकोच छन् । यी यादहरू प्रेमले बोक्छु अफसोच, मेरो पिठ्युँमा चढ्छन् हृदयमा छुरा रोप्छन् चिरा–चिरा मुटु काटेर  दुख्यो कि ? भनेर सोध्छन् !म हाँस्दा मृत्यु सम्झेर हाँस्छु रुँदा उनीहरू सम्झेर रुन्छु प्रिय यादहरू जो मेरा स्वप्निल संसार सजाउन वेदनामाथि फूल फुलाउन आँशुको आभामा रमाउन खिइएको भुत्ते खुशीहरू उध्याउन सधैँ–सधैँ समर्पित छन् ।झोलाभित्र विशेषगरी सात दिनसम्म भोकै बसेको घना–जङ्गलहरू जिन्दगीले कहिल्यै नदेखेका अनाम पहाडहरू  मनको समुद्रमाथि उभिएका भीमकाय पानीजहाजहरू खुशीका भित्ता र कुना–कुनामा खिया परेका सम्बन्धहरू कर्कश बाह्र–पन्ध्र किलो ग्रेन्डरका आवाजहरू फलाम घोट्दा निस्किएका करुण झिल्का–झिल्कीहरू तर्तरी निधारबाट बगेका अरुण नदीहरू  ढाड–कुम हुँदै बगेको सप्तकोशीहरू थुप्रै यादहरू छन् । क्यालिफोर्नियाको अर्धनग्न मुस्कान कोरियाको मेसिनबाट दैनिकजसो जन्मिने फलामको फूल वर्षायाम ककुर खोलामा बग्दै गरेको एउटा बालक भरिया  झोलाभित्रै कोचिएका छन् ।झोलाभित्र प्रियसी छैन प्रियसीको याद छ, औषधि छैन औषधी ख्वाउने नरम हातको याद छ, खुशी छैन असीम, स्वर्गीय खुशी दिनेको याद छ, पीडा छैन धेरै–धेरै पीडा दिनेको याद छ, माया छैन अटुट माया गर्नेको याद छ अनेक, असीमित मानसपटलमा कोचिएर, खाँदिएर बसेका यस्तै–यस्तै मसँग एक झोला यादहरू  छन् ।  