जयगोविन्द साह नेपाली कम्युनिस्ट आन्दोलनमा अग्रज नेताको नाम हो । वि.सं. १९७६ सालमा सिरहा जेलमा जन्मिएका साहको बाल्यकाल अत्यन्त कठिनाइपूर्वक बित्यो । पिता मिश्री साह र माता जगतकुमारी प्रेमका कारण जेल परेका थिए । जेल पर्दा गर्भवती रहेकी उनकी माताले उनलाई त्यही जन्म दिएकी हुन् । जयगोविन्द चार वर्षको उमेर भएपछि उनकी माता जेल सजाय भुक्तान गरी रिहा हुँदा साह पनि खुल्ला आकाशमा आइपुगे । जेलको बन्द कोठरीबाट खुला आकाशमा आएको एउटा बालकमाथि एकाएक अनेक समस्या आए । बाल्यकालमा अर्काका भैंसी चराउने काम गर्दागर्दै पढ्न सिके, सङ्गीत सिके, रामलीला समूहमा लागेर नाटक देखाउने काम गरे । राधा स्वामी मतमा लागे । यिनै सङ्घर्षको क्रममा उनको सम्पर्क राजनीतिक क्षेत्रमा भयो । त्यसपछि उनी युवक सङ्घ, किसान सङ्घ हुँदै नेपाल कम्युनिस्ट पार्टीमा प्रवेश गरे ।२०१५ सालको आम निर्वाचनमा रामपुर प्रगन्ना ४० नम्बर क्षेत्रबाट नेपाल कम्युनिस्ट पार्टीको उम्मेदवार बने । त्यस निर्वाचनमा उनी नेपाली काँग्रेसको उम्मेदवारसँग १ हजार ३६२ मतले पराजित हुन पुगे । सिरहाको पश्चिमी भेग मिर्चैया, कर्जनाह, भेडिया, शिशवनी, कल्याणपुर क्षेत्रमा जमिनदारहरूद्वारा किसान र कृषि मजदुरहरूमाथि गरिने अत्याचार विरुद्धको सङ्घर्षको नेतृत्व गर्दै जनविश्वास आर्जन गर्न सफल साह कालान्तरमा अखिल नेपाल किसान सङ्घको अध्यक्ष र नेपाल कम्युनिस्ट पार्टीको राजनीतिक समिति सदस्य बने । साह नेपालको वाम प्रजातान्त्रिक आन्दोलनका अगुवा र प्रेरणादायी व्यक्तित्व थिए ।उनी दुःख, सङ्घर्ष, निष्ठा, त्याग, इमानदारी, बलिदानको पर्यायवाची  नाम बनेका छन् । जीवनभर नेपाल र नेपालीका लागि लडेका साहको मृत्यु भारतको जयनगरमा २०४६ साल पुस २५ गते भयो । उनको मृत्यु आजभन्दा ३० वर्ष अघि अर्थात २०४६ सालको आन्दोालनको मुखैमा भएको थियो । पञ्चायती  प्रशासनले उनको शव नेपाल ल्याउन दिएन । जयनगरमै कमला नदीको किनारमा उनको दाहसंस्कार गरियो । तिनै सङ्घर्षशील नेता साहसँग सम्बन्धित केही संस्मरण उनको ३०औं वार्षिकीको अवसरमा सान्दर्भिक ठानेर सोही विषयमा कलम चलाउने चेष्टा गरेको छु ।पञ्चायती व्यवस्थाप्रतिको जनआक्रोस चरमचुलीमा पुगेको थियो । मानव अधिकार, प्रजातन्त्र, अभिव्यक्ति स्वतन्त्रता हरणले बाध्य भएर आन्दोलन गर्नेपर्ने अवस्था थियो । राजनीतिक पार्टी प्रतिबन्धित रहेकाले सङ्घर्षको नेतृत्व धेरैजसो समयमा विद्यार्थी सङ्गठनहरूले गर्थे । झापा आन्दोलनका अगुवाहरू जेलबाट रिहा हुँदा अनेरास्ववियुले त्रिचन्द्र क्याम्पसमा नै अभिनन्दन कार्यक्रम आयोजना गरेको थियो ।त्यही अभिनन्दन कार्यक्रममा गणेशमान सिंहले मोहनचन्द्र अधिकारीलाई नेपालको नेल्सन मन्डेला भनेर सम्बोधन गरे, जुन विशेषण धेरैपछिसम्म चर्चित पनि भयो । भारतमा निधन भएका नेता जयगोविन्द साहको शव नेपाल ल्याउन दिइएन । उतै दाहसंस्कार भए पनि उनको पार्टीले श्रद्धाञ्जलि समारोहको आयोजना गर्ने भयो । तर त्यसबेला पार्टी आयोजक बनेर कुनै कार्यक्रम गर्न सम्भव थिएन ।  त्यसकारण उनको पार्टीको जनसङ्गठनको रूपमा क्रियाशील अनेरास्ववियु आयोजक भएर श्रद्धाञ्जलिसभा गर्नुपर्ने भयो । त्रिचन्द्र क्याम्पसमा समारोह गर्ने तय भयो । १३औँ पुण्य तिथिमा गरिने त्यस कार्यक्रमको मूल आयोजक अनेरास्वयुको अध्यक्षको नाताले म भएँ । तर कार्यक्रम गर्न नदिन त्रिचन्द्र क्याम्पसमा प्रहरी तैनाथ गरियो । मलाई गिरफ्तार गरियो । पक्षघातको कारण जयगोविन्द थलिएर कोठामा बस्न बाध्य थिए । पार्टीको शीर्षस्थ नेता त्यसरी अस्वस्थ भएर बस्दा पार्टी र आन्दोलनलाई ठूलो नोक्सानी भएको थियो । २०४३ सालको वर्षायाममा  भारतको दरभङ्गामा भएको पार्टी सम्मेलनमा अस्वस्थ भए पनि साह उपस्थित थिए । सम्मेलनमा उपचारका लागि दिल्ली लाने प्रस्ताव आयो । तर दिल्ली लाने पैसा थिएन । खर्चको व्यवस्था गर्न सम्मेलनका सहभागीहरूले चन्दा उठाउने कुरा भयो र कसले कति उठाएर पार्टीमा बुझाउने भन्ने सम्मेलन कक्षमै घोषणा गर्ने प्रतिस्पर्धा चल्न थाल्यो । म जनकपुर क्षेत्रमा कार्यरत थिएँ । मूलतः त्यो साहकै कार्यक्षेत्र थियो । मैले पाँच सय रूपैयाँ उठाउने बचन दिएँ ।तर त्यो बेला एक मोहर एक रूपैयाँ गरेर पाँच सय उठाउनु दुस्कर कार्य थियो । जनकपुर वरपर कम्युनिस्टको प्रभाव भए पनि २०३६ सालको दमनले टाउको उठाउने स्थिति थिएन । कहीँ कतै कुनै कमिटी क्रियाशील थिएनन् । हेमबहादुर मल्लको दबदबाले चरमसीमा छोएको थियो । हेमबहादुरपछि जनकपुरमा लीला कोइराला, महेन्द्रनारायण निधिहरूको प्रभाव थियो । त्यस्तो स्थितिमा पाँच सय रूपैयाँ उठाउने बचत दिनु नै मुर्खता थियो । तर म हार्नेवाला थिइनँ, रातदिन हिँडेर पाँच सय चालिस रूपैयाँ उठाएँ । पैसा उठाउन जनकपुरको घाममा सडकमा हिँड्दा हिँड्दा थकित भएर ख्वाक्क गरेर थुक्दा रगतै निस्कियो । त्यसको उपचार गर्ने पैसा पनि थिएन ।  पाँच सय चालिस साहको नाममा थियो । त्यो खर्च गर्न मलाई नैतिकताले दिँदैनथ्यो । यहाँसम्म कि उठेको पैसा पार्टीलाई बुझाउन जान खर्चसमेत भएन । त्यो बेला जनकपुरमा बिहान क्याम्पस लाग्ने बेला र बेलुका छुट्टी हुने बेला बर्दिवास र गोदारसम्म जाँदा विद्यार्थीलाई भाडा लिँदैनथ्यो । त्यही सुविधाको लाभ उठाएर बर्दिवास गएँ । त्यहाँ साथीका भाइहरू टिकट बुकिङ काउन्टरमा बस्थे । तिनैलाई भनेर टिकट मिलाएर मिर्चैया गएँ र कर्जनाह पुगेर पाँच सय चालिस रूपैयाँ पार्टीलाई बुझाएँ । संयोगले त्यो बेला निर्मल लामा पनि त्यहाँ आइपुगेका रहेछन् । सारा वृत्तान्त सुनेर उनले मलाई गाली नै गरे । त्यस्तो अवस्थामा पछि पूर्ति गर्ने गरी खर्च गर्न सुझाव दिए । भरखर राजनीतिक पार्टीको सम्पर्कमा पुगेको बेला २०३४÷२०३५ सालमा कर्जनाहमा ठूलो पुलिस दमन भएको थियो । त्यस दमनको विरोधमा अखिल नेपाल किसान सङ्घका अध्यक्ष जयगोविन्द साहको अपिलको रूपमा पर्चा प्रकाशित भएको थियो । त्यो पर्चा रातिराति घरभित्र छिराउने, सार्वजनिक रूपमा गोबर लाएर टाँस्ने कार्यमा लागेको थिएँ । मैले २०३४ सालतिर नै हो जयगोविन्दको नाम सुनेको । पछि उनको बारेमा विस्तृत थाहा पाउँदा भने एकै पटक अनेकखाले भावना जागृत भएको थियो । म अनेरास्ववियुको अध्यक्ष थिएँ । त्यस बेला सङ्गठन गर्ने र सङ्घर्ष थाल्नेभन्दा अरू ध्यान नै हुँदैनथ्यो  । हरेक वर्ष क्याम्पसहरूमा स्वागत समारोह गर्नुपथ्र्यो । वर्षमा एकाध गोष्ठी, सेमिनार पनि हुन्थे ।कार्यक्रम गर्न माइकको भाडा तीन सय रूपैयाँ पथ्र्यो । सबै क्याम्पसका इकाईहरूमा त्यो रकम जुटाउने सामथ्र्य हुँदैनथ्यो । माइकबिना कार्यक्रम गर्न सम्भव हुँदैनथ्यो । यो परिस्थिति बुझेर सङ्गठनले नै एउटा माइक खरिद गर्ने निधो भयो । तिहारमा द्यौसी खेलेर माइक किन्ने रकम जुटाइयो र सिरहाका रामकुमार यादवलाई लिएर पटना गएर माइक ल्याउन म हिँडे । गोलबजारबाट सिरहासम्म बस यात्रापछि मार्डर हुँदै जयनगर पुगेर जयगोविन्दजीको कोठामा बेलुका बस्यौँ । उनलाई केही दाल, चामल र खर्चको व्यवस्था गरेर भोलिपल्ट पटना गएर माइक किनेर फेरि साहकैमा बसेर अर्को दिन फर्कियौँ ।  त्यसबेलाको कुराकानीमा मैले उनको प्रतिबद्धता, निष्ठा, इमानको राम्रो जानकारी पाएँ । उनको कुराकानीलाई अन्तरवार्ताका रूपमा छाप्न अनुमति पनि लिएँ । काठमाडौँ आएर त्यसलाई अन्तवारर्ताका रूपमा बनाएर डेलिडायरी साप्ताहिकमा प्रकाशित गरियो । जयगोविन्द त्यो समय जिउँदो किंवदन्ती थिए । एक पटक वरिष्ठ पत्रकार प्रेम कैदीले उनको बारेमा एउटा रमाइलो किस्सा मलाई सुनाए । त्यसबेला कैदीको परिवार भारततिरै बस्थ्यो । उनको आउने जाने भइरहन्थ्यो । उनको संलग्नता नेकपा चौमसँग थियो ।एक पटक जयगोविन्द सिमलातिर त्यहाँ रहेका नेपालीबीच पार्टी सङ्गठन विस्तार गर्ने सिलसिलामा पुगेका रहेछन् । कैदी चर्चित नाम भएकाले उनको कुराकानी र सम्बन्ध भइहाल्यो । कैदीले साहको एउटा अन्तरवार्ता छाप्ने चाहना व्यक्त गरेछन् । साहले सहजै हुन्छ प्रश्न पनि बनाउनुहोस्, उत्तर पनि लेख्नुहोस्, म हस्ताक्षर गरिदिन्छु अनि छाप्नु होला भनेछन् । साहको कुरा सुनेर युवा कैदी चकित परेछन् । यी त कुनै क्षमता नभएका व्यक्ति रहेछन्, कसरी यति ठूलो नेता भए भन्ने लागेछ ।उनको परीक्षा लिन मन लागेछ । भोलिपल्ट एक डेढ सयको भेला आयोजना गरेर क्लास दिन साहलाई बोलाएछन् । साहले सानदारा कक्षा दिएछन् र प्रश्न उत्तर आदि पनि उत्कृष्ट ढङ्गले सम्पन्न गरेछन् । यत्रो क्षमता भएको व्यक्तिले अन्तरवार्ता दिँदा उत्तर लेख्न किन झन्झट मानके होला भनेर छक्क परेको बताएका थिए । विश्वविद्यालयका विद्यार्थीलई कक्षा दिन जाँदा पनि विद्यार्थीबीच उनको औपचारिक अध्ययनको कुरा चल्ने गरेको प्रसङ्ग जनकपुर क्षेत्रमा उठ्थ्यो ।तर उनी स्कुल कलेज नटेकेका, सङ्घर्षकै विश्वविद्यालय पढेका एक होनहार व्यक्ति थिए ।  उनलाई सम्झना गर्दा फेरि एक पटक जय गोविन्दलाई गम्भीर ढङ्गले अध्ययन गर्नुपर्छ । उनको सङ्घर्षशीलता, त्याग, निष्ठा र अनुशासनलाई मनन् गर्नुपर्छ ।केवल शालिक ठड्याएर र वर्षमा एक दिन कार्यक्रम गरेर त्यो दायित्व पूरा हुन सक्दैन । त्यसो गर्न सकियो भने आज बिग्रिएको राजनीतिले सबैलाई दुःखित तुल्याउने स्थिति रहँदैन । उनले देखाएको आदर्श, नैतिकता र मूल्य मान्यताको राजनीतिक मार्गमा फेरि मुलुकको राजनीतिलाई फर्काउन सकियो भने पक्कै साहप्रति सच्चा श्रद्धाञ्जलि हुनेछ ।  