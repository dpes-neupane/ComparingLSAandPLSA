काठमाडौं । ऋषि बरालको मुक्तक संग्रह ‘पैतालाका डोबहरू’ सार्वजनिक भएको छ । युवा मुक्तककार बरालको मुक्तक संग्रह  बुधबार वरिष्ठ कवि तथा गीतकार रत्नशम्शेर थापाले लोकार्पण गरेका हुन् । नेपाल मुक्तक प्रतिष्ठानले बजारमा ल्याएको उक्त कृतिमा २१६ मुक्तक संग्रहित छन् । मुक्तकहरूमा प्रेम विछोडको भाव, देशप्रेम, मानवीय चिन्तन, सामाजिक यथार्थ, सामाजिक विकृति र विसंगति, विदेशिनुको बाध्यता लगायतका विषय समेटिएका छन् ।प्रमुख अतिथि वरिष्ठ गीतकार रत्नशम्शेर थापाले बरालका मुक्तकमा युगको आवाज भएको टिप्पणी गरे । बरालका मुक्तकमा प्रकृति, देश र मानवीय भावना प्रखर रुपमा आफूले पाएको भन्दै उनले कृतिकारको प्रशंशा गरे ।चर्चित गीतकार÷मुक्तककार रमेश पौडेलले कृतिमा मन छुने मुक्तकहरू रहेको बताए । ‘मुक्तकहरू साच्चिँकै मुक्तक बनेका छन् । पाना पल्टाएर जहाँ पढे पनि मन छुने सुन्दर मुक्तक मात्र भेटिन्छन्,’ उनले भने ।मुक्तककार बरालले मुक्तकलेखनका क्रमका आफ्ना अनुभव, भोगाइ र प्रकाशनको यात्रासम्मका अनुभूतिहरू सुनाउँदै  मुक्तक वाचन गरेर सुनाए ।कृतिका बारेमा त्रिभुवन विश्वविध्यालयका प्रा.डा. खगेन्द्रप्रसाद लुईंटेलले समालोचनात्मक टिप्पणी गरे । कार्यक्रममा नेपाल हाइकु केन्द्रका अध्यक्ष प्रा. रामकुमार पाँडे, अनेसासका नवनिर्वाचित अध्यक्ष राधेश्याम लेकाली, अनेसासका पूर्वअध्यक्ष गीता खत्रीलगायत उपस्थित थिए ।   