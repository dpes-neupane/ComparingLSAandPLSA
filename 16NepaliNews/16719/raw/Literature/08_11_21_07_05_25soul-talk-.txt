  घर फर्किँदै गर्दा दुर्घटनामा परी तपाईंको मृत्यु भयो ।यो एउटा कार र ट्रक आपसमा ठोक्किएको घटना थियो । यस घटनामा विशेष उल्लेख गर्ने लायक केही कुरा थिएन, घटना नै जम्मा यत्ति थियो तपाईंको कार र सामुबाट आई रहेको ट्रक जुधे । यसमा परी तपाईंको मृत्यु भयो । यस मृत्युलाई दुर्भाग्यशाली भन्न मिल्दैन । घटनास्थलमा डाक्टरको टीम पुगेको थियो । उनीहरुले तपाईंलाई बचाउने भरसक प्रयत्न गरे तर कुनै लाभ हुन सकेन र परिणाम त्यही भयो जे हुन सक्थ्यो अथवा हुनु थियो । तपाईंको मृत्यु भयो ।  दुइवटा सन्तान र एउटी श्रीमतीलाई छाड़ी तपाईंले नयाँ यात्राका लागि प्रस्थान गर्नु भयो । र, यस नयाँ यात्राको क्रममा तपाईंको मसँग भेट भयो ।मलाई हेर्नसाथ तपाईंले सोध्नु भयो - 'के भएको हो, म कहाँ छु ?' 'तपाईंको मृत्यु भइसक्यो,' मैले सामान्य स्वरमा जवाफ फर्काए । मेरा लागि यो सामान्य कुरा थियो, तसर्थ लम्बेतान जवाफ दिनुको कुनै औचित्य थिएन ।'मैले अन्तिममा एउटा ट्रक देखेको सम्झना छ, त्यो अनियन्त्रित भई मेरो कारमा ठोकिएको थियो ।''हो,' मैले संक्षिप्त नै जवाफ दिए ।'त के म मरिसकें !?’'हो, तर यसमा दुखी हुने कुनै कारण छैन । सबैले एक न एक दिन मर्नै पर्छ । तिम्रा लागि त्यो दिन आज नै रहेछ ।'मेरो जवाफ सुने पछि तपाईंले चारैतिर हेर्नु भयो । तर त्यहाँ केही पनि थिएन । तपाईं र म बाहेक त्यहाँ पूर्ण निर्वात थियो । अनि तपाईंले पुनः मसँग सोध्नु भयो -'यो कुन ठाउँ हो, , के म मृत्यु पश्चात स्थितिमा हो ?’'तपाईंले ठीक बुझ्नु भयो ।''के हजुर ईश्वर हो'?'हो, अहं ब्रह्मास्मि ।''मेरो बच्चा, मेरो पत्नी उनीहरु कुन हालतमा होलान् ? हे भगवान् ! उनीहरुको भविष्य के हुन्छ होला ?’'मेरो विचारमा सबै ठीकै हुन्छ । तपाईं भर्खरै मृत्युलाई उपलब्ध हुनुभएको छ । तपाईंले परिवारको चिन्ता गर्नुलाई म स्वाभविक नै ठान्छु ।'मेरो वाक्य सुनेर तपाईंले मलाई अचम्मले हेर्नु भयो । म तपाईंले सुनेको ईश्वर जस्तो थिइनँ । तपाईंका लागि म अर्को कुनै व्यक्ति जस्तै थिए । अर्को कुनै पुरुष अथवा स्त्री जस्तै । तपाईंले मलाई ईश्वरको सट्टा कुनै अनुशासित शिक्षक झै ठान्नु भयो ।'मेरो बच्चा र श्रीमतीको भविष्य के हुन्छ ? तपाईं ईश्वर भए मलाई भन्नुस् ।’तपाईंले तिनको चिन्ता लिनु आवश्यक छैन । उनीहरु आफ्नो जीवन बाच्छन । तपाईंका बच्चाले तपाईंलाई आदर्श पिताका रूपमा सम्झिराख्छन् । साना नै भएकोले उनीहरुले तपाईंसँग रिसाउने अथवा चिढिने मौका नै पाएनन । र, रह्यो तपाईंको श्रीमतीको कुरा ... तपाईंको मृत्युले लोकलाजका कारण उनी बाहिर बाहिर दुखी देखिए पनि मन मनै प्रसन्न छन् । तपाईंलाई विदित नै छ तपाईंको वैवाहिक जीवन सुन्दर र लोभ लाग्दो त थिएन । यसो भएको भए उनी मनको स्तरबाट नै  दुखी हुने थिइन् ।'ओह,' लामो लेग्रो तान्दै ओह भने पछि तपाईंले सोध्नु भयो - अब मलाई स्वर्ग अथवा नर्क कुन ठाँउमा पठाइन्छ ?'दुबै मध्ये कुनै पनि होइन । तपाईंले पुनर्जन्म लिनु हुन्छ ।' 'हो र ! पुनर्जन्म हुन्छ र !! त्यसो भए हिन्दूहरुको भनाइ ठीक हो, पुनर्जन्म हुन्छ ।''आफ्नो आफ्नो ठाँउमा सबै धर्मले ठीक नै भन्छन्,' जवाफ दिई मैले तपाईंलाई आफूसँग हिँड्न भनें । शून्यमा / निर्वातमा मसँग हिड्दै तपाईंले सोध्नु भयो - 'हामी कहाँ गइरहेका छौं ?''काही पनि होइन, घुम्दै गफ गर्नु उभिई रहनु भन्दा राम्रो हो ।''जन्म - मृत्यु - पुनर्जन्म यो सबको के प्रयोजन हो ? अब मेरो पुनर्जन्म हुँदा म फेरि कोरो कागजझैँ हुन पुग्छु । यस जन्मका कुनै अनुभूति रहँदैन । मैले एकएक गरी सबै कुरा सिक्नु पर्ने हुन्छ । यस जीवनका सबै अनुभव र उपलब्धि खरानी हुन्छन् । यो व्यर्थको चक्कर किन ?''यस्तो होइन, तपाईंले सोचे जस्तो होइन । तपाईंभित्र आफ्ना सबै पुर्वजन्मका ज्ञान अनुभव संग्रहित हुन्छन् । यति मात्र हो तपाईंलाई तिनको स्मरण हुँदैन ।''के तपाईं साँचो भन्दै हुनुहुन्छ,' तपाईंले विस्मित स्वरले सोध्नु भयो ?मैले तपाईंको काँधमा हात राख्दै भनें- तपाईंको आत्मा तपाईंको कल्पनाभन्दा धेरै धेरै नै भव्य, सुन्दर र विशाल छ । एउटा मानवीय मस्तिष्कमा उसको सानो आकार मात्रै रहेको हुन्छ । यसलाई यसरी बुझ्नुस कुनै भाँडोमा राखेको पानी तातो छ कि चिसो छ बुझ्नका लागि तपाईं औलाको टुप्पो भाँडोमा हाल्नु हुन्छ यतिबाटै तपाईंले भाँडो भित्रको समस्त वस्तुस्थिति थाहा पाउनु हुन्छ ।तपाईं भर्खरैको शरीरमा ४८ वर्ष रहनुभयो । मृत्यु हुँदा शरीरबाट बाहिर आएकोले तपाईंलाई आफ्नो विशाल चेतनाका सबै अनुभव-स्मृति याद छैनन् तर तपाईं अहिले भएको ठाँउमा अलिक बेर रहनु भयो भने यस जन्मका मात्रै होइन सबै पुर्वजन्मका स्मृति पाउनु हुन्छ । तर कुरा के हो भने दुइ जन्मको बीचको अवधिमा आएको स्मृतिको कुनै लाभ हुन्न ।'मैले अहिलेसम्म कति पटक जन्म लिइ सकें,' तपाईंले बाल सुलभ जिज्ञासा झै सोध्नु भयो ।'यसको गणना गरी साध्य छैन । तपाईंले अनन्त पटक फरक फरक रूपमा जन्म लिइसक्नु भएको छ । यस पटक भने तपाईं सन ५४० मा एउटा चिनिया युवतीका रूपमा जन्म लिदै हुनुहुन्छ ।''के के हजुरले के भन्नुभयो ? म समयमा पछाडि गएर जन्म लिन गइरहेको छु ?'प्राविधिक रूपमा तपाईं यस्तो भन्न सक्नु हुन्छ । तपाईं समयलाई जुन रूपमा बुझ्नु हुन्छ त्यो तपाईंले जन्म लिने संसारमा हुन्छ । मेरो सम्बन्ध जहाँबाट छ, त्यहाँ सबै कुरा बेग्लै छन् ।'हजुरको सम्बन्ध पनि कुनै स्थानसँग छ ? ईश्वरको पनि कुनै स्थान विशेष हुन्छ '? तपाईंले आश्चर्य मान्दै सोध्नु भयो ।'हो निश्चय पनि' मैले तपाईंलाई बुझाउने क्रममा भने - कुनै न कुनै स्थानसँग मेरो पनि सम्बन्ध छ । त्यो बेग्लै स्थान हो । त्यहाँ म जस्तै अरु पनि हुन्छन् । मलाई थाहा छ तपाईंभित्र त्यस स्थानबारे जान्ने चाहना भयो तर के गर्ने सत्य त यो हो मैले यसबारे जे भने पनि तपाईं बुझ्न सक्नु हुन्न । त्यस सम्बन्धी कुनै शब्दावली नै तपाईंसँग छैनन् ।तपाईंको मुखबाट निराशाजनक ओह निस्कियो । तर फेरि लगत्तै तपाईंले सोध्नु भयो, 'म तपाईंले भने जस्तै फरक फरक स्थान र फरक फरक समयमा जन्मिएको छु भने कुनै बेला यस्तो पनि त भयो होला - मेरो मसँगै भेट भयो होला ।’'निसंदेह, यस्तो त भइरहन्छ ।' तर दुबै जन्ममध्ये स्मृति मात्र वर्तमानको जीवनको रहन्छ । यसैले केही अनौठो अनुभूति हुन्न ।’'आखिर हजुरले यो सब गर्नुको प्रयोजन चाहिँ के हो ?''साच्चै, तपाईं यसबारे जान्न चाहनु हुन्छ । के तपाईं साँच्चै नै मसँग जीवन रहस्य बारे जानन चाहनु हुन्छ ? तपाईंलाई लाग्दैन तपाईंले धेरै पटक मसँग यो प्रश्न सोधिसक्नु भएको छ ! यो धेरै पुरानो प्रश्न जस्तो लाग्दैन तपाईंलाई ?''जे भए पनि म यसलाई जान्न चाहन्छु,' तपाईंले ढीपि नै गर्नु भयो ।त्यसो भए एक पटक फेरी सुन्नुस् - 'यस जीवनको अर्थ, यस समस्त ब्रह्माण्डको निर्माणको उद्देश्य फगत तपाईंलाई परिपक्व गर्नु हो ।''तपाईंको आशय मानवता हो ? के सबै मानवलाई परिपक्व गर्नु नै उद्देश्य हो ?''होइन, म मात्र तपाईंको कुरा गरिरहेको छु । यो समस्त ब्रह्माण्ड मैले तपाईं का लागि बनाएको हुँ । प्रत्येक जन्ममा तपाईं अलि अलि परिपक्व बन्नु हुन्छ भनौ एउटा खुड्किलो उकलिनु हुन्छ ।''म मात्रै किन ? संसारका अरु सबैको के हुन्छ ?''अरु कोही छदै छैन । यस संसारमा तपाईं र म बाहेक कोही छैन । हामी दुइजना मात्रै छौ यस संसारमा ।''त्यसो भए संसारमा देखिएका यति विघ्न मानिस को हुन् ? संसारमा अरबौं मानिस छन् ।''ती सबै मानिस तपाईं नै हो । ती सबै तपाईं कै विभिन्न रूप-जन्म हुन, तत्वमसि .. ।''पर्खिनुस् पर्खिनुस्, संसारका सबै मानिस मेरै रूप हुन ?''तपाईंले ठीक बुझ्नु भयो' मैले धाप मार्दै भने ।'जुनसुकै कालमा जन्मिएको जुनसुकै व्यक्ति म नै थिए, म नै हुँ !’'यति मात्र होइन भविष्यमा जन्मिने सबै पनि तपाईं नै हो ।'तपाईंले भन्नुभयो - 'म नै अब्राहम लिंकन थिए ।''मैले थपे, जॉन विल्क्स बूथ पनि तपाईं नै हुनु हुन्थ्यो ।''हिटलर पनि म नै थिएँ ?’ अचम्म मान्दै तपाईंले सोध्नु भयो ।मैले थपें- 'हिटलरबाट हत्या गरिएका करोडौं मानिस पनि तपाईं नै हुनु हुन्थ्यो ।''जीसस क्राइस्ट पनि म नै ।''उनका अनुयायी पनि तपाईं नै ।'तपाईं शान्त भएर विचार मग्न हुनुभयो भनौं अर्को प्रश्नको चिन्तनमा लाग्नु भयो । तपाईंलाई शान्त पाएर मैले भनें- प्रत्येक पटक जब तपाईं कसैलाई दुःख दिनु हुन्छ, शोषण गर्नु हुन्छ । बुझ्नुस् आफैँलाई दुःख दिनु हुन्छ, आफ्नै शोषण गर्नु हुन्छ । जब कसैप्रति दया देखाउनु हुन्छ त्यों दया भाव तपाईंले आफूप्रति नै देखाएको हुन्छ । संसारमा कुनै पनि मनुष्यले गरेका सुख -दुःख, आशा- निराशा, हिंसा- दया आदि सबै अनुभव तपाईंका आफ्नै अनुभव हुन् ।आफ्नो दीर्घ मौनतालाई भंग गर्दै तपाईंले सोध्नु भयो - 'आखिर किन ? यो सब गर्नु को उद्देश्य के हो ?'कुनै दिन तपाईं पनि म जस्तै बन्न सक्नु होस् । किनकि तपाईंको वास्तविक स्वरुप यही नै हो । तपाईं म जस्तै हो, म नै हो । आत्मा परमात्मा एक नै हो । तपाईंलाई यही अनुभव नभएसम्म यो प्रक्रिया चलिरहन्छ ।'हे भगवान् ! तपाईंले अविश्वास गर्दै भन्नु भयो - हजुरको आशय म ईश्वर हुँ, अहम् ब्रह्मास्मि !!''हो पनि, होइन पनि, मैले तपाईंलाई बुझाउने हेतुले भने । तपाईं अहिले आफुलाई भ्रूण मात्र भन्न/बुझ्न सक्नु हुन्छ । जीवनका अनेको चक्र पार गर्दै एक दिन तपाईं यति परिपक्व बन्नु हुन्छ र तपाईंले स्वयं उद्घोष गर्नु हुन्छ त्वं तदसि ।अर्थात यो समस्त ब्रह्माण्ड...तपाईंको वाक्य मैले पूरा गर्दै भने हिरण्यगर्भ हो, अण्डा हो । यस पछि मैले तपाईंलाई समय समाप्त भएको जानकारी दिदै अर्को जीवन यात्रामा पठाई दिए ।अमेरिकी लेखक एन्डी वियरको कथा ‘द एग’को ज्ञानमित्रद्वारा गरिएको नेपाली रुपान्तरण