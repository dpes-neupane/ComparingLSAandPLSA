     –प्रकाश न्यौपानेजति अग्लो भएर झरेको छु जति ठूलो भएर उँधो खसेको छु त्यति नै उभा ठडिएका ठूला दुःख छन् मेरा, त्यति नै  अग्ला व्यथा छन् मेरा  सुन्न र सुनाउन बाँकी कैयौँ कथा छन् मेरा   म पचाल झरना ।देख्नेका आँखाहरूले  फगत पानी बगेको देख्छन् तर म पानी हैन आँशु बनेर युगौँदेखि खसिरहेछु विश्वास लागेन भने चाखेर हेर्नुहोस् हुजुर मेरो नुनिलो स्वाद   म पचाल झरना ।हेरिरहेछु म वर्षौंदेखि मेरै आँखा अगाडिबाट फाटेका कुर्कुच्चा बोकेर हिँडेका भरियाहरूलाई तर अहँ... कहिल्यै फर्केर एक टक  मतिर हेरेर सुस्ताउने समय मिलेन उनीहरूलाई सायद विचरा... तिर्खाएका छन् उनीहरू पनि  म जस्तै सागर भेट्न म पचाल झरना ।नआएका होइनन् हातमा फित्ता र औजार बोकेर देशलाई दिमाखले नाप्नेहरू तर  नापेर गए मेरो टुप्पो र छेउ खै.. कसले नाप्ने मेरो गहिराइ र त सदियौँदेखि  म गुमनाम छु  म पचाल झरना ।आफ्नै आँगनको सरकारले  चिनेन हुजुर मलाई त्यो परको सिंहदरबारले के चिन्थ्यो । अनि  सुनेको छु मेरै नाम बेचेर मैभन्दा अग्ला रहर खडा गरेका छन् अरे सहरतिर तर आज पनि म भने  आँखा अगाडि साँघुरिँदै गएको  आँगन देखेर रोइरहेछु  म पचाल झरना ।अचेल  आउँछन कहिलेकाहीँ देश दर्शन गर्न  यही बाटो भएर बटुवाहरू घरि मलाई हेर्छन्, घरि छेउको बस्ती हेर्छन घरि छेउको बस्ती हेर्छन्, फेरि मलाई हेर्छन्  घरि आहा...! गर्छन् घरि कठै...! गर्छन्  म भने यता बस्तीमा पसेको भोकमरी र गरिबी  देखेर खसिरहेछु, आँखा अगाडि साँघुरिँदै गएको  आँगन देखेर रोइरहेछु  हो म गुमनाम– बेखबर पचाल झरना ।रास्कोट नपा, कालिकोट, कर्णाली (कालिकोट, कर्णाली प्रदेशमा रहेको पचाल झरना नेपालको मात्र नभएर एसियाकै अग्लो झरना रहेको दाबी गरिएको छ । तर यसको उचित व्यवस्थापन, प्रचार प्रसार र संरक्षण नगरिँदा गुमनाम छ ।)  