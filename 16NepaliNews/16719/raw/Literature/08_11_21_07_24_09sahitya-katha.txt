-लीलाराज दाहाल   कृष्णबहादुर सानैदेखि उत्ताउलो बालक नभए पनि उमेरको सिँढी चढ्दै जाँदा उसमा चञ्चलताको रस भरिँदै आएको थियो । उसको बदलिँदै गएको बानीबाट सशङ्कित उसका बाबुआमाले तत्काल उसको बिहे गराइदिए । बाइस वर्षे उमेरमा ऊ बेहुलो बनेको थियो ।विवाहपछि केही समय उसको मन स्थिर रहे पनि पछि ऊ पुरानै बानीको लिकमा हिँड्न थाल्यो । पाँच वर्षको अन्तरालमा ऊ दुई छोरी र एक छोराको बाबु भयो । घरायसी कामधन्दा र छोराछोरीको पालन पोषणको चिन्ताले कृष्णबहादुरकी श्रीमती चाँडै बुढी जस्ती देखिन थाली । चिन्तारहित ऊ भने दिनानुदिन जवान देखिन थालेको थियो । पहिले कस्तो राम्रो जोडी भनेर तारिफ गर्ने साथीहरू अब कस्तो नमिलेको जोडी भनेर उसलाई उडाउन थालेका थिए । अब त उसले श्रीमतीतिर ध्यान दिनै छोड्यो । नयाँ नयाँ युवतीलाई मायाको जालमा पार्न ऊ कस्सिएर लागेको थियो । अब उसको दिन यस्तै यस्तै काममा बित्न थालेको थियो  । क्याम्पस पढ्ने युवती, विदेश गएकाहरूका श्रीमतीहरूको परिक्रमा गरेर ऊ आनन्द प्राप्त गर्न थाल्यो । फेसबुकमा युवतीहरूसँग घण्टौँ च्याटमा रहनु, बाइकको पछाडि युवती राखेर पार्क पार्क डुल्नु उसको अचेल प्रमुख काम हुन थालेको थिए ।पतिको आफूप्रतिको विकर्षण र बानी व्यवहारबाट वाक्क दिक्क भएकी श्रीमतीले एक दिन उसलाई केरकार गर्न थाली ।अब उसले श्रीमतीलाई साँच्चै माया गरेको अभिनय गरिरहेको थियो । अझै विश्वास दिलाउन उसले श्रीमतीलाई नयाँ कपडा लगाउन भन्यो । नयाँ कपडा लगाएर, शृङ्गार गरेर बाहिर आँगनमा निस्केकी श्रीमतीको नजिकै पुग्यो ऊ । पल्लो घरको भाइलाई डाक्यो र आफ्नो हातको मोबाइलको क्यामेरा ठिक्क पारेर उसको हातमा थमाएर आफू भने श्रीमतीलाई अँगालो मारेर मुसुक्क हाँस्यो । अघि खिचेका फोटाहरू देखाउन उसले श्रीमतीलाई बोलायो । श्रीमती नजिकै के आइपुगेकी थिई । उसले फेसबुकमा श्रीमतीले देख्ने गरी केही लेख्यो र अघि भर्खर खिचेका फोटाहरू भटाभट पोस्ट गर्न थाल्यो । उसले  फोटोको तल लेख्यो, “प्यारी जीवन साथीसँग ।” -बागमती–११, कर्मैया,  -सर्लाही   