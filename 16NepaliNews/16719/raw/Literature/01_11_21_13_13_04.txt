–शीतल शर्माभएमा नारी महिनावारी, नभई नहुने,  जे जस्तो कष्ट आए तापनि, नसही नहुने । अघि र पछि दाजु र भाइ, बीचमा म छोरी, डर थ्यो निकै कसैले पत्तो, नपाओस् क्यै गरी ।।च्यातेर धोती आमाले दिइन्, लगाऊ यसरी,  देख्दा ती आमा भक्कानो छोडी, रोएँछु बेसरी । हुँदैन जान बाहिर अब, भित्र नै बस है ल्याइदिन्छु यहीँ खाएर मेटाऊ, भोक र प्यास है ।।लागेमा शौच, कोपरा यहीँ छ, गरे है तिमीले, भिजेमा धोती त्यो धुनुपर्छ, फेरे है तिमीले । फेरेको धोती लिएर राति, जानुछ खोलामा, अस्ताए सूर्य, पुरुष जाति नभा’को बेलामा ।।थुनेको झ्याल अँध्यारो कोठा, त्यसैमा दुर्गन्ध, टार्नलाई भोक, खानु नै पर्ने, गरेर नाक बन्द । दाजु र भाइ बाहिर खेल्दा, म भित्र कुनामा, सजिलो बरु हुन्थ्यो कि बस्न, जेल भित्र थुनामा ।यो कष्टबाट बाहिर भोलि, निस्कनु पर्नेछ, उत्तर के दिऊँ समाजलाई, जो प्रश्न गर्नेछ ? दाजु र भाइ नजिक गई कसरी बसूँ म ? ती बाबासँग जुधाई आँखा, कसरी हाँसू म ?स्कुल भर्खर पुगेको बेला, हुने क्रम जारी भो, लाग्दथ्यो झर्काे आइपुग्यो फेरि, महिनावारी यो । राखेर धोती झोलामा भित्र, जानु छ स्कुल, देख्लान् कि कोही खोलेमा झोला, लुकाउन मुस्किल ।।वाकवाकी लाग्थ्यो, दुख्दथ्यो अनि, पेट र कम्मर, पढाइ छोडी बीचैमा त्यसै, फर्कन्थेँ म घर । भन्दथिन् आमा नजानू अब, फूल र बारीमा, छोएका फल कुहिन्छ त्यसै, महिनावारीमा ।।छोएमा मैले यता र उता, पाप पो लाग्छ रे, छुवा र छुत भएमा पुरुष, देउता जाग्छ रे । भोगेको कुरा सुनाएँ आज, पचाई म लाज, महिनावारी अछुत हैन, बुझिदे समाज ।।  #कविता