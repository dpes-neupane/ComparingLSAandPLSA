
११ फागुन, बुटवल । शुक्रवार साँझ सवा ६ बज्दै थियो । बुटवल मिलनचोकको बाजेको सेकुवाको सभा हलमा अघिल्ला दिनभन्दा बेग्लै मान्छेको भीड जम्मा हुँदै थियो । केहीबेरमै हल  खचाखच भयो । र, शुरु भयो गजल वाचनसँगै हुटिङ र वान्समोरको हल्ला ।
सागर नेपालले आयोजना गरेको गजल साँझ ०७५ मा युवा पुस्तामाझ लोकपि्रय गजलकारहरुले गजल वाचन शुरु गरेसँगै चीसो मौसम तात्न शुरु भयो ।
बाँके कोहलपुरका युवा गजलकार हुकुम धड्कनले हँसिलो भावमा जब गजल वाचन गर्न थाले, त्यसपछि गजलपारखीहरु उनलाई साथ दिँदै वान्समोर भन्न थाले ।
धड्कनले ‘पुतली डढाउन टुकी बनेको होइन म’, ‘यहाँ बोलीमा मात्र बालकलाई कर्णधार भनिन्छ’ लगायत गजलका शेर वाचन गरेर सहभागीलाई जुरुक्कै उचाले ।
गजल साँझको सबैभन्दा बढी आकर्षण बने गोरखाका प्रदीप रोदन । अनुहार उति हँसिलो नभएका रोदन गजलमा भने चमकदार सावित भए । उनले आफ्नो प्रस्तुतिभरि नै सहभागीबाट  वाहवाही पाए भने कतिपयको आँखा रसाउने बनाए ।
रोदनले सुनाए-
खान मन छैन भन्नुभन्दा उपयुक्त बहाना छैन
मलाई थाहा छ कसौडीमा भात छैन
छेउमै बसेका अग्रज गजलकार रकेश समर्थनले मन थाम्न सकेनन् र आँखा रसाए । आमाको छोराछोरीप्रतिको चोखो वात्सल्य प्रेम प्रष्टै बुझिने गजलको अंशले अरु पनि भावुक भए । रोदनले अर्को शेर वाचन गरे –
फूटपाथमा लुगा बेच्नेलाई जरिवाना छ यहाँ
कलिला नानीको लुगा च्यात्नेलाई जरिवाना छैन यहाँ
रोदनको गजलको यो अंशले सहभागीको मन झनै जित्यो अनि पाए लगातार वान्समोरको हुटिङ । रोदनको गजलको यो शेरले निर्मला पन्तका बलात्कारी र हत्यारालाई अझै कारवाही हुन नसकेको प्रस्टै संकेत गरेको सबैले बुझेर समर्थन जनाए ।
उनका गजलमा घरिघरि अभाव र बाध्यता त घरिघरि क्रान्तिका बाढी देखिन्थे । उनले गजलमार्फत देशकै परिस्थितिसँग मुकाबिला गर्न आव्हान गर्दै सहभागीलाई जुरुक्कै उचाले ।
गजल साँझमा रुपन्देहीकै सरोज सर्वहाराको प्रस्तुतिमा पनि गजलपारखीहरु उत्तिकै रमाए । सरोजले सुनाए-
‘देऊ सयौं चुनौति हुन् हौसला मलाई,
यी पाखुरा छँदैछन् गाल्छु फलामलाई’
गजल साँझमा सहभागी अग्रज गजलकार रमेश समर्थनले युवा पुस्तालाई झुमाउन सक्ने युवा गजलकारहरुको बेजोड प्रस्तुतिले पछिल्लो समय गजलको क्रेज बढेको बताए । ‘अब गजलकारहरुको पनि मेला महोत्सवमा माग हुन थालेको छ, पैसा तिरेर गजल सुन्ने अवस्था आइसकेको छ’, उनले भने ।
