काठमाडौँ — युद्ध साहित्यका स्रष्टा काङमाङ नरेश राईको सांस्कृतिक पुस्तक ‘साखुङ्बारा’ (रजश्वला) सार्वजनिक भएको छ । यस पुस्तकमा किरात राई जातिभित्रको २२ वटा भाषिक समुदायले मुन्दुम विधिअनुसार जन्मदेखि मृत्युपर्यन्तसम्मको संस्कारका विषय समेटिएका छन् ।किरात राई यायोक्खा प्रारम्भिक कार्यसमिति लण्डनले प्रकाशन गरेको पुस्तक शनिबार बेलायतमा सार्वजनिक गरिएको हो ।पुस्तकमा आठपहरिया, कुलुङ, कोयी/कोयू, खालिङ, चाम्लिङ, छिन्ताङ, छिलिङ, थुलुङ, दुङमाली, दुमी, देवास, नाछिरिङ, पुमा, बान्तावा, बाहिङ/बायुङ, बुङलावा, मेवाहाङ, याम्फु, लुङखिम, लोहोरुङ, वाम्बुले र साम्पाङ राई रहेका छन् । किरात जातिले आफूलाई पितृ र प्रकृति पूजक मान्दछन् । किरात राई जातिको सांस्कृतिक अनुष्ठान अलिखित मुन्दुम फलाकेर सम्पन्न गरिन्छ । साधारण बोलीचालीको भाषा र मुन्दुम फलाक्दा बोलिने भाषा अलग हुन्छ । मुन्दुमको सार एउटै भएपनि मुन्दुम जान्ने मानिसले फलाक्ने शब्द फरक हुन्छ ।पुस्तकभित्र कतिपयमा राई जातिमा बच्चा गर्भमा बसेपछि कोख पूजा गर्ने गरेको उल्लेख छ । त्यसैगरी जन्मेपछि न्वारान, भातखुलाइ, छेवर, गुन्युचोली, विवाह र विवाहकार्यमा धरतीको सृष्टिदेखि मानव विकासको चर्चा गरिएको छ । मृत्युपछि गरिने मुन्दुम कर्महरूबारे उल्लेख गरिएको छ । बेलायती सेनबाट अवकासप्राप्त लेखक राईको यसअघि ‘युद्ध बोकेको सिताङ’ (उपन्यास), ‘खुकुरीको धारमा’ (कथा), ‘एघार नोभेम्बर’ कथा संग्रह, ‘पप्पी फूल’, ‘अनुहारमा लुकाइएका चोटहरू’ र आँसुको दोभान’ कवितासंग्रह प्रकाशित छन् । 