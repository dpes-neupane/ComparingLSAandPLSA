काठमाडौँ — साहित्यकार अमर त्यागीका कविताका दुई कृति सार्वजनिक भएको छ । कौशिकी साहित्य प्रतिष्ठान र राष्ट्रिय बाछिटा प्रतिष्ठानले बुधबार राजधानीमा आयोजना कार्यक्रममा प्रज्ञा प्रतिष्ठानका कुलपति गंगाप्रसाद उप्रेतीले कविता संग्रह ‘अदृश्य’ र ‘अक्लान्त’ सार्वजनिक गरे ।दुवै कृति कविताको सबैभन्दा छोटो रचनामा आधारित बाछिटा संग्रह हुन् । ‘विकासशील साहित्यमा अनेक प्रयोग हुन्छन्,’ नयाँ विधाको सिर्जना र सिद्धान्तसहितको कृतिबारे कुलपति उप्रेतीले भने, ‘संरचनागत हिसाबले हाइकुसँग निकटता देखिए पनि बाछिटा एक भिन्न र स्वतन्त्र काव्यिक उपविधा हो । जापानमा विकास भएको हाइकु ऋतृबोधक हुन्छ भने नेपालीपनले सुगन्धित बाछिटा प्रकृतिबोधक रहेको देखिन्छ । यसको अन्तरवस्तुमा नविता छ ।’ समालोचक लक्ष्मण गौतमले साहित्यकार त्यागीले नयाँ सिर्जनात्मक विधाको सैद्धान्तिक, दार्शनिक अवधारणसहित ‘बाछिटा’ विधाको पहिलो कृति सार्वजनिक भएको बताए । ‘यो त्रिपदीय संरचनागत विधा हो,’ उनले भने, ‘पहिलो हरफ तीन, दोस्रो हरफ पाँच र अन्तिम हरफ तीन अक्षरको संरचना रहेको छ ।’प्राज्ञ देवी नेपालले बाछिटा लेखन नयाँ प्रयोगका रूपमा रहेको बताए । ‘कविताको लघुतम रूप, मितव्ययी अभिव्यक्ति, प्रभावकारी प्रस्तुति जसले विद्युतीय झड्का दिन्छ,’ समालोचक नेपालले भने, ‘नेपाली भाषामा हालसम्म कविताका ३० वटाभन्दा बढी रूप देखापरेका छन् ।’ बारा जिल्लाका त्यागी हाल अमेरिका बस्छन् । छोटो समयका निम्ति स्वदेश फर्किएका त्यागीले सूत्रहाइकु, लघुहाइकु नभनेर नेपालीपनसहितको बाछिटा विधा अघि बढाएको दाबी गरे । उनको ‘बाँसुरीमा आँसुको गीत,’ ‘अक्षरहरूको देश,’ ‘अनुभूतिको जुलुस,’ ‘अभियुक्त ईश्वर’ र ‘अन्धसत्ता’ प्रकाशित छन् । 