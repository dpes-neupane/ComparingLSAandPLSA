  पारिजातज्यू, काम गरेको मात्र थाहा छ दुःख पाएको मात्र थाहा छ फाटेको चोलो र जडाउरी गुनिउँ लगाएको मात्र थाहा छ जोवन सोध्नुभएको? त्यो त हजुर आएको, गएकै थाहा छैन ।खै, जान्ने सुन्नेले भनेको मेरो जोवन त जिम्मुवालको ऊ त्यो गहुँबारीमा सप्रियसक्यो रे! उसैको करेसाबारीको सयपत्रीमा फुलिसक्यो रे! खै, कुन्नि कस्तो अनौठो मेरो आँखा र ओठमा नफुलेर मेरो जोवन अर्काको सम्पत्तिमा फुल्ने रे! के भन्नुभयो, निकै हिस्सी परेकी छु रे? ज्यू, त्यो दहको पानीमा हेर्दा त्यस्तै त्यस्तै लागेको थियो तर के भरपर्दो हुन्छ र पानीमुनिको छायाँ ।तस्विर : राजन काफ्लेढाँटेकी भए हजुरको मासु खाने मेरी बास्सै! लोग्नेलाई त मैले जग्गेमा मात्र देखेकी टोपीमा लालुपातेको फूल घुसारेर निधारमा तीनवटा सितारा टाँसेर गालामा अलि अलि लाली घसेर आएको मेरो अधबैंसे दुल्हा आरन जस्तै अँध्यारो र खलाँती जस्तै धुस्त्रो थियो ए, हाँस्नुभएको हजुर त! यसको गोडा पखालको पानी खानू साँझ बिहान यो तेरो देउता हो भनी बूढी बज्यैले भन्दा घुम्टोभित्र म रोएकी खै, कसरी देखाउँ गालामा आँसुको डोब बस्दैन हजूर पहरामा खहरेको डोब बसेजस्तो ।ज्यू, माइत त सात खोला सात डाँडा उता छ मैले बालखकालमा देखेकी सपना जस्तै मेरो मुटुभित्रै भएर पनि कति कति टाढा ।जै–जन्म सोध्नुभएको? ज्यू इनै दुई छोरा च्याँसे र पुन्टे, डेढ वर्षको फरक छ ढाँटेको भए यो आगो हातैमा छ हजूर। यो च्याँसे मुखियाको घर बनाउने ढुंगा बोक्दा–बोक्दै पाएकी नाम्लो त थाप्लोमै थियो गाँठे फरियामा पोको पारेर ल्याएँ छाप्रोमा साल–नाल काटेँ फेरि मुखियाको धान गोड्दा गोड्दै हिलोमै जन्मियो यो पुन्टे हिलोमा जन्मिनेहरुलाई कहाँ लेखेको हुँदोरहेछ र सिमलको भुवा? ज्यू, हुर्काउँदैछु हजूर हुर्काउँदैछु नाङ्गै–भुतुङ्गै जनावरहरु जस्तै कुकुर र सुँगुरका बच्चाहरु जस्तै ।ज्यू, माया लाग्छ यै बूढा कामीको गरिबीभन्दा अर्को छनौट नै के छ र जीवनमा? म पनि त चायाँ र कलेटीले तर्साउने जस्तै भइसकेँ के म स्वास्नीमान्छे जस्ती छु र? ल फेरि हाँस्नुभयो हजूर त! जीवनको अर्थ ज्यू, केही बुझ्या छैन मेरो कामीको रङ र फलामको रङ एउटै छ हजूर! च्याँसे–पुन्टेको छालाको रङ र बाटोको धुलोको रङ एउटा छ, म पनि त हजूर फोहोर, मैला, ध्वाँसो जस्तै छु कामी रुने होइन कहिल्यै उसका पसिनाको रङ र मेरो आँसुको रङ एउटै छ हजूर! ज्यू, ज्यू काम गर्नेहरुले खान पाउनुपर्छ भन्ने कुरा भर्खर–भर्खर पो थाहा पाउन लागेकी छु हजुर !Title photo: https://www.recordnepal.com#साहित्य