काठमाडौं– नेपाल संवतका प्रवर्तक शंखधर साख्वाः मा आधारित उपन्यास ‘शंखधर’ सार्वजनिक गरिएको छ ।  नेपाल संवत आन्दोलनका अगुवा मल्ल के सुन्दरद्वारा लिखित सो उपन्यासको शुक्रबार संस्कृतिविद् सत्यमोहन जोशीले काठमाडौंमा एक कार्यक्रमका बीच सार्वजनिक गरेका हुन् ।उपन्यासमाथि प्रकाश पार्दै प्राध्यापक अभि सुवेदीले राष्ट्रिय विभूति शंखधर साख्वाःको ऐतिहासिक व्यक्तित्वलाई उपन्यासमा चित्रण गरिएको स्पष्ट पारे । उनले उपन्यासमा शंखधर साख्वाःले तत्कालीन अवस्थाका काठमाडौंका जनताको ऋण तिरिदिएर गर्नु भएको सेवाभावलाई उजागर गरिएको पनि बताए ।राष्ट्रिय विभूति शंखधर साख्वाः तत्कालीन अवस्थामा लासामा सुनको व्यापार गर्थे । सो व्यापारबाट आर्जन भएको सम्पत्ति उहाँले काठमाडौं उपत्यकाका जनतालाई ऋणबाट मुक्त बनाउन खर्च गरिएको ऐतिहासिक तथ्यलाई उपन्यासमा समावेश गरिएको छ ।उपन्यासमा राष्ट्रिय विभूति शंखधर साख्वाःले आगलागीमा परेका तत्कालीन काठमाडौं उपत्यकाका जनतालाई गर्नु भएको सेवा भावको पनि चर्चा गरिएको छ । नेपाल संवतका प्रवर्तक राष्ट्रिय विभूति शंखधर साख्वाःको व्यक्तित्वमाथि प्रकाश पारिएको सो उपन्यासको प्रकाशन राष्ट्रिय विभूति शंखधर साख्वाः प्रतिष्ठानले प्रकाशन गरेको हो ।