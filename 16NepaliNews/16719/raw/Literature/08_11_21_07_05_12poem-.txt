   -महेश सिलवाल भस्मासुर, आफ्नो  प्रभुको वरदान  परीक्षण गर्न, हिटलरले झैँ  गोप्य ग्याँस च्याम्बरमा जालसाजी बुनी अबोध र निर्दोष प्राणीको कोटी होम लगाउन  भगीरथ प्रयत्न गर्दैछ  किनकि घर–परिवार जलाई  बच्ने खरानीको  जो मूल्य उसलाई  अथाह– थाहा छ  र त  खरानीको व्यापार गर्ने  सपना देखेकै छ, वषौँदेखि ।ऊ वरदानको भार वहन गर्न नसकेर  सुर हराई  बेसुर मत्ता हात्तीझैँ  हठात् र निर्धक्कका साथ  बढ्दै छ लमक–लमक  मेरो सुन्दर बगैँचामा  सक्तिनँ म मूकदर्शक बन्न र ङिच्च दाँत देखाउन  पढाउनु छ मैले उसलाई  पाठ जालन्धरको ।उसको छायाँ घरमा पर्नु अगावै  बरु भरमग्दुर यत्न गर्छु उसलाई छेक्न र रोक्न  तर ऊसँगै  देश–मेरो घर र धर्ती–मेरो आमालाई  कहाँ सक्छु र सति पठाउन ? अग्निपरीक्षाको यस ऐतिहासिक घडीमा  देशको काम आउन सके हुन्छु धन्न चाहे म भोलि हुन्छु वा हुन्न ? भस्म खरानी भएर के भो त ! धर्तीलाई उर्बर राख्न त काम आउँछु शिवको प्यारो र पवित्र वस्तु पनि त हुन सक्छु  पीडाको उष्णता बिर्सेर पनि त शीतलता दिन सक्छु । 