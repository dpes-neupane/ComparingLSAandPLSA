काठमाडौँ — डा. व्यन्जना शर्माले आफ्नी स्वर्गीय आमाको स्मृतिमा ‘घाम अस्ताएको होइन’ नाममा आत्मसंलाप संग्रह निकालेकी छिन् ।आठ वर्षअघि पीएचडी गर्ने क्रममा आफू अष्ट्रेलियामा रहेका बेला धनकुटानिवासी आमाको निधन भएको खबर सुनेर लेखक शर्माले यो आत्मसंलाप लेखेकी हुन् । शर्माले पत्रात्मक शैलीमा आमासागका स्मृति उधिन्ने क्रममा एउटी आमाले आफ्ना सन्तानका लागि दिने समय, समर्पण र त्यागको मन छुने उदाहरणहरु पेश गरेकी छिन् ।‘सोक्रेटसले भनेका छन्— हरेक नयाँ कुराको सुरुवात अनन्त पीडाबाट हुन्छ ।हजुर(आमा)लाई गुमाउनुको पीडाले मेरो जीवनको मोड परिवर्तन भएको छ । मेरो जीवनको उद्धेश्य बदलिएका छन्, प्राथमिकता बदलिएका छन्’ भन्दै लेखक शर्माले आफ्ना प्रियजनले छाडेर गएपछि कवित्व चेतसहितको स्मृति पत्रहरु लेखेकी छिन् । हाल झापा, दमक बहुमुखी क्याम्पसमा अंग्रेजी अध्यापक रहेकी अंग्रेजी आलेखहरुको संग्रह पनि प्रकाशोन्मुख छ । ‘घाम अस्ताएको होइन’ कृतिलाई ओरिएन्टल पब्लिकेसनले प्रकाशित गरेको छ ।