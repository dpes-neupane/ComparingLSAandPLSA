-विपिन आचार्य  भोजनभन्दा भोक मीठो । यो उखान ज्ञानको क्षेत्रमा पनि लागू होला । तिर्खा छ, ज्ञानको भोक छ  । पढ्न नपाउँदा हेपिनु परेकोले बेस्सरी पढ्ने झोँक छ । ‘पहिले बन्दुक; अहिले कलम !’ अध्यक्ष कमरेड प्रचण्डले भन्नुभएको छ । सत्य त्यही हो । बन्दुकको भूमिकालाई पूरै गौण महत्वको ठानिनु फटाइँ हो । कलमको उच्च महत्वलाई अस्वीकार गर्नु मुख्र्याइँ । ‘लेख– लेख !’ साथीहरू उकास्छन् । पढ्ने–लेख्ने बेला बन्दुक समाउने रहरले जङ्गलतिर दौडियो । अझै साहित्यभन्दा राजनीति महत्वको ठान्छु । भाइसँग विवाद भैरहन्छ । ‘दाइलाई साहित्यभन्दा राजनीति महत्वको कसले भन्यो ?’  ‘मेरो आप्mनै अनुभव !’ मेरो भाइ रामजी दराजको ‘साहित्य का उद्देश्य’ किताब भिक्छन् । ‘यी हेर्नोस्...!’ भन्दै अकाट्य प्रमाण पेश गर्छन्,’ साहित्य राजनीति के पिछे पिछे चलनेवाली सच्चाई नही है, बल्की आगे–आगे मसाल दिखाती हुई चलनेवाली सच्चाई है ।’ म मुसुक्क हाँस्छु ।  ‘सबै नीतिलाई ठीक गर्नुपर्ने त राजनीतिले हो.....!’ म दाइवाद देखाउँछु ,‘गृह बिमोचन कस्तो लाग्यो ?’ ‘शब्दावलीको अलि भाँचकुच हो ।’ म आफू ‘नथिया’को चर्चामा जान भ्याइनँ । भाइले किताब ल्याएदिए, पढेँ । धैर्यपूर्ण अध्ययनको समय छैन । हतारको गाँसझैँ अक्षरहरू टिपेँ । म सरस्वती प्रतीक्षाको कथा सुन्न आतुर थिएँ । उपन्यासमा ‘लेखक’ पढ्न उत्ताउलिएको थिएँ । प्रत्येकलाई त्यही साहित्य मन पर्छ जहाँ सत्य उदघाटित होस् । कृतिम नलागोस् । नथियामा ९५ पतिशत सत्य लेखेको लेखकको दाबी छ । यसले पाठकको कौतूहल बढाउँछ । ‘लेखन आफैमा एउटा ध्यान हो ।’ पढेँ । ध्यान्यास्थ हुन होइन, म लेखेरै स्टेट्मेन्ट दिन चाहन्थेँ । बजारमा एउटा ‘चिज’ आएको हल्ला सुन्थेँ । सत्य कति उद्घाटित भयो ? उधिन्न, खोतल्न थालेँ । ‘आध्यात्मिक हुन सिकेँ, यसको पछाडि ‘नथिया’ बस ‘नथिया’को हात छ ।’ यो लेखकीयले टङ्ग कतै मनको तार बज्यो । एकजना युवा लेखकको आध्यात्मिक स्तर उठ्नु ठूलो सामाजिक मूल्यको कुरा हुन्थ्यो । शारदा शर्माका उपन्यासहरूमा आध्यात्मिकता आउँछ । मदनमणि दीक्षितको ‘माधवी’ उपन्यास विज्ञान र अध्यात्मको प्mयुजन भन्ने सुनेको छु । ठूलो भोल्युमको किताब छिचोलेर पढ्न सकेको छैन । नथिया उत्साहले पढेँ । ‘बिहे अड्किने सम्झौतामै हो । सम्झौता वा सम्झौताको इच्छा सकियो, बिहे सकियो (पृष्ठ १५)।’ अँ, हो; लाग्यो । मेरो एकजना साथीले पोहोर मात्रै ‘सम्झौता सकियो ।’ भन्दै नाबालक छोरीमाथि घात हुने काम गरेको थियो । मनोज र मीनाले भर्खरै सम्झौता टुटाएका थिए ।  उपन्यासको कथामा छोरी जन्मेपछि देब्रे कान्छाले अनुहार खुम्च्याउँछ । मलाई शंका लाग्छ । के सबै देब्रे वा देब्रे ढल्कुवाहरू उस्तै हुन् ? देब्रे ढल्कुवाहरूकै नीचताको अधिकताले माक्र्सलाई फेल ख्वाइरहेका छन् । हाम्रा भूपी शेरचन ‘हो म नीच थिएँ÷ जब तिमीहरू बीच थिएँ’ भन्थे । अधमहरूले भूपिलाई लखेटे । गोर्कीलाई आत्महत्याको तहसम्म पुर्याएका थिए ।   ‘बेश्याको हैसियत र स्वास्नीको के फरक ? (१२५) ।’ सामलीको दुखद दाम्पत्यले भतभती पोल्यो । किताव थपक्क राखेर आँखा चिम्म गरेँ । बाले बेलाबखत भन्ने गरेको सिलोक सम्झेँ । महाभारतै हो क्यारे ! ठूलो किताब पल्टाएर वा सिलोक हाल्थे –  ‘एउटा दोष छ नारीमा अति ठूलो  कोही पुरुषले पनि  केही सेवा अलिकति गरिलिए  यो गर्छ सेवा भनी त्यसको रूप, गुण, कुल विचार नगरी  त्यै साथ त्यो फँस्दछे  मानौं स्वर्ग छोडिदिएर खुशीले नर्कैबिषे  खस्दछे !’  सामली स्वतन्त्र भैसकेकी थिई । जय नेपालको मायालाई बुझिनँ । रेञ्जरसँग फँसी । आम महिलाले ‘स्वेच्छा’ले बलत्कार स्वीकार्नु पर्दाेरैछ । सोँच्दाहेछन्, ‘पत्नीधर्म निभाइरहेकी छु (१२५)!’ खुकुरीको चोट अचानुलाई थाहा हुन्छ । सामली अन्तर्वेदना ओकल्छे, ‘वेश्या धर्म निभाउनुभन्दा पत्नीधर्म निभाउन बढी सास्ती (१३०) !’ उसले पनि एक चड्कन हानी, ‘म हजुरकी स्वास्नी हूँ (१३५)!’ अलि अस्वभाविक लाग्यो । हाम्रो भाषा सशक्त छ । थ्याच्च, प्याच्च, सुलुलु, कुलुलु जस्ता अनेक अनुकरणात्मक शब्द हामीसँग छन् । तँ, तिमी, तपाईँ, हजुर आदि सम्बोधनका अनेक रूप छन् । पढेको छु, सीतालाई रावणले हेपेर ‘मैलाई पति मान आज तिमीले÷ हुन्छु म तिम्रो पति !’ भन्दा सीता भयानक रिसाउँछिन् ।  ‘पाजी रावण बोल्दछस् कति बहुत् दुर्वाच्य बक बक गरी राघवदेखि डराई छल्न भनी एक सन्यासीको रूप धरी जस्तै यज्ञविषे हवि कुकुरले हर्छन् सोही चालले रामलक्ष्मण नहुँदा हरिस् तँ बुझिले मर्लास् यसै कालले !’ सीताको यस्तो गर्जनमा रिस, आवेग र आक्रोश अभिव्यक्त छ । यहाँ पनि गाला चड्काइसकेकी सामलीले हजुर–हजुर नगर्नु पर्ने हो । रिसमा वेद पढिँदैन । ‘रेञ्जर कुनै बर्बर न्यायाधीश जस्तो लाग्दैथ्यो (१४३) ।’ आँखामा झलल्ल हाम्रा न्यायमूर्तिहरू नाँचे । जिल्ला, उच्च, सर्वाेच्च वा...! क्या काइदा–काइदाका न्यायधीशहरू छन् । मेरो साथीकी छोरी मीनाको सानो मुद्दामा ठूलो बहस हुन्छ । वकिलहरूले महिनौँ बहस गर्छन् । यथेष्ट प्रमाण पेश हुन्छ । देब्रे आँखा फुलो परेको न्यायाधीश पूँmडो मानिने महानगरको भकभके वकिलको ‘प्रमाण’लाई बलियो मान्छ । म न्यायाधीशहरू बारे पढ्छु र घृणाले थुक्छु । ‘विवाहको बाटोमा अति कुरूपतासँग हिँड्नुभन्दा नहिँड्नु नै जाति (१५१)!’ तर्कसँगत लाग्यो । लेखकले आफ्नै कथा मिसाइन् कि ?            ‘जुन आवेग र गहिराइको माया खोजेकी हो उसले, त्यसलाई निभाउन सक्ने ल्याकत चाहिँ मोहम्मदमा छँदैछैन रहेछ (१६२)।’ लेखकको यो प्रस्तुति तर्कसँगत लागेन  । गर्भिणी सामलीले पीडाको त्यो क्षणमा ‘आवेगपूर्ण माया’ खोज्न नपर्ने । हिरोइन मीना कुमारी उग्र यौन चाहाना राख्थिन् अरे । कोकशास्त्रमा हस्थिनीको उल्लेख छ । सामलीको चरित्र त्यस्तो देखिँदैन । त्यसैले उसले मोहम्मदसँग त्यस्तो अपेक्षा राख्न नपर्ने । सामलीले ‘धन लत्याई, प्रभुत्व लत्याई, सामाजिक हैसियत लत्याई (१४७) ।’ शारीरिक, मानसिक रूपले कमजोर, निमुखो मोेहम्मदलाई पत्याई । रेन्जरलाई छोडेपछि सामली पैसाको घोर अभावमा पर्छे । सामलीलाई लेखकले निकै उपहार दिलाइसकेकीले  त्यस्तो अभाव भैहाल्नु नपर्ने । पैसा त सामलीलाई रेञ्जरले पनि राम्रै दिन्थ्यो । मूल कथामा उपकथाहरू थपिँदै जान्छन् । सम्प्रेषण सुरुचिपूर्णै लाग्छ । अन्त्य–अन्त्यमा दिवाकर सामलीलाइ भेट्न पुग्छ । ‘वादी जातीको परम्परा र संस्कृति उजागर गर्न चाहन्छु (२३६) ।’ भन्छ । ऊ पुराण, कुरान, धर्म, दर्शनको आधारमा वादीका बारे अध्ययन गर्छ । देउकी र वादीको तुलनात्मक अध्ययन गर्छ । सामलीको बाह्य र आन्तरिक दुवै सौन्दर्यबाट मख्ख पर्छ । पूजामा सामलीलाई साथ दिन्छ । मन्दिरको पाखन्ड पण्डितको संस्कृत भजनले  पाठकलाई झ्याउ लाग्छ । मन्दिरमा होइन दुखानीको जङ्गलमा रमाइलो लाग्छ । किन जङ्गल मासेर मन्दिरै मन्दिर बनाउन मान्छेहरू करोड करोड चन्दा हाल्छन् ? म छक्क पर्छु । दुखानीको जङ्गल एकछिन् सुखानीमा बदलिन्छ । जङ्गलमा दुवैको ‘तिर्खाले तृप्ति पाएको थियो (२६८) ।’ जङ्गलबाट फर्केपछि सामलीले सामाजिक मङ्गलका कामहरू गरी । भाइको बिहे गरिदिई । आमाको ज्यूनीको  व्यवस्था गरी । भाइ बुधेको हातमा दिवाकरको नामको चिठी थमाई र आफू हराई, बेपत्ता भई । विचरो दिवाकर काठमान्डूबाट बिहेको तयारीमा दाङ आउँछ । सामलीलाई भेट्दैन । सामलीको चिठी भेट्टाउँछ । चिठी पढ्दा कोमल हृदयी पाठकको आँखा रसाउलान् । मेरा आँखाहरू रसाएनन् । ‘दिवाकर, प्रेम र बिहा फरक–फरक कुरा हुन् । यसैले मु हजुरसँग बिहा गर्न सक्दोनइ ।.... हजुरसँगको प्रेमलाई सधैँ जीवित राख्न पन मु हजुरलाई छोडीकन जाँदै छु । मुसँग हजुरले दिनुभयाको नथिया छ । मेरो नाकमा यो नथिया रहुन्ज्याल मु हजुरकै सत्मा बस्न्याछु ...!’ मेरो टाउकोमा चट्याङ पर्यो । दुवै कन्चटमा हातले समाएँ । एउटा बहुचर्चित उपन्यासको यस्तो अन्त्य मैले सोचेकै थिइनँ । यहाँ क्रान्तिकारी आशावादिता होइन, आशावादिता नै छैन । ‘आधा होश, आधा बेहोशीमा दुखानीको जङ्गलमा पुग्यो, दिवाकर ।’ बघिनी बच्चासँग खेलिरहेको देख्यो । मुखबाट शब्द फुस्कियो, ‘बघिनी, ओ बघिनी !’  सामलीलाई छोरीसित हाँसिरहेकी देखाइन्थ्यो यदि भने टुङ्ग्याउनीमा तुक हुँदो हो । जीवनसँग भाग्ने, स्वर्णिम भविष्यको लागि सङ्घर्षरत छोरीलाई अलपत्र पार्ने सामली बघिनी होइन, भिजेकी बिराली हो । अनुहार मिल्दैमा बाघ र बिरालो उस्तै हुँदैन ।  सामान्यतः उपन्यासलाई वियोगान्तमा टुङ्ग्याउने सनातनी चलन छ । ‘कलिलो फूल गुलाफको’ लेख्ने मोक्तानलाई तारानाथ शर्मा वियोगान्त पार्ने सल्लाह दिन्छन् । के पिता सरुभक्तको सल्लाह यस्तै हो ? के हाम्रो समाज बेखामान साहु, घुस्याहा रेञ्जर, डन शेरबहादुर आदि–आदि खलपात्रले मात्रै रजाइँ गर्ने थलो हो ? सुक्मेली, कोकिलाहरू जीवन नामको बोझ घिसार्न अभिशप्त छन् । दिवाकर प्राडा भई दलालीमा रमाउलान् वा प्राज्ञ भई शालिनताका लागि मुखमा दही जमाएर बाँच्लान् । नेपालको जयका लागि जय नेपाल क्रान्तिमा होमिएलान्, ठीकै छ । के जय नेपाल जस्ता महान प्रेमीलाई साथ दिने सामलीको सामथ्र्य थिएन ? थियो, तर लेखकले त्यस्तो रुचाइनन् । सामली लुरे हजामलाई गुहार्न सक्छे । मायालु मान्छे जय नेपालको सम्झनासम्म गर्दिन । उफ् ! दुःख लाग्छ । संसारमा प्रेम भन्ने नै छैन त ? उपन्यासमा ठूलो बहादुरी बुधेले देखाउँछ । बलत्कारी इन्सपेक्टरलाई  हँसियाले बजाउँछ । समाजमा ह्वात्तै उसको हैसियत बढ्छ । उपन्यासमा एक मात्र अविस्मरणीय पात्र जय नेपाल हो । जय नेपालको बाबुको नाम पनि जय नेपाल नै हो । ऊ बदिनीलाई भुँडी बोकाएर भाग्ने कुनै फटाहा काङ्ग्रेसी जस्तो छ । छोरो जय नेपाल पूरै काङ्ग्रेस पार्टीलाई जीवन दिने हैसियत राख्छ । देश बनाउने आँट गर्छ । ऊ क्रान्तिकारी विद्वान गुरु युक्फुङको आदर्शलाई पछ्याउँदै क्रान्तिमा होमिन्छ । बुधे व्यक्तिवीरको पर्याय हो । उसले हामीलाई भारतेली सहरको अन्यायी व्यापारीलाई खसी गिँडेझैँ गिँड्ने खड्गबहादुरको सम्झना गराउँछ । व्यक्तिवीर हुनुले खासै अर्थ राख्दैन । हाम्रो समाजमा कैयन् व्यक्तिवीरहरू सत्ताका लागि जोकर जस्ता छन् । कति बहादुर लेखकहरू गुमनाम–गुमनाम छन् । सङ्गठन–वीरको आवश्यकता छ । त्यसको परिपूर्ति जय नेपालले गर्न खोजेका छन् । उनी सङ्गठनमा लाग्छन् । नायिकाप्रधान बनाउन खोजिएको उपन्यासमा छोटो भूमिका पाएरै जय नेपाल नायक भन्न लायकको पात्र हो । ‘अधुरो अध्याय’ उपशीर्षकमा पृष्ठ १०७ देखि ११५ सम्म जय नेपाल वर्णित छ । समग्र उपन्यासको ज्यान यहीँ छ, प्राण यहीँ छ । एक प्रेमीको हिसाबमा जय नेपालले टेगोरको ‘सुभा’ कथाको प्रतापलाई सम्झाउँछ । सरस्वतीकी सामली तारिणीप्रसाद कोइरालाको छोटो कथा ‘वेश्या’ भन्दा धेरै दुर्बल छे । विवशताकी वेश्या मुखबोला भाइसित क्रान्तिमा होेमिन्छे । कठै, सामली त कता–कता बेपत्ता भएर भाग्छे । ऊ साधारण पढालेखा जय नेपालले दिएको महान चिनु नथियालाई मर्लक्कै बिर्सिन्छे । विद्वान दिवाकरको नथियालाई सत्मा बस्ने आधार मान्छे । सरस्वतीजी, के हो त्यो सत् भनेको ? दिवाकरसँग छ्वास्स सामलीको यौन सम्पर्क हुन्छ, जय नेपालसँग हुँदैन । यौन सम्बन्ध भयोभने महिलाले ‘सत्’ ब्यहोर्नै पर्छ ? प्रगतिशीलताका हेराइमा तपाईंकी सामलीभन्दा राजेन्द्र थापाको स्मिता थापा धेरै प्रगतिशील छिन् । देशले कोल्टे फेर्दैछ । पुराना मान्यताहरू भत्किँदै नयाँ स्थापित हुँदैछन् । हिजोकै हिसाबमा आजका जिउँदाजाग्दा नारीहरूले सुकेर मर्नु सत् हो ? सस्तिनु, बजारिया हुनु असत् हुन सक्छ । रोग बोक्नु, अनिच्छाको भुँडी बोक्नु वा वेश्यावृत्ति गरेर महिलाले दलालको पैसा कमाउने भाँडो बन्नु असत् हुन सक्छ । के जैविक आवश्यकताको प्रेमपूर्ण सम्बन्ध असतै हो त ? तसलिमा नसरीन भन्छिन्, ‘पाखण्ड भन्दा सहमतिको यौन सम्बन्ध धेरै श्रेष्ठ छ ।’ भूपि शेरचन भन्छन्, ‘मान्छे यन्त्र होइन । जडानपछि यन्त्रवत अडान लिएर बाँच्न सक्दैन ।’ पुराना उपन्यासहरू ‘स्वास्नी मान्छे’ (हृदयचन्द्र सिंह प्रधान), ‘पर्खालभित्र÷पर्खालबाहिर’ (पारिजात), ‘तरुनी खेती’ (सरुभक्त) आदिका नारी पात्रलाई नथियाले जित्नु पथ्र्याे, भेट्टाउँदैन । बरु, सीतामाता, रूपमती र सहनशीला सुशीला जस्ती पो छिन् –सामली ।  पुरुष सत्ता, हुकुम र हैकमका विरुद्ध नथिया सशक्त छ । एउटा ऐतिहासिक दस्तावेजको रूपमा नथिया सबल उपन्यास हो । यसले पञ्चायतकालिन वादी जाति माथिको अन्याय–अतिचारलाई छर्लङ्ग पारेको छ । पुलिसले वादी महिलाहरूलाई ग्वारग्वार्ती लखेटेको देख्दा निरङ्कुश मेयरले फुटपाथे व्यापारी महिलालाई खेदेको झल्को आउँछ । विलासी, गिलासी र लालची पुरुषहरू कतिसम्म गिर्न सक्छन् ? देखिन्छ । नथिया पुरुष सत्ताको मार्मिक उपन्यास हो । पारिजात भन्छिन्, ‘महिला मुक्तियुद्ध महिलाले पुरुषसित मिलेरै लड्नु पर्छ ।’ पारिजातको यो भनाइको आलोकमा उपन्यास अलि एकाङ्गी छ । यौन विम्बमै रुमल्लिनेका लागि चौपट्ट रमाइलो छ । तर यसले युगको गर्जनलाई आत्मसात गर्न सकेन । घुमीफिरी रुम्जाटार । सामलीको पटक–पटकको ‘क्लाइमेक्स’ केका लागि ? निरुत्तरित छ । पहिलो उपन्यास यति सशक्त लेख्ने लेखकसँग हामी पाठकले धेरै आशा गर्छाैं । उपभोक्ताले उत्पादकसँग राम्रो चिजको अपेक्षा गर्नु अन्यथा नहोला । 