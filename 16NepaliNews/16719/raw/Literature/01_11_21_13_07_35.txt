थाहा पाएर पनि म कहिल्यै थाहा नपाएजस्तो छु ! र थाहा नपाएर पनि म सँधैसँधै थाहा पाएजस्तो छु ! कसरी हराइरहेछ देशको सिमानाभित्रै एउटा सिङ्गो देश ? र किन गीर खेलिरहेछन् हाम्रो शिरमाथि यी सत्ताका सिकारीहरू  ? ठिक यो बेला तलाउको डिलमा बसेर एउटा 'थाहा' हेरिरहेछ - समयको कुरूप अनुहार !°°° तिम्रो आप्पाको घेवा सकेर फर्किदै गर्दा कसरी झम्टेथ्यो बाघले पालुङे होलिमा ? र उत्तिसको लाथ्रो भाँचेर कसरी बचाएथ्यो त्यो हिंस्रक पञ्जाबाट एउटा पर्वतेले ? थाहा छ कि छैन म त्यहि पर्वते 'थाहा' हुँ, मैच्याङ ! हलुङ्गेको पुरानो तपेसमा आफ्नै वैंस मुछेर तिमीले पारेको त्यो तमतमाइलो जाँड घुटुक्क घुट्क्याएर लठ्ठिन यतिखेर, म तिम्रै आँगनको डिलमा उभिएको छु !°°° यो इतिहासको अँध्यारो जङ्गलभित्र मान्छेले गोढ्दै गरेका कति सिर्जनाहरू पोचिएर गए होलान् ? तरवारले खिपेर चोयाझैँ रेटिएको सूचनापाटीबाट कसरी मेटिए होलान् यो देशका अनगिन्ति श्रमिक अक्षरहरू ? ढाडमा दु:खको ढाकर बोकेर कहाँ हराए होलान् कोदोका बालासँगै सेलो गाउँदै हिँड्ने डोल्माहरू ? र यो पृथ्वीको निधारभरि आतङ्कको डढेलो सल्किएपछि कसरी अस्ताए होलान् रङ नभरिँदै जीवनका कलिला इन्द्रेणीहरू ?°°° थाहा छ कि छैन, च्याङबा ! अँध्यारो ओढेर वर्षौँदेखि निदाइरहेको बस्ति ब्यूँझाउन साँझ झरेको बेला, म डम्फुको धुन बनेर तिम्रै खोरियाहरूमा 'थाहा' आएको छु !°°° तिमीले देख्न नभ्याएका सपनाहरू पुरिएको ठाउँ ऊ त्यहि नदीको सुत्केरी बगर हो ! तिमीले भेट्न नसकेका खुसीहरू लडेको ठाउँ ऊ त्यहि बतासे डाँडाको भिर हो ! तिमीले ढाल्न नसकेको लिङ्गो ठडिएको ठाउँ ऊ त्यहि सिस्नेरीपारिको खाल्डो हो ! र तिम्रो आँसुको निलो तलाउमा डुङ्गा चलाउने माझी ऊ त्यहि सेतो दरबारको मालिक हो !°°° हो, च्याङ्बा ! आँखेले बाँझो फुटाएर पल्टिएका चपरीबाट बनेका हुन् तिमीजस्तै यी उदास पहाडका लस्करहरू ! यो झण्डाको किनारा पनि तिम्रै पसिनाको रङले रङ्गिएको हो ! विफरले खाएर गलेको तिम्रो वाटुलो अनुहार र यो देशको नागरिक बढापत्र उस्तै-उस्तै हुन् ! विचारको घाम डुबेपछि आफ्नै रगतले कोरेको थाङ्काबाट भित्ताको कमेरोझैँ झरिरहेछ - तिम्रो प्रिय नाम ! नियालेर हेर त, ऊ त्यो दारिमको झिक्रे डालीमा तुर्लुङ्ङ झुर्ण्डिएको मैच्याङको सम्झना हुनसक्छ !°°° थाहा छ कि छैन, मैच्याङ ! जीवनको मूल्य हराएर सदियौंदेखि शरणार्थी बाँचेको शिविरमा यो समय म, सेलोको सुरिलो लय बनेर तिम्रै वनेली पाखाहरूमा 'थाहा' आएको छु !°°° हो मैच्याङ ! तिमीले सिउँदा सिउँदै सिलाइनसकेको फाटेको मन यहिँ छ ! तिमीले पढ्दा पढ्दै पढिनसकेको दु:खको बाह्रखरी यहिँ छ ! तिमीले हिँड्दा हिँड्दै हिँडिनसकेको पीडाको क्षितिज यहिँ छ ! तिमीले रूँदा रूँदै रोइनसकेको आँसुको गहिराई यहिँ छ ! र तिमीले बुन्दा बुन्दै बुनिनसकेको च्याङबाको जाली-रूमाल पनि यहिँ छ !°°° साँच्ची मैच्याङ ! सरकारी भारी बोकेर जुन दिनदेखि तिम्रो आँखे उक्लिन थालेथे सिस्नेरी डाँडाको अक्करे भीर त्यहि दिनदेखि, बग्न थालेको हुनुपर्दछ यो दोभाने खोलामा नीलो पानी ! सायद, यहि खोलाको वेगसँगै बगिरहेछन् तिम्रो ठेगानामा च्याङबाले पठाएका चिठीहरू पनि !°°° जीवनको टुकी निभेर निस्लोट कालिमा मडारिन थालेपछि पिसाको लालटिन बोकेर भर्खरै एउटा 'थाहा' छिरेको छ - तिम्रो शहरमा ! सक्छौ भने गिरप्तार गर ओ शासकहरू हो ! तिम्रो लङ्काको बैकुण्ठ जलाउन यी विचारका काँटीहरू सबैभन्दा खतरनाक हुनसक्छन् !प्रथा#कविता