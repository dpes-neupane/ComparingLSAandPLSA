ए पागल   कहिल्यै नखुल्ने भो चेत तिम्रो  सतीले सरापेको मुलुक भन्थे   तिमीलाई चाहिँ कसले सरापेछ हँ ?  आफै अर्धपागल म  धन्नै तिम्रो सङ्गतले पूरै पागल भइनछु ।   दुर्गममा चिकित्सक नपुगेर के भो र ?    गरिब बिरामी अकालमै मरे नि के भो र ?  विपन्नले पढ्न नपाएर के नै हुने हो र ?  माफियाले सरकार चलाए पनि  नेताहरू विदेश गई उपचार गरेर आए पनि  आखिर तिमीलाई हुने नाफाघाटा के छ र !  खानेलाई खान देऊ  मर्नेलाई मर्न देऊ  जसको शक्ति छ  उसैको भक्तिगान गर्ने त हो  सबै मान्छेलाई बराबरी देख्ने तिम्रो दृष्टिभ्रम  सबै नागरिकलाई समान सोच्ने तिम्रो दोषी मन कठै ! तिम्रो पागलपन ।  पुस्तौँपुस्ता पुग्ने भ्रष्टाचार गर्नलाई   न सत्ता चाहिएको छ तिमीलाई    न त भत्ता नै  अपराधबाट चोखिन  न कसैको सुरक्षा चाहिएको छ  न त राज्यको संरक्षण नै  कुर्सीमा बस्नेका रङ धेरै फेरिए  तिमी किन कहिल्यै फेरिन्नौँ ?  बुढी आमाको भन्दा बढी देशको माया गरेर   आफ्नै ज्यानलाई मारेर गरिबको चिन्ता गरेर  यस्तो के अनर्थ गर्न खोजिरहेछौ ?    कठै ! तिम्रो बहुलापन ।  तिम्रो सोच  तिम्रो नैतिकता  तिम्रो भावना  सबै सबै त्यागिदेऊ  बरु गिज्याउन देऊ  साँझ बिहान तिम्रै निष्ठालाई    त्यागी न हौ तिमी   त्यसै त अरूकै लागि जीवन त्याग्न तयार छौँ   न श्रीमती  न छोराछोरी   किन गर्दैछौ बेथितिको विरोध ?     कसका लागि बसाल्नुछ –संस्कार ?    ए ! पागल यो तिम्रो कस्तो जिद्दी मन ?   वाणले छियाछिया शरीरको असह्य पीडा सहँदै    तिखा तीरैतीरैको ओछ्यानमा पल्टिरहेको भिष्मपितामह झँै   अविचलित, निसङ्कोच, दरिद्र, शान्त, शान्त ए ! पागल  तिम्रो पाउ छोएर  मेरो अन्तर्मनले प्रणाम भनिरहेछ   तर  तिमीले झैँ अन्नपानी त्याग्ने आँट छैन मसँग  मभित्रको लोभ, स्वार्थ, मोहलाई जितेर  न त अरूको सुर्ता गर्दै पागल बन्ने सामथ्र्य नै   ए ! पागल   अरुकै निम्ति प्राण दिन तयार  यो तिम्रो कस्तो विचित्र तन ?  तिम्रो यो कस्तो पवित्र मन ?  ए ! पागल  म पागल बन्न नसक्नेरहेछु कृपया ! तिमी नै अर्धपागल बनिदेऊ  फोहोरमा सुहाउने झिँगालाई  भन्किनदेऊ त्यतै रछ्यानतिर  प्रिय ! पागल  निःस्वार्थ सेवाको अभियोगमा यमराज   जारी गर्दैछ अहंकारको रेडकर्नर नोटिस  तिम्रै नाउँमा        सत्याग्रहीको सम्मान गर्दै सरकार   अभिनन्दनको शानदार कात्रो बुन्दैछ   तिमी भने निश्चिन्त बुझाइरहेछौँ– सत्य र धर्म      खोजिरहेछौँ– कोठीमा बन्देज न्याय   चाहिरहेछौँ– मानवता  मागिरहेछौँ– नागरिक हक  र बसिरहेछौँ आमरण अनसन      यो तिम्रो कत्रो आत्मविश्वास ?   तिमी कस्तो दुर्लभ पात्र ?  तिम्रो यो कस्तो चरित्र ?  प्रिय पागल   बिन्ती छ   अरूकै लागि सर्वस्व त्याग्न तयार तिमी  अब तिम्रै पागल ब्रह्मज्ञान पनि त्यागिदेऊ ।    हुबेई, चाइना