-सशांक जोशी    तिमी  साँच्चिकै स्वर्थी छ्यौ प्रिया ! जब  म तिमीबाट अपरिचित र अन्जान थिएँ, तिमीले मेरो मुटुसँग नै परिचय लगाएर गयौ । म हरेक दिन, साँझलाई कुरिरहन्छु म हरेक रात, बिहानीलाई  कुरिरहन्छु म हरेक दिन हरेक रात तिमीलाई कुरिरहन्छु । तिमीले मलाई आखिरमा तड्पिन सिकायौ  र तड्पी तड्पी बाँच्न सिकायौ । म आफूलाई तिमी र मबाट केलाउन चाहन्नँ भित्रभित्रै पग्लिरहेको मलाई तिमीमै सेलाउन चाहन्छु  सेलाउँदा सेलाउँदै तिमीमै बिलाउन चाहन्छु ।म त झन्डा अडिएको लौरीजस्तै बन्न चाहन्छु !  तिमी ममा अडिएर झण्डा फर्फराएझैँ   फर्फराऊ प्रिया ताकि दुनियाँले तिमीलाई देखिरहोस्  तिमीलाई सुनिरहोस्   तिमीलाई बुझिरहोस्।  तर  म भने झण्डा जस्तै निर्जीव रहिरहुँ तिमीलाई व्यक्त गरिरहुँ तिमीलाई आफूमा अनुभव गरिरहँु तिमी म मा हुनुमा गर्व गरिरहुँ म जान्न चाहन्छु कि तिमी मसँग कति फिट रिसाएकी छेऊ ? ताकि म जान्न सकूँ कि मैले तिमीलाई मेरो जिन्दगीको  सबैभन्दा मथिल्लो सिटमा पुर्याउन अझै मैले कति फिटमाथि पुग्नुछ ।तिमी मेरो प्रेम हौ । ए प्रेम ! तिमी मसँग कति किलो रिसाएकी छयौ ? म थाहा पाउन चाहन्छु कि,  मैले तिमीलाई सधँै सुकिलो बनाउन  कति किलो खुशीहरु किन्नु पर्नेछ । तिमी त मेरो जीवन हौ  तिमी मलाई भन  जीवन  तिमी मसँग कति लिटर रिसाएकिछ्यौ ? म जान्न सकू कि मैले तिमीलाई मेरो जिन्दगीको अनगिन्ती मिटर सम्म माया गरिरहन तिम्रो आँसुको पूर्तीका लागि  मैले कति लिटर सपनाहरु पछ्याइरहनुपर्ने छ ।म त  आजभोलि आफ्नो जिन्दगीको घुमाउरो बाटो हिँडिरहेको छु, भन प्रिया  तिमी मेरो जिन्दगीको कुन मोडमा मलाई नै कुरिरहेकी छ्यौ । तिमी चिन्ता न लेऊ म तिमीलाई कही कतै पोखिन दिन्नँ   तिमी मभित्र मेरो भावना बनेर पोखिऊ म तिमीलाई  शब्द बनेर  बटुलिरहन्छु । तिमी  मेरो मनको भित्र त  प्रफुल्ल छेऊ,  तर  म चाहान्छु कि  तिमी मेरो वरिपरि पनि फुलिरहुँ घुमिरहुँ डुलिरहुँ किनकि दुनियाँले तिमीलाई ममा पाउन  सकोस्  म दुनियाँलाई बिर्सिएर तिमीमा हराउन सकूँ । प्रिय कविता ! तिम्रो सम्झनाले भित्रभित्रै पोलिहरन्छ,  म भित्र तिमीलाई खोजिरहन्छ । आजभोलि सबै खल्लो लाग्छ तिमीबिना । कहिले–कहिले त म घन्टौँसम्म हातमा कलम र कपी लिएर तिमीलाई कुरिरहन्छु । तर तिमी भने आउँदिनौ ँ। अब मलाई यति धेरै न तड्पाऊँ मेरो सामीप्यमा रमाऊँ ।  म तिमीलाई रमाएको देखेर रमाउन चाहन्छु म तिमीलाई शब्द बनेर  बेर्न चाहान्छु ।तिमी मेरो मुखबाट फुत्क्यौ म तिमीलाई मीठा मीठा शब्दले छोपिरहन चाहान्छु ।  तिमी मभित्र सुनिउ  म अरूलाई सुनाउन सकूँ ।  तिमी मलाई बुझाइ राख, म दुनियाँलाई बुझाउन सकूँ ।    