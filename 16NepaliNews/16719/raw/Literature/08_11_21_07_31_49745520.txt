
काठमाडौँको कपन आकाशेधारामा एउटा ट्याक्सी खोजिरहेको थिएँ । ओम अस्पताल छिटोभन्दा छिटो नगई नहुने थियो । एउटा ट्याक्सी खाली आयो ।
सोधें – खाली हो ?
खाली हो, कहाँ जाने ? ड्राइभरले सोधे ।
ओम अस्पताल, जाने हो ? मैले सोधें
जाने, कति आउँछ ?
मिटरमा उठेको दिइहाल्छु नि ।
मिटरमा…!
ट्याक्सीवालाले यसरी आश्चर्य प्रकट गरे, मानौं त्यो मिटर… मिटर कम, दुनियाँलाई देखाउन राखेको शो पिस ज्यादा हो । अनि भाडा देखाउने यन्त्र कम, राज्यलाई अल्मल्याउने संयन्त्र ज्यादा हो ।
र, सल्लाह दिँदै भने– मिटरमा जाने भए अर्कै ट्याक्सी खोज्नु ल ?
म छक्क परें ।
जतिसक्दो चाँडो अस्पताल पुग्नैपर्ने भएकाले र उनले मिटरमा नलाने छनक पाएपछि कुरो मिलाउनतिर लागें ।
उसोभए कतिमा लाने त ? मैले सोधें ।
४ सय ।
मखलेल हुँदै दाहिने हातका चारवटा औंला देखाउँदै उनले भने ।
पुगनपुग अढाइ/तीन किलोमिटरको भाडा चारसय ? मैले छक्क पर्दै भनें ।
जाने भए बस्नुस्, नत्र म हिँडे । उनले आफू व्यस्त भएको भान पार्दै भने ।
जतिसक्दो छिटो अस्पताल पुग्नैपर्ने भएकाले म ४ सय नै तिर्ने गरी बसें ट्याक्सीमा । बेपत्ता बत्तिएर हिँड्यो ट्याक्सी ।
अलिकति पर पुगेपछि सो ट्याक्सीले एउटा मोटरसाइकललाई हल्का ठक्कर दियो । बाटोको खाल्टाखुल्टी र स्पीड बढी भएका कारणले ट्याक्सीले बाइकलाई ठक्कर दिएको थियो । बाइकवाला रिसाउनु स्वभाविक थियो ।
विवाद मजैले भयो । वरिपरि मान्छेको घुइँचो लाग्यो । एक छिनपछि ट्राफिक प्रहरी पनि आए । सामान्य सोधपूछपछि कसको गल्ती भनेर ट्राफिक प्रहरीले पत्तो पाइहाले ।
ट्याक्सी ड्राइभरको लाइसेन्स ट्राफिक प्रहरीले लगे । मोटरबाइकको गल्ती थिएन । बाइकवालालाई छोडिदिए,उनी गए ।
ट्याक्सीवालाले ट्याक्सी अघि बढाए । अघि बढ्दै जाँदा उनले नेता, सरकार, ट्राफिक पुलिस सबैलाई निकृष्ट ढङ्गले तल्लो स्तरको गाली गर्दै ट्याक्सी हुइँक्याए । उनको गाली मैले सुनिरहें । अरू विकल्प पनि त थिएन । उनको प्रतिवाद गर्न थाल्दा झन् चार सयको ठाउँमा पाँचसय ठटाउला भन्ने डर ! कतिखेर अस्पताल पुगौं भन्ने भन्दा अरू ध्याउन्न पनि थिएन मलाई्र । त्यसैले म चुप, उनी चालु ।
ट्याक्सीवालाले भन्दै गए– साला यो देशमा सिष्टम नै छैन । एउटा जाबो बाटो बनाउन सक्दैनन् । बनाउन् पनि कसरी ? देश लुटेर खाइसके । खोक्रो बनाइसके । अझ उनीहरूकै ठूला कुरा !
त्यति छोटो समयमा पनि यस्ता कुरा त ननस्टप कति बोले कति । आपत्ति नजनाई मैले सुनिरहें । बस् सुनिरहें ।
उनको कुरा सुन्दा यस्तो लाग्थ्यो– यो देशको सब से होनोहार नागरिक त उनै ट्याक्सीवाला मात्रै पो हुन्, जो सिष्टम बनाइरहेका छन् र आफ्नो ट्याक्सीको मिटर भत्काइरहेका छन् ।
ओम अस्पताल आइपुग्यो । ट्याक्सी रोकियो । होनोहार सिस्टमप्रेमी नागरिकलाई रू.४ सय मात्र बुझाएर म म छिरें अस्पतालभित्र ।
