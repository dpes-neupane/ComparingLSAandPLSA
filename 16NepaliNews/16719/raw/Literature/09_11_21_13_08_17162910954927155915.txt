काठमाडौँ — साहित्यकार एवं पूर्वराजदूत भोजराज घिमिरेको उपन्यास ‘इन्द्रमाया’ सार्वजनिक भएको छ । नेपाल प्रज्ञाप्रतिष्ठानका कुलपति गंगाप्रसाद उप्रेतीले भर्चुअल माध्यमबाट उपन्यास सार्वजनिक गरेका हुन् ।साहित्यकार विश्वेश्वरप्रसाद कोइरालाको चर्चित उपन्यास ‘तीन घुम्ती’की प्रमुख पात्र इन्द्रमायालाई केन्द्रमा राखेर लेखिएको ‘इन्द्रमाया’ लेखिएको हो । आधा शताब्दी अघिको नेपाली सामाजिक, राजनीतिक परिवेश, लैंगिक विभेद, कर्मचारीतन्त्रको अवस्था, महिला र पुरुष दुवैको सूक्ष्म यौन मनोविज्ञान प्रस्तुत गरिएको समालोचकले बताएका छन् । कृतिबारे साधना प्रतीक्षा र महेश पौड्याल र घनेन्द्र ओझाले चर्चा गरेका थिए । नेपाल सरकारका पूर्वसचिव समेत रहिसकेका ६५ वर्षीय घिमिरे अवकाशपछि पूर्णकालीन लेखनमा बिताउँदै आएका छन् । उनका यसअघि ‘मेरो गुन्गुनाई’ गीतसंग्रह, ‘आहत’, ‘आवाजभित्रको आवाज’ र ‘उन्मुक्त किनार’ गजलसंग्रह, ‘अन्तिम प्रश्न’ कथासंग्रह तथा पाँचवटा गीति एल्बम प्रकाशित छन् । 