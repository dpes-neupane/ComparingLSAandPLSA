काठमाडौं – गीतकार तथा मुक्तककार बिमला अधिकारी देवकोटाको पहिलो मुक्तकसङ्ग्रह ‘मनको किनारा’ बजारमा आएको छ । शनिबार राजधानीमा आयोजित एक कार्यक्रममा गजलकार ज्ञानुवाकर पौडेल, समालोचक युवराज मैनाली, प्राज्ञ डा खेम बन्धु कोइराला, साहित्यकार डा विधान आचार्य, नियात्राकार प्रतिक ढकाल लगायतले संयुक्त रुपमा पुस्तकको लोकार्पण गरेका थिए ।पुस्तक लोकार्पण समारोहमा बोल्दै ज्ञानुवाकर पौडेले ज्यादै व्यस्त गृहिणी भएर पनि मुक्तक र गीत सृजनाप्रति बिमलाको सहभागिता लोभ लाग्दो रहेको बताए । उनले भने, 'साहित्यिक कार्यक्रममा उनले देखाएको सक्रियता र उत्साह आम–नारीका लागि अनुसरण हुने बताउँदै मनको किनाराले मुक्तकमार्फत अधिकांश नारीले भोग्दै आएको जीवन र आफूले देखेको समाजलाई उजागर गर्ने प्रयास मार्मिक छ ।'समालोचक युवराज मैनालीले बिमलाका मुक्तकमा फरक स्वाद पाइने बताउँदै मुक्तकमा विविधता रहेको बताए । उनले भने, 'मनको किनारामा देश प्रेम छ, सामाजिक विकृतीमाथि ब्यङ्ग्य छ, नारीका पीडा, विद्रोह र समाजप्रति खबरदारी छ ।'गजलकार रुद्र अधिकारीले गजल र मुक्तक लखनको बाढी आएको समयमा पनि बिमलाका मुक्तक स्तरीय र परिपक्क रहेका बताउँदै मनको किनारा वर्तमान नेपाली मुक्तक लेखनको एउटा गतिलो कृति रहेको बताए । कृति लोकार्पणमा खेम बन्धु कोइराला, सरस्वती गौतम बिमलाको लेखन लोभलाग्दो रहेको बताएका थिए । नोवेल साकोस साहित्य प्रतिष्ठानले बजारमा ल्याएको मुक्तक सङ्ग्रहमा सामाजिक विकृति, मायाप्रेम, देशकोप्रतिको चिन्ता लगायत विषयका एक सय ९० मुक्तक सङ्ग्रहित छन् ।  