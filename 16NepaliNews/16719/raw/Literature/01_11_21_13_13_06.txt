सानो छँदा मलाई चुरोटको धुवाँको गन्ध निकै मन पथ्र्यो चुरोट मात्रै होइन बिँडी अथवा बेलौतीका र सुर्तीका पात सुकाएर बनाएको कक्कडको गन्ध पनि मलाई मन पथ्र्यो । अरूले चुरोट, बिँडी या कक्कड तान्दै धुवाँ उडाएको देख्दा मलाई पनि तानूँ तानूँ लाग्थ्यो  । अरूले उडाएको धुवाँको बासना त त्यति मीठो थियो भने आफैले तान्दा झन् कति मीठो हुँदो हो जस्तो लाग्थ्यो  । कसै कसैले त झन् धुवाँलाई भित्र लगेर बाहिर फुक्दा विभिन्न प्रकारका आकारहरू बनाएर हावामा उडाउँथे  । त्यो देख्दा मलाई पनि त्यसरी नै हावामा धुवाँ उडाउन मन लाग्थ्यो तर घरमा त्यसको अनुमति थिएन  ।बुवाले चुरोट तान्ने भए सायद लुकिछिपी चोरेर तान्ने मौका मिल्थ्यो होला  । तर त्यो सौभाग्य मलाइ थिएन  । हाम्रो घरमा कसैले पनि चुरोट बिँडी पिउँदैनथे  । पहिले बुवाले बिँडी पिउनु हुन्थ्यो रे  । तर क्षयरोग लागेर मरेर बाँचेपछि उहाँले चुरोट, बिँडी, खैनी, सुर्ती सबै चटक्कै छोडिदिनुभएको थियो  । चुरोटले बुवाको त्यो हालत गराएको देखेकी आमालाई चुरोट बिँडीप्रति घृणा थियो  । त्यसैले त्यो कुरामा आमा अलि बढी नै कडा हुनुहुन्थ्यो  ।त्यत्रो व्यवधान हुँदाहुँदै पनि तर खै किन हो  । मलाई चुरोट बिँडीप्रति निकै आशक्ति थियो  । अगेनामा ठूलो डेक्चीमा भैँसीलाई दाना पकाउन बसेको बेला आगो बाल्न प्रयोग हुने सुकेको मकैको डाँठलाई बाहिरको बोक्रा फालेरभित्रको सेतो कमलो गुदीलाई सिन्काले प्वाल पारेर मैले ‘चुरोट’ बनाउँथेँ  । देख्दा पनि त्यो सेतो गुदी चुरोट जस्तै सुन्दर देखिन्थ्यो  । कति पटक मैले त्यसैलाई चुरोट मानेर तान्ने प्रयत्न पनि गरेको थिएँ  । तर सफल भएको थिएन  । कहिले भाइले देख्यो भने आमालाई भन्दिन्छ भन्ने डर लाग्थ्यो कहिले आमालाई नजिकै देखेपछि आगोमा ‘चुरोट’ मिल्काएर केही नगरेको जस्तो गरेर बस्नु पथ्र्यो  । तर सधैं भाग्यले किन साथ दिन्थ्यो र ?एकदिन त्यो मकैको डाँठको चुरोट मुखमा हाल्नै आँटेको थिएँ, आमाले देखिहाल्नुभयो  । त्यसपछि त मेरो दसा लागिहाल्यो  । धुरीखाँबोमा बाँधेर लठ्ठीले निकै चुट्नु भयो  । त्यसपछि घरमा मैले मकैको डाँठको चुरोट बनाउने हिम्मत कहिले गरेन  । तर आमाको जति चुटाइ खाए पनि मेरो मनबाट चुरोट तान्ने भूत चाहिँ भागेको थिएन  ।हाम्रो स्कुलदेखि लगभग २ सय मिटर जति दक्षिण, एउटा चौरमा गाउँ पञ्चायतको दुई कोठे पक्की भवन थियो  । त्यहाँ दिनहुँजसो नै  मान्छेहरू आइराख्थे  । गाउँ पञ्चायतको बैठक पनि भइराख्थ्यो  । भवनभित्र बैठक गर्न ठाउँ नपुग्ने हुनाले अधिकांश बैठक मौसम राम्रो भएको बेला बाहिरको चौरमा नै गर्ने गरिन्थ्यो  । स्कुलको मध्यान्तरको बेला अथवा शिक्षक नआएर कुनै कक्षा नभएको बेला हामीहरू त्यहाँ बैठक चलेको हेर्न जान्थ्यौँ  ।गजेन्द्र केसी हाम्रो गाउँ पञ्चायतबाट जिल्ला पञ्चायतको सदस्यमा चुनिएका प्रतिनिधि थिए  । गाउँ पञ्चायतको सदस्य नभए पनि हरेक बैठकमा उनको उपस्थिति हुन्थ्यो  । प्रधानपञ्चले समेत बिँडी पिउँदा उनले सधैँ देउराली चुरोट पिउँथे  । उनले तानेको चुरोटको धुवाँको सुगन्ध कहिलेकाहीँ हाम्रो कक्षा कोठासम्म पनि पुग्थ्यो । गाउँ पञ्चायत भवनमा बैठक हेर्न जाँदा अरू विद्यार्थीहरूको ध्याउन्न के हुन्थ्यो, मलाई थाहा छैन तर मेरो ध्याउन्न चाहिँ गजेन्द्र केसीले तानेको चुरोटको सुगन्ध मनभरी सुँघ्ने नै हुन्थ्यो । उनले चुरोट तानेर हावामा फुक्दा मेरो मन निकै प्रफुल्लित हुन्थ्यो । त्यो धुवाँको बासना मसँग आइपुगेपछि लामो स्वास तान्दै मैले त्यसको बासनाको भरपुर मजा लिन्थेँ ।घोराहीमा भर्खर मात्र नयाँ सिनेमा घर खुलेको समाचारले पूरै गाउँ नै तरङ्गित थियो । स्कुलमा पनि सिनेमा हेर्ने सौभाग्य पाएका विद्यार्थीहरूको गफ सुन्न निकै रमाइलो हुन्थ्यो । तर मेरो पुर्पुरोमा त्यति सजिलै सिनेमा हेर्ने लेखेको थिएन । त्यसैले अरूले सुनाएको गफमा चित्त बझाउनुबाहेक अर्को विकल्प थिएन । मुख्य समस्या पैसाको थियो । मसँग कहिले पनि पैसा हुँदैनथ्यो । दसैँमा मामाघर जाँदा मामाघर बोइले दिएको २ रुपैयाँ, माइजूले दिएको २ रुपैयाँ अनि मामाले दिएको १ रुपैयाँ र मौलिबाको घर बाट पाएको १ रुपैयाँ जोड्दा ६ रुपैयाँ हुन्थ्यो । तर त्यो सबै पैसा माघे संक्रान्तिमा लाग्ने बाह्रकुने दहको मेलामा बदम र सुन्तला किनेर सकिन्थ्यो । आफ्नो निजी पैसा गराउन फेरि अर्को दसैँ कुर्नुपथ्र्यो । दसैँमा पाइने पैसा बाहेक मेरो लागि पैसा भनेको कहिलेकाहीँ बाटोमा या बारीमा भेटिने कसैले आफ्नो हात खुट्टाको मुसा निको गराउन त्यही मुसा काटेर रगत लगाएर फालेको तामाको पाँच पैसा हुन्थ्यो । त्यो पनि आफूलाई मुसा सर्छ कि भनेर सितिमिति टिप्ने आँट गरिदैनथ्यो ।पैसाको कुरोमा नानीको भने फुर्ति भने अर्कै हुन्थ्यो । सायद बुवा आमाले भनेको सुनेर होला, मेरी दिदीलाई हामी दाजुभाइ सबैले नानी भन्थ्यौं । ऊ म भन्दा छ वर्षले जेठी थिई । दसैँमा जहाँ टिका लगाउन गए पनि धेरै थोरै उसको पैसा पाकिहाल्थ्यो । त्यो बाहेक तिहारमा हामी तिन दाजु भाइले दिने पैसा । अनि साना तिना जे चाड आए पनि टीको लगायो कि पैसा । हाम्रो अगाडि अमिर थिई ऊ । त्यसैले उसले मन नगरे पनि बजार जाँदा प्रायस् म उसकै पछि लागेर जान्थे ।सहरमा नयाँ खुलेको त्यो एक मात्र सिनेमा घरमा प्रायजसो पुराना हिन्दी सिनेमाहरू लाग्थे । मैले त्यो बेलासम्म पर्दामा देखिने कुनै पनि चिज देखेको थिएन, न त टीभी, न भिडियो न सिनेमा नै । पर्दामा हेर्दा कस्तो हुँदो होला भन्ने कौतुहल मलाई पनि हुने नै भयो । गाउँका तीनजना केटीहरू मिलेर एक दिन शनिबार सिनेमा हेर्न जाँदै थिए । मेरी दिदी पनि थिई त्यो समूहमा । मैले थाहा पाएपछि म पनि जान्छु भनेर जिद्दी गरेँ । उनीहरूले मलाई नलान निकै प्रयत्न गरेका थिए तर मैले मान्दै मानिन । मैले रोएर उफ्रेर उपद्रो नै गर्न थालेपछि आमाले दिक्क मानेर मलाई नानीहरूसँग सिनेमा हेर्न पठाउनु भयो । मेरो खुसीको सिमाना थिएन । तीन जना मभन्दा ठूला केटीहरू अगाडि अगाडि अनि म चाहिँ लुखुरलुखुर उनीहरूको पछाडि पछाडि लाग्दै सवा घण्टाको बाटो छिचोलेर दिउँसो बाह्र बजेको सिनेमा हेर्न हामी घोराही पुग्यौँ । पहिलो पटक सिनेका हेर्न पाउने सोचले मात्रै पनि मेरो मन निकै उत्तेजित थियो ।घोराही पुग्दा साढे एघार भएको थियो । सिनेमा घर बाहिर बाहिर एउटा देशीले साइकलमा एउटा ढकमा राखेर अङ्गुर बेच्न राखेको थियो । मैले ती पोटिला अङ्गुर हेर्दै घुटुक्क थुक निलेँ । नानीहरू टिकट किन्न लाइनमा बस्दा म चाहिँ त्यही देशीको अगाडि गएर उभिएँ । उसले मैले एक टकले अङ्गुर हेरेको देखेर ‘किन्ने हो ?’ भनेर सोध्यो ।मसँग अङ्गुर किन्ने पैसा कहाँबाट हुनु ? मैले नबोलेर टाउको हल्लाएँ ।नानीहरू टिकट किनेर आए । मलाई त्यहाँ उभिएको देखेर उसले मलाई ‘यता आ मोरो’ भनेर तानेर लिएर जान लागेकि थिई । देशीले एउटा अलि कुहिन लागेको अंगुर टिपेर मलाइ, ‘ल एउटा चाखिलिनुस’ भन्दै मतर्फ अङ्गुर बढायो । एकाएक मेरो मुख रसायो । मेरो हात ऊतिर लम्किसकेको थियो तर नानीले मलाई जोडले तानेर लगिहाली ।म देशीको हातको त्यो अङ्गुर हेर्दै नानीसँग गएँ ।‘देशीले लगेर बेच्छ अनि थाहा पाउँछ, मुर्काटनो’ नानीले रिसाउँदै भनी । देशीले लगेर बेच्ने कुरा सुनेपछि म पनि अलि तर्सिएँ ।हामी सिनेमाहाल भित्र पस्यौँ । भित्र जताततै अँध्यारो थियो । एकछिन खोजेपछि मात्रै सिट भेटियो । उनीहरूले तेस्रो श्रेणीको टिकट लिएका थिए । मलाई श्रेणी भन्ने थाहा पनि थिएन तर सबभन्दा पहिलो लहरमा बस्न पाएकोमा मनै गद्गद् थियो ।एकछिनपछि सिनेमा सुरु भयो । सबभन्दा पहिले ‘श्रीमान गम्भीर’ भन्ने राष्ट्रिय गीत बज्यो । हामी अनि आफ्नो सिटबाट उठ्यौँ । त्यसपछि ‘धूमपान निषेध’ भन्ने ठूलो अक्षर अनि एउटा अलिकति जलेको चुरोटमा गुणनको चिन्ह बनाएको चित्र पर्दामा देखियो ।त्यसपछि धुन बज्न थाल्यो अनि त्यही धुनसँगै हिन्दीमा, उर्दूमा र अङ्ग्रेजीमा लेखेका अनेक कुराहरू आए । मैले खासै केही बुझिन । मलाई बुझ्नु पनि थिएन, म त सिनेमा कतिबेला सुरु हुन्छ भन्ने व्यग्र प्रतीक्षामा थिएँ ।सिनेमा सुरु भयो, मेरो खुशीको सिमा थिएन । मलाई सिनेमाको कथा बुझ्नुभन्दा पनि त्यहाँका चित्र, उनीहरूको नाच, उनीहरूको लडाइँ भिडाइ हेर्नु थियो ताकि अर्को दिन स्कुल गएर साथीहरूलाई गफ लगाउन पाइयोस् ।सिनेमाको पर्दामा यत्रा बडेमानका मान्छे देखेको, बाहिरका मान्छे त लघु मानव जस्ता देखिन्थे । मान्छेहरूलाई सामान्य आकारमा देख्न मलाई केही बेर लाग्यो । मानिसहरूले त्यही अलिकति छेक बार जस्तो बनाएको ठाउँमा पिसाब फेर्दै थिए । म पनि त्यही भिडमा मिसिएर आफ्नो काम पुरा गरें । पिसाब फेर्नेको त्यो भिडबाट बाहिर निस्कँदा एक जनाले भित्तामा अडेस लागेर चुरोट तान्दै थियो । अग्लो, जुँगा पालेको खाइलाग्दो मान्छे थियो, देख्दै पैसावाल लाग्ने । उसले चुरोट तानेको देखेर मेरो मन प्रफुल्ल भयो । त्यसको सुगन्ध लिन म उसको अगाडि गएर उभिएँ र टाउको माथि फर्काएर उसले धुवाँ फाल्ने प्रतीक्षा गर्दै उसले चुरोट तानेको एक टकले हेरेँ ।मैले उसलाई त्यसरी हेरेको देखेर उसले पनि अचम्म मानेर म तर्फ हेर्दै सोध्यो, ‘ए फुच्चे, के हेरेको ? चुरोट तान्ने हो ?’म हाँसे मात्रै । ‘अँ’ भाने आँट आएन । म जस्तो सानो बच्चालाई उसले चुरोट तान्न देला भन्ने मैले सोच्न सकेन, उसले जिस्काएको होला भनेर उसलाई हेरेर हाँसे मात्र ।‘तान्ने हो ? भस्मे मजा आउँछ’ उसले मलाई चुरोट दिँदै भन्यो ।याक चुरोट थियो, फिल्टर भएको । देउराली भन्दा धेरै राम्रो, सिलिक्क परेको अनि बासना पनि अलि अर्कै थियो, मीठो । मैले पनि याक चुरोट तान्ने त्यो सुनौलो मौका छोड्ने कुरै थिएन ।त्यहाँ त्यो दिन मलाई चुरोट तान्न रोक्ने न भाइ थियो न आमा नै । नानीले देख्छे कि भनेर मैले यताउता हेरेँ अनि केही खतरा नदेखेपछि खुरुक्क उसको हातबाट चुरोट लिएर हावामा सुन्दर आकार बनाएर धुवाँ बाहिर फुक्छु भन्ने सोच बनाउँदै लामो सर्को तानेँ । अनि पूरैभित्र धुवाँ लगेँ । तर मेरो सोचाइ विपरीत मलाई अचानक तीन लोक चौध भुवन एकै पटक देखे जस्तो भयो । नाक पिरो भयो अनि निधार पनि झनन गर्यो । चिटचिट पसिना छुट्यो । निसासिँदै मैले खोक्न थालेँ । अनि टाउको फटफटाउँदै उसलाई चुरोट फिर्ता दिएँ । मेरो त्यो दशा देखेर ऊ अट्टहास जस्तो गरेर हाँस्यो ।मलाई निकै कष्ट भएको थियो । त्यहीँ भुइँमा म थचक्क बसेँ । तर त्यो जुँगामुठेले मलाई केही सहयोग गरेन, खालि मेरो त्यो कष्ट देखेर हाँसेर आफूले मजा मात्र लियो । अलि कम भएपछि म खुरुक्कभित्र गएर नानीको छेउमा आफ्नो सिटमा बसें ।टाउको दुखेको जस्तो रिँगटा लागेको जस्तो अनि वाकवाकी आउला जस्तो भएको थियो तर नानीलाई त्यो कुरा भन्ने आँट थिएन । उसले मलाई सहानुभूति देखाउनुको साटो उसको पिटाइखाइन्छ भन्ने थाहा थियो । त्यति मात्रै हैन आमालाई भन्दिई भने त झन् धुरीखाँबोमा बाँधिनुपर्ने निश्चित थियो त्यसैले चुपचाप बसें । वाकवाकी र टाउको दुखाले मलाई छोडेको थिएन । त्यसैले बाँकी सिनेमामा मलाई दिलचस्पी भएन । तर बिस्तारै मेरो टाउको दुखाइ र वाकवाकी कम हुँदै गयो । सिनेमा सकिँदासम्म लगभग सबै ठीक भइसकेको थियो । तर पनि चुरोटले दिएको त्यो कष्ट मैले बिर्सेको थिएन ।यस्तै हुँदो रहेछ र त आमाले चुरोट बिँडी नखानु भन्नु भएको रहेछ भन्ने मलाई बल्ल थाहा भयो । बासना जति मीठो भए पनि ठीक कुरो रहेनछ । अब ज्यान जाला त्यसमा हात लगाउने छैन भनेर मैले मन मनै प्रण गरेँ ।सिनेमा सकियो । घर पुग्ना बित्तिकै आमाले सोध्नु भयो, हेर्यौ त फिलिम ?नानीले ‘अँ’ भनेर उत्तर दिई ।के फिलिम लाग्य रै’छ त ? आमाले सोध्नु भयो ।नानी अक्मकिए जस्तो गरेर टाउको कन्याउँदै सोच्न थाली । उसले बिर्सी या उसलाई के सिनेमा हेरेको भन्ने थाहा नै थिएन मैले अड्कल काट्ने कष्ट गरेन किनभने मलाई सिनेमाको नाम थाहा थियो ।सबभन्दा पहिले पर्दामा त्यत्रो ठूलो अक्षरले लेखेको नाम पनि नानीले बिर्सिसकिछ भनेर मलाई आफूलाई ऊ भन्दा बुद्धिमान भएकोमा गर्व गरेँ, अनि फूर्तिसाथ भने ‘धूमपान निषेध ।’मेरो उत्तर सुनेर आमाले हाँसो थाम्न सक्नु भएन ।#धूमपान निषेध