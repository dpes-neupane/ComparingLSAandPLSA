काठमाडौं– साहित्यकार आन्विका गिरीको सचित्र बालपुस्तक ‘आमाले सक्नुहुन्छ’ र ‘सानीका ज्ञानी कुरा’ विमोचन भएको छ । ‘सानीका ज्ञानी कुरा’ बाल यौन दुर्व्यवहार बुझाउने सचित्र बालपुस्तक हो भने ‘आमाले सक्नुहुन्छ’ सचित्र बाल कथा हो । ‘आमाले सक्नुहुन्छ’ कथा मा सात वटा कथाहरु समावेश गरिएको छ ।सांग्रिला पुस्तकले प्रकाशन गरेका यी पुस्तकहरुको अज एक कार्यक्रमको आयोजना गरी यी एकसाथ विमोचन भएको छ  ।  पुस्तकको पाण्डुलिपी पढेर सुझाव दिने ४ जना बालिकाहरु अवानी गिरी, यूथि गौचन, जिया रेग्मी गौतम र पुर्निका वस्तीले एकसाथ विमोचन गरेका हुन् । विमोचन कार्यत्रममा बोल्दै प्राध्यापक डा. केदारभक्त माथेमाले बच्चाहरुलाई बाल साहित्य पढ्ने वानीको अभिवृद्धि गर्नको लागि यस्ता पुस्तक उपयोगी हुने बताए । उनले पुस्तक पढ्ने वानीले बालबालिकाको अविभावकसँगको सम्वन्ध थप मजवुद हुने अध्ययनले देखाएकाले आफ्ना बालबालिकालाई पढ्ने वानीको विकास गर्न सुझाव दिए ।प्राध्यापक माथेमाले साहित्यकार गिरीका किताव अन्य लेखकको भन्दा फरक भएको र अव अविभावकको बारेमा पनि लेखिदिन लेखिका गिरीलाई आग्रह गरे ।त्यसैगरी, ‘आमाले सक्नुहुन्छ’ पुस्तकबारे आफ्नो धारणा राख्दै प्रतिनिधिसभाकी सांसद सरिता गिरीले कुनै पनि समस्याको समाधान कसरी गर्न सकिन्छ भन्नेमा आमाको भूमिका महत्वपुर्ण हुने बताइन् । उनले पुस्तकमा आमालाई हिरोको रुपमा प्रस्तुत गरेर गिरीले समाजको यथार्थ चित्र उतारेको बताइन् । पुस्तकमा बाक्यहरुसँगै चित्रहरु पनि भएकाले कथा बुझ्न सहज र सरल भएको र ‘आमाले सक्नुहुन्छ’ पुस्तक साच्चिकै आमा जस्तै नै भएको ब बताइन् । ‘सानीका ज्ञानी कुरा’ पुस्तकबारे बोल्दै जनस्वास्थ्यविद् डा. अरुणा उप्रेतीले पुस्तकले यौन हिंसा कस्तोलाई भन्ने र यसबाट कसरी जोगिने बारे राम्रो पाठ सिकाएको बताइन् । यौन हिंसाका सिकार बालिका मात्र नभएर बालकहरु पनि हुने गरेकाले बालकहरुमा हुने यौन हिंसाबारेको सचेतना फैलाउने खालको किताव पनि लेखिदिन लेखिका गिरीलाई उनले सुझाव दिइन् । डा. उप्रेतीले यस्ता किताव बालबालिकाले मात्रै होइन कि हरेक अविभावक, शिक्षक शिक्षिका लगायतले अनिवार्य पढ्न पनि आग्रह गरिन् ।कार्यक्रममा लेखिका गिरीले बालबालिका सम्वन्धि पुस्तक कमै मात्रै पाइने भएकाले यस्ता पुस्तक लेख्न रुचि जागेको बताइन् ।यो भन्दा अगाडि गिरीका बालबालिका सम्वन्धि ‘हाम्रो कुरा पनि सुन्नुस्’ र ‘नाक कसरी ठाडो हुन्छ ?’, र ‘ठूलो मान्छे कसरी बन्ने ?’ पुस्तकहरु प्रकाशन भईसकेका छन् ।  