
१२ माघ, काठमाडौं । साहित्यिक पत्रिका, त्यो पनि लगातार ५८ वर्षसम्म निकाल्नु चानचुने कुरा होइन । कुनैबेलाका चर्चित साहित्यिक पत्रिका ‘शारदा’ र ‘रुपरेखा’ धेरैअघि नै बन्द भइसकेको परिप्रेक्षमा ती पत्रिकाको पदचाप पच्छ्याउँदै निस्किेको ‘रचना’ अहिले पनि निरन्तर प्रकाशनमा छ ।
नेपाली साहित्यले जति पनि विशिष्ट साहित्यकार जन्मायो, त्यसमा शारदा र रुपरेखापछि ‘रचना’को नाम आउँछ । पत्रिकाको नाममा सरकारको स्तुति गाउने ‘गोरखापत्र’ र पछि ‘मधुपर्क’मा विद्रोही लेखकहरुले ठाउँ नपाउँदा ‘रचना’ जस्ता साहित्यिक पत्रिकाले उनीहरुलाई आड भरोसा दिएको थियो ।
माध्यमिक स्तरको परीक्षा सकेर फुर्सद भएका बेला हाँस्य व्यङ्ग्यकार भैरब अर्यालले रोचक घिमिरेलाई साहित्यिक पत्रिका प्रकाशन गर्न सुझाव दिएका थिए । एक वर्षअघि मात्रै जन्मिएको ‘रुपरेखा’ पत्रिकाले बजारमा धुम मच्चाइरहेको उनले नजिकबाट महसुस गरेका थिए । नभन्दै पहिलो अङ्कबाटै ‘रचना’ पाठकको नजरमा पर्‍यो ।
रोचकका बुवा सोमथान घिमिरे ‘ब्यास’ आफैं साहित्यकार भएका कारण छोराको योजनालाई कुनै अवरोध गरेनन् । त्यस यता रोचक घिमिरे र ‘रचना’ द्वैमासिक साहित्यकारको आकर्षणको केन्द्र हुन थाल्यो । यो पत्रिका नेपालमा त लोकप्रिय भयो नै, नेपाली भाषी रहेका दार्जीलिङ, कालिम्पोङ, सिक्किम र असाममा समेत यसका सयौं ग्राहक बने । आजभोलि ‘रचना’को सम्पादन र प्रकाशनमा रोचकलाई उनका दुई छोराहरु सुधिर र प्रतीकले सहयोग गरिरहेका छन् ।
केही पुस्तकको सम्पादन समेत गरेका रोचकका ‘सम्झनामा फक्रिएका थुँगाहरु, अनुहार र अनुभूति जस्ता निबन्ध र संस्मरणात्मक पुस्तक प्रकाशित छन् ।
यसपटक यिनै साहित्यिक  पत्रकार एवं निबन्ध लेखक रोचक घिमिरेसँग उनले भोगेका साहित्यकार र उनीहरुका अनौठा चालचलनका विषयमा कुराकानी प्रस्तुत गरेका छौं-
नेपाली साहित्यको विकासमा ‘रचना’पत्रिकाको महत्व कस्तो छ भन्ने लाग्छ ?
आजको विकसित अवस्था हेर्दा २०१८ साल भनेको पुरानो युग हो । त्यो बेला लेखपढ गर्ने सीमित सामग्री हुन्थ्यो । यस्तो बेलामा साहित्यिक पत्रिका निस्कनु आफैंमा महत्वपूर्ण कुरा थियो । अक्षर चिनेका मानिसलाई यस्ता पत्रिका पढ्न पाउनु भोको मानिसलाई मिष्ठान्न दिए जत्तिकै हुन्थ्यो । जहाँसम्म साहित्यको विकासको कुरा छ, त्यसलाई केही बुँदामार्फत यसको महत्व प्रस्ट पार्ने प्रयास गर्छु ।
-सर्वप्रथम पारिजातलाई कथाकारको रुपमा बाहिर ल्याएको नै रचनाले हो । उनको ‘मैले नजन्माएको छोरा’ पहिलो पटक रचनामा छापिएको थियो । त्यसपछि मात्र उनी उपन्यासकारका रुपमा बाहिर आएकी हुन् ।
-जुनबेला कवि तुलसी जोशी धनकुटा क्याम्पसमा पढ्थे, उनी कविका रुपमा चिनिएका थिएनन् । रचनाको पहिलो अङ्कमै उनको तुलसी दिवसको नाममा ‘हृदयको बालक’ कविता छापियो । आज तुलसी दिवस धेरै कविका आदर्श कवि भएका छन् ।
-त्यो बेला पुस्तक छाप्न पनि अञ्चलाधीशको स्वीकृति लिनु पर्दथ्यो । छापिएका कुरा पनि प्रशासनमा सेन्सरगर्नुपर्दथ्यो । साझा प्रकाशनमा सरकारी अनुकूलका पुस्तक मात्र छापिन्थे । जगदीश घिमिरेको उपन्यास ‘साविती’ सरकार बिरोधी भएको आशंकामा साझाप्रकाशनलगायतले छाप्न अस्वीकार गर्‍यो । कतैबाट नछापिने भएपछि जोखिम उठाएर ‘रचना’ ले नै सम्पूर्ण उपन्यास एकैपटक छापेको थियो । त्यति मात्र होइन, अर्को अंकमा त्यसमाथि बहस गराएर एक प्रकारले विद्रो गरेको थियो । यो घटनाका कारण पछि मैले प्रशासनबाट दुःख पाएको कथा छुट्टै छ ।
-डा.गोविन्द भट्टराईलाई विद्यार्थीकालमा र महाकवि लक्ष्मीप्रसाद देवकोटालाई समालोचकका रुपमा ‘रचना’ले नै चिनाएको हो । साहित्यकारका रचनालाई ठाउँ दिनु त यसको काम थियो नै, त्यो भन्दा बढ्दा हामीले हाँस्यब्यङ्ग्यलाई साहित्यको केन्द्रमा ल्यायौं । यसमा भैरब अर्यालले ठूलो भूमिका खेले । त्यो बेलाकेा बन्द समाजमा राजनीतिलाई प्रहार गर्ने हास्यब्यङ्ग्य नै मुख्य माध्यम थियो । साहित्यमा यस्ता धेरै काम हामीले गरेका छौं । यो मैले भनेको होइन, रचनाको योगदानका यससम्बन्धमा डा. अभि सुवेदीले गर्नु भएको विश्लेषण हो । ‘रचना’ को सय अङ्कमा त्यो लेख पढ्न सकिन्छ ।
बायाँबाट क्रमश- लक्ष्मी प्रसाद देवकोटा, लेखनाथ पौड्याल र बालकृष्ण सम
तपाईंका प्रकाशित पुस्तकहरु पढ्दा ‘रचना’ प्रकाशन गर्नुअघि नै साहित्यकारसँग तपाईंको गहिरो चिनजान थियो भन्ने देखिन्छ । एउटा फुच्चे केटो लेखनाथ, लक्ष्मीप्रसाद, समदेखि त्योबेलाका सबै चर्चित साहित्यकारको निकट कसरी हुनुभयो ?
मेरा बुवा सोमनाथ आफैं साहित्यकार हुनुहुन्थ्यो । उहाँले त्योबेला नै बनारसबाट संस्कृत साहित्यमा स्नातकोत्तर गरेर रामेछापमा मास्टरी गर्नुहुन्थ्यो । उहाँ जग्गाको मुद्दा लड्न काठमाडौं आएको बखत भीमशमशेरको टंगालस्थित दरबारमा पुराण भन्ने संयोग जुरेछ । त्यसका मुख्य पण्डित लेखनाथ पौडेल रहेछन् । पुराण भन्दाभन्दै लेखनाथको गला बसेपछि संयोगले मेरा पिताजीले पुराण वाचन गर्ने मौका पाउनु भएछ । उहाँको वाचन यति शक्तिशाली भएछ, रानीले उताको जागिर छाडेर काठमाडौं आउन कर गरिछन् । जुन दरबारमा लेखनाथ भीमशमशेरका छोरा नातीहरुलाई ट्युसन पढाउँथे, त्यही दरबारमा मेरा बुवा पण्डितका रुपमा प्रवेश गर्नुभयो ।
अर्कोतर्फ, लक्ष्मीप्रसाद देवकोटाकी दिदी पनि टंगाल दरबारमा काम गर्नुहुन्थ्यो । यसबाट बुवा देवकोटाको पनि नजिक हुनुभयो । पछि त लक्ष्मीप्रसाद देवकोटा र हाम्रो कति नजिकको सम्बन्ध भयो भन्ने कुरा बुझाउन एउटै घटनाबाट प्रस्ट हुन्छ ।
कुन घटना ?
देवकोटा क्यान्सरको बिरामी भएर कोलकाताको अस्पतालमा भर्ना हुनुभएको थियो । त्यहाँको प्रबन्ध पनि बुवाले मिलाउनु भएको थियो ।देबकोटाका परिवार उतै हनुहुन्थ्यो । रोग निको पनि नहुने र खर्च भइरहने भएपछि उहाँ नेपाल र्फकन चाहनुहुन्थ्यो । तर, आर्थिक अभावले रोकिनु भएको रहेछ । बुवा पुगेर साथीका लागि आर्थिक अभाव टारिदिनु भयो ।
देवकोटा त्यो पैसा तिर्नु चाहानुहुन्थ्यो । बुवा लिन नचाहने । देवकोटा साथी नै भए पनि ब्राम्हणको आर्जन खाँदा शुभ हुँदैन भन्ने सोच्ने । यो माथापच्ची भएपछि एक दिन मलाई देवकोटाले नेपाल फर्केपछि घरमै बोलाउन पठाउनुभयो । म १६-१७ वर्षको फुच्चेलाई बोलाएर उहाँले मसँग ऋण लिएको कागज बनाइदिनुभयो । उक्त तमसुकमा कथंकदाचित ऋण तिर्न नसके देवकोटालाई राणाबाट बकस भएको जमल विश्वज्योती सिनेमा नजिकै रहेको जग्गा मेरो नाममा भोगचलन गर्ने स्वीकृतिनामा थियो ।
देवकोटा त बितिहाल्नुभयो, त्यो जग्गा तपाईंको नाममा आयो त ?
आएन । देवकोटा बित्दा साहित्यकार वीपी कोइरालाको सरकार थियो । देवकोटा शिक्षामन्त्री पनि भैसकेको हुँदा र रोगका कारण धेरै ऋण लागेको कुरा बाहिर आउँदा त्यसले राम्रो सन्देश जाँदैन भनेर औषधि उपचारमा लागेको सबै ऋण सरकारले तिरिदिने निर्णय मन्त्रिपरिषदले गर्‍यो ।
रोचक घिमिरे
देवकोटाले आफ्नो मृत्यु संनिकट आएको थाहा पाएपछि आफूले को-कोसँग ऋण लिएको भन्ने कुरा विभिन्न ठाउँमा टिपोट गर्नुभएको रहेछ । त्यसमाथि मलाई गरिदिएको कागजमा उहाँका काँइला भाइ मधुसुदन देवकोटा पनि साक्षी हुनुहुन्थ्यो । यो कुरा सरकारलाई थाहा भैहाल्यो ।
खासमा मलाई त्यो पैसा वा जग्गाको मोह थिएन । किनभने त्यो बुबाको पैसा थियो र बुवाले पनि लिन चाहनु भएको थिएन । मलाई ऐतिहासिक महत्व हुने देवकोटाले मेरो नाममा गरिदिएको कागजको चाहीँ मोह थियो । तर, त्यो कागज फिर्ता गर्नुपर्ने बाध्यता भयो । त्यो फिर्ता गर्दा मलाई थक्थ-थक्क लागिरहेको थियो ।
तपाईंले धेरै बर्ष लक्ष्मीपूजाको दिन महाकवि देवकोटाको जुत्तालाई पूजा गरेर लक्ष्मी जयन्ती मनाउनुभएको कुराले निकै चर्चा पाएको रहेछ । खासमा त्यो जुत्ता तपाईंले कसरी प्राप्त गर्नुभयो ? कतिपयले चर्चाका लागि तपाईंले देवकोटाको जुत्ताको पूजा गर्नुभएको पनि भन्ने गर्छन् । खासमा के हो ?
देवकोटालगायतका धेरै कवि साहित्यकारहरुको मण्डली हाम्रो घरमा आउँथ्यो । एकपल्ट देवकोटा हाम्रो घर आउनुभएका बेला उहाँको जुत्ताको तलुवा खुस्कियो र त्यो चप्पलजस्तै हुन पुग्यो । मेरा बुवाले ‘साहिँला बाजे त्यस्तो जुत्ता नलगाउनू होस्, मसँग भएको अर्को नयाँ जुत्ता लैजानुहोस्’ भनेर आजभोलि बिहेमा लगाइने खालको रंगीन कपडाको नयाँ जुत्ता दिएर पठाउनुभयो । मैले हत्त न पत्त त्यो जुत्ता माथि ल्याएर सुरक्षित राखेँ ।
त्यसको केहीपछि उहाँको देहान्त भयो । मलाई लाग्यो, राम बनवास गएपछि उनका भाइ भरतले सिंहासनमा रामका खराउ राखेर राज्य चलाउन हुन्छ भने मैले देवकोटाको जुत्ता सिंहासनमा राखेर लक्ष्मी जयन्ती मनाउन किन हुन्न ?
यो कुरालाई भाइहरुले समर्थन गरे । किनभने, म देवकोटाको व्यक्तित्वलाई हरेक किसिमले श्रद्धा गथर्ंे । यो हाम्रो घर परिवारको महाकविप्रतिको श्रद्धाको परिचायक थियो । त्यो क्रम ६/७ वर्ष मात्र चल्यो । उमेर सानो भएका कारण प्रचारका लागि यसो गरेको भन्नु चाहिँ अन्याय नै हो ।
आम पाठकलाई थाहा नभएको देवकोटाको एउटा बानी भन्नुपर्‍यो भने के भन्नुहुन्छ ?
देवकोटा शास्त्रीय गायक पनि हुनुहुन्थ्यो । प्राय : हाम्रो घरमा महफिल जम्थ्यो र उहाँ हारमोनियम बजाउँदै विभिन्न किसिमका रागहरु गाउनु  हुन्थ्यो । त्यसमध्ये मलाई अहिले पनि विरक्त हुँदै एउटै गीत विभिन्न राग र आलापमा लगातार गाएको सम्झना आउँछ । त्यो गीतको चार लाइन यस्तो थियो –
तन्त्र तँ पर जा
पर जा तन्त्र
मन्त्र जपि तपि
पाको भइ आ
तन्त्र तँ पर जा
विसं. २००७ सालमा प्रजातन्त्र आए पनि ठूलो बेथिति देेखेपछि देवकोटाले विरक्त हुँदै त्यो गीत गाउने गरेको जस्तो लाग्छ । यस्ता अनौठा र लामा-लामा अलाप लिएर गाउनुहुन्थ्यो । मेरो बाल मस्तिष्कमा यी कुराहरु अहिले पनि घुमिरहन्छन् ।
कवि शिरोमणि लेखनाथ पौडेलका विषयमा सम्झिएको अनौठो स्मरण के छ ?
प्रजातन्त्र आएपछि राजा त्रिभुवनले पौडेललाई कवि शिरोमणि पदवीले सम्मान गरे । त्योबेला राणाको शक्ति गइसकेको थियो । आफूलाई प्रजातन्त्रवादी देखाउने वा देशभक्त देखाउनेहरु राणाको घर जानु भनेको एक प्रकारले गलत काम भन्ने ठान्थे ।
तर, पौडेलले भीमशमशेरकी कान्छी श्रीमती सीता महारानीलाई दाम चढाएर स्वस्ती गरेको दृश्य मेरो आँखामा झल्झली आउँछ । खासमा मेरो बुवालाई पनि त्यो कार्यक्रममा बोलाइएको थियो र म पनि जबरजस्ती बुवासँग त्यहाँ पुगेको थिएँ । पौडेलले दाम चढाएको कुरा निकै विवादित पनि भयो । तर, उहाँले जसले जे भने पनि मेरो अन्नदाता भीम शमशेर भएकाले मैले उहाँहरुलाई स्वस्ती गर्नुपर्छ भनेर आफ्नो इमान्दारिता देखाउनुभएको जस्तो लाग्छ ।
यो त बाहिर आएको कुरा भयो । शिरोमणि लेखनाथ पौडेलको बाहिर नआएको कुरा चाहिँ हाम्रा पाठकलाई सुनाउनुस् न ।
शिरोमणि लेखनाथ पौडेलेले लामो दाह्री पाल्नुभएको फोटो र चित्र प्रचलित छ । यो नै उहाँको ब्राण्ड हो । तर, दाह्री पाल्नुको खास कारण चाहिँ के थियो भने उहाँको गालामा एउटा तुर्लुङ्ग मासुको डल्लो झुण्डिएको थियो ।
भीम शमशेरको घरमा पढाउन जाँदा चकचके केटाकेटीहरुले जुनबेला पनि त्यो मासु तानेर हैरान बनाउँथे रे । त्यसलाई छोप्न उहाँले दाह्री पाल्न थाल्नुभयो । पछि त्यही दाह्री ब्राण्ड हुन पुग्यो ।
यति कुरा गरेपछि साहित्यका त्रिमूर्तिमध्ये बालकृष्ण समका कुरा कसरी छुटाउनु ! समका विषयमा तपाईंलाई अचम्म लागेको कुरा चाहिँ के हो ?
राणा कालमा बालकृष्ण समको शान पनि अरु राणाको भन्दा कम थिएन । त्यसमाथि उनले ००७ सालअघि नै साहित्यकारका रुपमा नाम कमाइसकेका थिए । फलस्वरुप उनी भाषा प्रकाशनी समिति जस्ता धेरै भाषा साहित्यका क्षेत्रका निर्णायक थिए ।
त्योबेला प्रजातन्त्रका पक्षमा आवाज उठाउने केदारमान व्यथित जस्ता साहित्यकारहरु सायद उनको कोपभाजनमा परेका थिए । प्रजातन्त्र आएपछि पासा पल्टियो । केदारमान व्यथित प्रज्ञा प्रतिष्ठानका कुलपति भए । उता बालकृष्ण सम व्यथितभन्दा तल उपकुलपति बनाइए । अनि त के थियो, व्यथितले समलाई अनेक तवरले अपमान गरेको धेरै दृश्यहरु मैले पनि देखेको छु ।
तर, त्यति गर्दा पनि समले त्यसलाई इस्यु बनाउन सकेनन् । किनभने उनले प्रजातन्त्रपछि म पनि आम जनता भएँ भनेर सार्वजनिक उद्घोष गर्दै आफ्नो नामको ‘शेर’ हटाएर ‘सम’ राखेका थिए । आफ्नो दरबारको अग्लो पर्खाल भत्काएर सबैले हेर्न मिल्ने सानो पर्खाल बनाउन लगाएका थिए ।
पछि आएका यस्ता अपमानहरुलाई पनि उनी सायद आफूमाथि परीक्षा लिइएको ठान्थे होला । जे होस्, राणाको सान सौकत देख्नेहरुका लागि समले भोगेका यस्ता अपमान निकै बिझाउँथ्यो ।
समका बारेमा आम पाठकले थाहा नपाएको कुराचाहिँ भनिदिनुस् न…
समका सम्पूर्ण परिवार नै मेकअप नगरी घर बाहिर निस्कँदैनथ्यो । आफ्नो सौन्दर्यप्रति यो परिवार कति सजग थियो भने समकी श्रीमती मन्दाकिनीले सम २०३७ सालमा बिरामी भएर लामो समय अस्पतालमा भर्ना भएपछि मात्रै उनको कपाल फुलेको कुरा थाहा पाएकी हुन् ।
नेपालमा छोरी मान्छेले मेकअप गर्ने चलन राणाकालमा सुरु भएको थियो । तर, छोरा मान्छेले मेकअप गर्छन् भन्ने कुरा हामीले समबाटै थाहा पाएका हौं ।
सिद्धिचरण श्रेष्ठले समको परिवारलाई ‘पाउडर परिवार’ भनेर जिस्क्याउँथे । कारण त्यो परिवारका छोरा मान्छे पनि घरबाहिर निस्कँदा वा कार्यक्रमहरुमा जाँदा पाउडर लगाउँथे । समका छोरा जर्नादन समहरुले सानैदेखि यस्तै चलनमा हुर्केका कारण उनीहरु मेकअप नगरी कतै हिँड्नै सक्तैन  थिए । यस्ता दृश्यहरु मैले धेरैपटक देखेको छु ।
साहित्यिक पत्रिका चलाउन थालेपछि तपाईंले धेरै साहित्यकारलाई नजिकबाट चिन्नुभयो । तीमध्ये केही क-कसलाई बढी सम्झनुहुन्छ ?
सबैसँग निकट सम्बन्ध रह्यो । सबैलाई सम्झन्छु । सबै साहित्यकारका घरभित्रका र सिर्जनका रचना गर्भसमेत थाहा हुन्थ्यो । मेरो आफ्नै प्रेस भएकाले साझा र रत्न पुस्तकका धेरै पुस्तकहरु छापिन आउँथे । तैपनि पारिजातले मलाई साह्रै स्नेह गर्थिन् ।
एकपटक विजय मल्लसहित एक हुल चर्चित साहित्यकारको टोलीले राति ११ बजेसम्म पिउने काम गर्‍यो । त्यसपछि एकजनाले पारिजातको डेरा जान उक्सायो । त्योबेलाकी सुन्दर पारिजात, चर्चाको शिखरमा थिइन् । उनी पुतलीसडकमा बहिनी सुकन्यासँग बस्थिन् । त्यो टोली पारिजात कहाँ नगई नछाड्ने भयो । रक्सी नखाने भएकाले मैले नै कसो-कसो त्यहाँसम्म पुर्‍याएँ ।
तर, जाँड खाएर मध्यरातमा आएका साहित्यकारको टोलीलाई पारिजातले ढोका खोल्दै खोलिनन् । अन्त्यमा, त्यो टोलीमा म पनि छु भन्ने थाहा पाएपछि मेरो विश्वासमा उनले ढोका खोलिन् ।
सबैजसो साहित्यकारसँगका यस्ता सयौं घटनाहरुको सम्झना छ । केही त पुस्तकहरुमा लेखी पनि सकेको छु ।
तपाई लेखकहरुलाई पारिश्रमिक दिनुहुन्नथ्यो भन्ने आरोप लाग्ने गरेको थियो । सत्य के हो ?
भूपी शेरचनले लेखेको चिठी
मैले लेख्न आग्रह गरेका लेखक-कविलाई मात्र पारिश्रमिक दिन्थेँ । त्यो बेला लेखिएको कुरा छाप्ने ठाउँ नै हुँदैनथ्यो । यस्तो बेलामा पत्रिकामा छापिनु नै ठूलो कुरा हुन्थ्यो । सायद यही कारण होला, चर्चित बाहेक अरुले रचनाको पारिश्रमिक माग्ने हिम्मत गर्दैनथे । केही लेखकले भने रचनासँगै पारिश्रमिक नदिने भए रचना नछाप्नु भन्ने आशयका पत्रहरु पनि आउँथे । यस्तै पत्र कवि भूपी शेरचन र भैरव अर्यालले पनि लेखेका छन् ।
पारिश्रमिक पाउने भाग्यमानी लेखकहरु को-को थिए ? उनीहरुलाई कसरी सम्झनुहुन्छ ?
शंकर लामिछानेलाई आफ्नो लेखाइप्रति एकप्रकारको विश्वास थियो । उनी रचना माग्न जाँदा आफूले लेखेका निबन्धहरुको मूल्य राख्थे । यो छाप्ने हो भने सय, यो छाप्ने भने दुई सय र यो चाहीँ पाँच सय भनेर भन्थे । म सबैभन्दा कम मोल पर्ने निबन्ध ल्याएर छाप्थेँ ।
पारिश्रमिक लिनेमध्ये सबैभन्दा कडा लेखक मनु ब्रजाकी थिए । उनी रचना छापिनुअघि नै पैसा लैजान्थे । उनी तराईबाट रात्रीबसमा काठमाडौं आउँथे र सिधै हाम्रो घरमा पस्थे । राति खाएको मदिरा गन्हाइरहेको हुनाले म उनलाई घरभित्र लैजान डराउँथे ।
किनभने, एकपटक एकाबिहानै मेरा बुवा नुहाएर पूजा गर्न ठिक्क परेका बेला उनले भावुकतावस बुवाको खुट्टा ढोगे । बुवाले उनले पिएको कुरा थाहा पाउनुभयो र उनी गएपछि रिसाउनुभयो । अनि उहाँले पुनः स्नान गर्नुभयो ।
जे होस्, वर्षको एक दुईपटक आउँथे र छापिएको र छापिन बाँकी भएको पैसा लिएर जान्थे । म पनि लामो कुरा गर्नुभन्दा छिटोभन्दा छिटो भगाउन चाहन्थेँ ।
साहित्यकारका रक्सीसम्बन्धी धेरै किस्सा तपाईंले आफ्नो पुस्तकमा पनि लेख्नुभएको छ । तपाईं सबैभन्दा रमाइलो घटनाचाहिँ कुन सम्झनुहुन्छ ?
हरिभक्त कटुवाल आसामबाट नेपाल आउँदा रक्सी चाखेका पनि थिएनन् । यहीँको संगतमा उनले रक्सी खाना थाले  । पछि त एडिक्ट नै भए । रक्सीसम्बन्धी उनको एउटा घटना भने मलाई बारम्बार सम्झना आइरहन्छ ।
एकपल्ट के भयो भने हरिभक्तले मज्जाले पिएका रहेछन् । यही अवस्थामा उनी रत्नपार्कबाट गाडी चढ्न खोज्दा रहेछन् तर गाडीवालले उनलाई चढाउन मान्दो रहेनछ । यस्तो अवस्थामा त्यहाँ ठूलो भिड लागेको थियो । कसो कसो म र एकजना साथी त्यो बाटो हिँड्दा त्यो दृश्य देख्न पुग्यौं । हामी छलिएर भाग्न खोज्दैथियौं, हरिभक्तले हामीलाई देखिहाले ।
अब त्यो हरिबिजोगमा उनलाई हामीले छाड्न मिलेन । उनलाई दुईतिरबाट बोकेर रानीपोखरी छेऊमा ल्यायौं । गाडीले लैजान नमानेपछि ट्याक्सीमा लैजाने निर्णय भयो । तर, ट्याक्सीले पनि उनलाई बोक्न मानेन । उनलाई पनि यसले ठूलो पीडा भएछ । त्यसपछि एउटा ट्याक्सीलाई उनले भने, ‘हेर बाबु, मलाई सामान्य मान्छे नठान । म त्यही मान्छे हुँ, जसले लेखेको गीत नारायण गोपालले गाएको छ ।’ त्यसपछि उनले ‘पोखिएर घामको झुल्का…’ गीत गाएर भने,  यो गीत मैले लेखेको हो ।’
सुरुमा त ट्याक्सीवालाले पत्याएन । उसले हामीलाई हेर्‍यो । हामीले स्वीकृति जनाएपछि उसले हरिभक्तलाई घरसम्मै छाडिदियो र पैसा लिएन ।
त्यति मात्र होइन, उसले हामी पनि साहित्यकार भएको थाहा पाएपछि घरैसम्म छाडिदियो ।
त्यो दिन मलाई लाग्यो, हामीले पो हाम्रो महत्व नबुझेर स-साना कुरामा अल्झिरहेका छौं, समाजले त हामीलाई आदर्श मान्दोरहेछ ।
 
