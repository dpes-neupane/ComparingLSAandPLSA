
म सप्तकोसी !
अब एकै छिन थुनिन्छु !
म समय–गति
अब एकै छिन रोकिन्छु !
ए…
अक्करहरू जिन्दगीका
सुन–सुन–सुन
मेरा कथाहरू सुन
मेरा व्यथाहरू सुन
समयका दारुण क्रन्दन
र, रोदनहरू सुन
यसअघि
कहिल्यै नसुनिएका
इतिहासका धुनहरू सुन !
म सप्तकोसी !
अब एकै छिन थुनिन्छु !
म समय–गति
अब एकै छिन रोकिन्छु !
कति बग्नु बोकेर ढाकरमा
मयलहरू पहाडका
कति कहनु रोकेर दोभानमा
कथाहरू गाउँका !
कति फलाक्नु बिजुवा
कति गाउनु रिसिया !
इतिहासले चिन्दै नचिनेका
समयले सुन्दै नसुनेका
पुर्खाका पदचापहरू सुन !
म सप्तकोसी !
अब एकै छिन थुनिन्छु !
म समय–गति
अब एकै छिन रोकिन्छु !
अक्करबाट खसेर
नदीको घागीमा घुमिरहेका
ढाक्रेका आत्माहरू सुन
खरितेले धपाउँदा धपाउँदै
तर्सेर भीरबाट खसेका
मृत तारीगाईका आत्माहरू सुन
वायु भएर
वायुमण्डलमा घुमिरहेका
समस्त प्राणीका प्राणहरू सुन !
म सप्तकोसी !
अब एकै छिन थुनिन्छु !
म समय–गति
अब एकै छिन रोकिन्छु !
