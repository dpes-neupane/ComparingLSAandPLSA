–शैलेश भट्टराई बिहानको दस बज्नलाई करिब बीस मिनेट बाँकी नै थिया । सेतो सर्ट, नीलो कोट र नीलै कटराइजको पाइन्टमा चिटिक्क परेर भाइराजा सर आफ्नो सिल्की कपाल हल्लाउँदै जुँगामा ताउ लाउँदै स्कोर्पियोमा अफिस आउनुभयो । अफिस कम्पाउन्डभित्र गाडी रोकियो । एकछिनपछि ड्राइभर ओर्लिए । गाडीको ढोका खोल्दिए । अनि उहाँ गाडीबाट उत्रिनुभयो । उहाँ उत्रिएपछि ड्राइभरले उहाँको ब्रिफकेस बोकिदिए । उहाँ कार्यकक्षतर्फ अघि बढ्नु भयो, उहाँ अघिअघि ड्राइभर पछिपछि । आफ्नो च्याम्बरमा छिर्नु भयो । ड्राइभर पनि छिरे जो ब्रिफकेस राखेर फर्किहाले । अफिस टाइम सुरु हुन बाँकी नै भएर होला सेवाग्राहीको भीड थिएन । एकजना सेवाग्राही भने प्रमुखलाई कुरेर बसिरहेका देखिन्थे । एकछिनपछि भाइराजा सरले उनलाई भित्र आउने इसारा दिनुभो । इसारा पाउनासाथ ऊनी काखीमा फाइल च्यापेर कौतुहल र मन्द मुस्कानका साथ छिटो छिटो हिँड्दै भाइराजा सरको च्याम्बरमा छिरे । करिब तीन चार मिनेटसम्म त शान्त नै थियो उहाँको च्याम्बर । त्यसपछि त अलिक चर्कै आवाज आउन थाल्यो । आवाज एकतर्फी थियो । भाइराजा सर ठूलो ठूलो आवाजमा बोल्दै हुनुहुन्थ्यो । के भा’रैछ भनेर म उहाँको च्याम्बरको ढोकाको सामुन्नेमा भित्रको आवाज सुनिने गरी कान त्यतै सोझ्याएर उभिएँ । उभिएँ के भनौँ कनसुत्लो लागेँ । भएको कुरा किन ढाँट्ने ? नेतागिरीमा निपुण मेरा लागि यसरी चियोचर्चो गर्नु सामान्य कुरा नै थियो । भनौँ भने ‘जागिरभित्रको जागिर’ पनि थियो । साइड जब थियो । भाइराजा सर भन्दै हुनहुन्थ्यो–‘अहिले म विदेश गएँ भने एक से एक युनिभर्सिटीले स्वागत गर्छन्, जानासाथ पीआरको ग्यारेन्टी छ । महिनाको आठ दस हजार डलर त लेक्चर दिएकै भरमा यत्तिकै कमाउँछु । रिसर्चको काम गरेँ भने त झन् कति कति । अरू सेवा सुविधाको त कुरै गर्नु परेन । त्यत्रा त्यत्रा अवसरहरू छोडेर म यहाँ किन छु ? किनकि आफ्नै देशमा केही गरूँ भन्ने भावना हो मेरा । ‘आफ्नो देशको सेवा गर्नमा जुन मजा आउँछ, त्यो अरूमा पाइन्न । आफ्नो देशमा उन्नति गर्नुको मजा नै बेग्लै हुन्छ । त्यसैले म नेपालमा छु ।’उहाँ रिसाउँदा, झोक्किँदा कसैले उहाँको चित्त दुखाउँदा, उहाँलाई कसैले इन्सल्ट गर्दा, लघुताभाष हुँदा उहाँको मुखबाट बारम्बार निस्किइरहने सूत्रवाक्य हुन् यी । यस्तो लाग्थ्यो यी वाक्यहरू उहाँले भनिरहनुभएको छैन, उहाँको मुखारबिन्दुबाट स्वचालित रूपमा आफ से आफ निस्किरहेका छन् । कहिलेकहीँ सडकमा धुवाँधूलो खाँदा, जाममा घण्टौँ फस्दा, बजारमा तेल ग्यास नपाउँदा, लोड्सेडिङको मारमा पर्दा, सामान किनेर ठगिँदा, कानुनी उल्झन आइलाग्दा चाहिँ ‘थुक्क बेकारै आइएछ यो देश’ भन्नुहुन्थ्यो । उहाँको आजको झोँकका कारण के हो, त्यो चाहिँ मैले बुझ्न सकिरहेको थिइनँ । तर नबुझी पनि धर थिएन मलाई । मेरो ‘जागिरभित्रको जागिर’को सवाल जो थियो । यसको छुट्टै अघोषित तलब, भत्ता थियो । सेवा, सुविधा, उन्मुक्ति, छुट र लुटका अरू अनेक अवसरहरू थिए । भाइराजा सरको कुरो सोह्रै आना सत्य थियो । उहाँ पढाइमा अति ट्यालेन्ट हुनुहुन्थ्यो । उहाँको प्रतिस्पर्धी कोही थियो भने त्यो उहाँ आफैँ हुनुहुन्थ्यो । आफ्नो विषयवस्तुमा धुरन्धर अनि अङ्ग्रेजी भाषामा प्रखर भएको कारणले विदेशमा प्रतिनिधित्व गर्नुपर्दा उहाँको नेतृत्व र उपस्थिति निर्विकल्प जस्तै थियो । उहाँले वाकओभर दिएपछि मात्रै अरूको चान्स आउँथ्यो । यस्तै सिलसिलामा कतिपय विदेशीविज्ञहरू पनि उहाँका सामु परेपछि हीनताबोधले ग्रसित भएर जान्थे रे भने कतिपय तारिफ गरेर अघाउन्नथे रे । कतिपय त ‘मलाई तपाईंको चेला बनाउनुस्, केही सिक्न चाहन्छु’ पनि भन्थे रे । साँच्चै नै ! आफ्नो क्षेत्रको ज्ञान रसीपको शास्त्रार्थमा एक से एक मै हुँ भन्ने घाघडानहरू पनि उहाँको अघि लखतरान हुन्थे । कुनै शङ्कै थिएन । त्यसैले त पूर्ण छात्रवृत्तिमा पाँच पाँच वर्ष अध्ययन बिदामा बेलायतमा पढ्ने अवसर पाउनुभयो । अवसरको सदुपयोग गर्न उहाँ बेलायत जानु भयो । उहाँ विदेश जाँदा धेरैले अनुमान गरेका थिए–‘भाइराजा भासिए, केको आउँथे अब ? आउँदैनन् । उतै सेटल हुन्छन् । एक से एक अफरहरू छोडेर त्यस्तो धुरन्धर मान्छे यहाँ धुवाँ धूलो खान किन आइरहन्थे ?  साँच्चै नै विदेशमा उहाँलाई उतै राख्ने प्रयत्न पनि खुब भाथ्यो र । पढाइ सकिएपछि बेलायत मात्र नभई अरू अरू देशका विश्वविद्यालयबाट पनि एक से एक अफर पनि आएका थिए । त्यस्ता अफरले अहिले पनि उहाँलाई छोडेको छैन ।बेलायतमा उहाँले झन् अत्याधुनिक, उन्नत ज्ञान र सीप सिक्ने अवसर पाउनुभयो । मास्टर्स डिग्री सकेर जानुभएको भाइराजा सर सबको अनुमानलाई समसान पुर्याउँदै, सब अवसरहरूलाई आगो लगाउँदै पीएचडी उपाधि लिएर नेपाल आउनुभयो । देशको सेवामा दत्तचित्त भएर लाग्नु भयो । आएको एक वर्षभित्रै प्रमोसन हुनुभयो । अब त झन् खारिएर आउनुभएको थियो । त्यसैले उहाँका प्रतिस्पर्धीहरूको हीनताबोधको हाइट झनै बढेर जाने पक्का भइसकेको थियो । बेलायत जानुअघि आलाकाँचै हुनुहुन्थ्यो तर अहिले अलिक परिपक्व हुनुभएछ । सेतै फूलेको कपालले पनि सायद यसैलाई इङ्गित गथ्र्यो । कालो वर्णको हुनुहुन्थ्यो । अहिले अलिक गोरो हुनुभएछ । कागलाई माथ गर्ने चलाख हुनुहुन्थ्यो । त्यसमा भने कुनै कमी आउन दिनुभएको थिएन । साह्रै मरन्च्याँसे हुनुहुन्थ्यो । खपटे अनुहारमा गाला स्याप्प बसेका थिए । तपाईंले उहाँलाई नमस्कार गर्दा उहाँका हातले होइन, गालाले नमस्कार फर्काउलान् जस्तो थियो । गालाका हड्डीहरू अघि बढ्नलाई तँछाडमछाड गरेको देखिन्थ्यो । ती हड्डीहरू पनि पछि हटेछन् । गाला अघि बढेछन् । गाला पुक्क लागेर खाइलाग्दो हुनुभएछ । ह्यान्डसम हुनुभएछ । वास्तवमा मान्छेको गालामा सुन्दरताको ठूलै रहस्य लुकेको हुन्छ । बेलायत जानुअघि चुरोट खाएर नअघाउने मान्छे अब चुरोट खानेलाई अघाउन्जेल अर्ती दिने भएर आउनुभएछ । रक्सी पनि बेपत्तै पिउनुहुन्थ्यो । त्यो बानी पनि बेलायतमै बगाएर आउनुभएछ । रक्सी खाएर दुनियाँको हुर्मत लिने मान्छे अहिले भने रक्सी खानेको हुर्मत लिन थाल्नुभएछ । यी र यस्ता परिवर्तन बोकेर आउनुभएको थियो भाइराजा सर बेलायतबाट । बेलायतबाट आएपछि उहाँको विद्वता र ज्ञानले देश नै लाभान्वित हुँदै थियो । यही क्रममा उहाँ चर्को स्वरले बोल्नुपर्ने यस्तै एकाध घटनाहरू बेलाबखत हुने गर्थे । आज पनि फेरि त्यस्तो के भएछ त ? मेरा कान फेरि उहाँको च्याम्बरतिर सोझ्याउनै पर्ने बाध्यता थियो । सोझ्याएँ । उहाँ भन्दै हुनुहुन्थ्यो– ‘म के भिखारी हुँ ? मेरो त्यत्रो ‘अपच्र्युनिटी कस्ट’ मजाक हो ? तपाईं मेरो इन्सल्ट गर्न आउनु भाको ? ’  र अन्त्यमा भन्नुभयो–‘म यो फाइलमा ज्यान गए नि सही गर्दिनँ ।जानुस् तपाईं ।’ एकछिनपछि ‘देशमै केही गर्नु भाइराजा सरको भव्य भावनामाथि खेलवाड गर्ने तत्त्व कालोनीलो मुख लाउँदै उहाँको च्याम्बरबाट भिजेको मुसो झैँ लुरुक्क बाहिर निस्केको देखियो । त्यो तत्त्व त्यही समयमा भोलिपल्ट पनि भाइराजा सरको सोही च्याम्बरबाट निस्केको देखियो । तर अघिल्लो दिनको भन्दा नितान्त फरक दृश्य, फरक मुद्रा र फरक हाउभाउका साथ । भाइराजा सर र ऊ दुवैजना डीभी परेका बेरोजगारझैँ मखलेल मुद्रामा कान्तिमय मुहारका साथ बाहिर निस्कँदै थिए । दुवैजना मधुर मुस्कानका साथ हात मिलाएर बिदावारी भए । म पनि मखलेल हुँदै आफ्नो ‘जागिरभित्रको जागिर’ खानतिर लागेँ ।’