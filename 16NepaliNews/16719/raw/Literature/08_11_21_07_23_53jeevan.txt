काठमाडौं–लेखन, पत्रकारिता र सरकारी सेवामा लामो समयदेखि सक्रिय तथा भूगर्भविद अरूणकुमार सुवेदीको आत्मकथा “जीवनयात्रा” सार्वजनिक भएको छ ।  घोष्ट राईटिङ नेपालद्धारा प्रकाशित “जीवनयात्रा”किताब भुगर्भशास्त्रका प्राध्यापक तारानिधि रेग्मी, लेखक अरुणकुमार सुवेदी, सम्पादक टङ्क पन्त, पत्रकारद्वय गुणराज लुइँटेलरतीर्थ कोइराला र पुर्वान्चल विश्वविद्यालयका पूर्वउपकुलपति जगतबहादुर क्षेत्रीले संयुक्त रूपमा सार्वजनिकिकरण गरेका हुन् ।  किताबमाथि बोल्दै भुगर्भशास्त्रका प्राध्यापक तारानिधि भट्टराईले भने, ‘पुस्तक पढ्न थालेपछि छोड्न मन लाग्दैन । यो पुस्तक मात्र होइन, आगाको फिलिङ्गो हो । वहाँको व्यक्तित्व, ओज र सोचका आधारमा नेपालमा यत्तिको होनहार मान्छे पनि छ र भन्ने प्रश्नचिह्न खडा हुन्छ । उहाँ बहुआयामिक व्यक्तित्वको धनी हुनुहुँदो रहेछ भन्ने खुलासा भएको छ ।’ पुस्तकमा खानीको बारेमा आधारभूत जानकारी मात्रै नभएर नेपालमा कहाँकहाँ कस्ताकस्ता खानी छन् र हामी कति धनी छौँ भन्ने व्याख्या गरिएको छ । त्यसैगरी अर्का वक्ता पत्रकार गुणराज लुइँटेलले भने, ‘यस किताबलाई तथ्यगत रूपमा हेर्दा आधिकारिक दस्तावेजजस्तो लाग्छ, अन्यथा यी कुराहरू केवल उहाँका व्यक्तिगत अनुभवका रूपमा मात्र सीमित हुन्थे । यहाँ माझकिरातको एउटा सभ्यताको नालिबेलीसमेत आएको छ । सँगसँगै वन्यजन्तु संरक्षणमा पनि मान्छेलाई सचेत गराएका छन् । भूत, झाँक्रीजस्ता हाम्रा पुराना सभ्यता र संस्कृतिका कुरा पनि नयाँ र अनुसन्धेय ढङ्गले आएका छन् । हामीले बिर्सिसकेका ग्रामीण शब्द र प्रथाहरूका बारेमा पनि पाठकले नयाँ संवाद अनुभव गर्न सक्छन् । यसर्थ यो किताब माझकिरातमा बस्ने मान्छेहरूको साझा कथा हो ।’किताबमाथि बोल्दै पत्रकार तीर्थ कोइरालाले भने, ‘ठाउँ विशेषले जाति निर्धारण हुन्छ भन्ने देखाउँछ । यश किताबमा अरुणकुमार लिम्बू सुवेदीको व्यक्तित्व निर्माण भएको छ । ’ राजादेखि विषयविज्ञ र विद्वानसम्मको सरसङ्गत गरेका सुवेदीले जहाँ पनि आफ्नो हक्की स्वभावको परिचय दिएका छन् । उनले पूर्व लिम्बूवानको हिरादेखि दार्चुलासम्मको हिराको खोजी गरिएको छ । खानी र भुगर्भका दृष्टिले देशको समृद्धिको ढोका खोलेको छ ।किताबमाथि प्रकाश पार्दै पूर्वान्चल विश्वविद्यालयका पूर्व उपकुलपति जगतबहादुर क्षेत्रीले भने, ‘मलाई त किताब पढेपछि अरूण अजिङ्गरजस्तै लाग्यो । उनको व्यक्तित्व खोलोजस्तै ओह्रालो बगिरहने खालको रहेछ भन्ने किताबमा स्पष्ट ढङ्गले आएको छ । अरुणले जीवनमा कठोरभन्दा कठोर निर्णय पनि गरेको देखिन्छ । साहसले मान्छेलाई अगाडि बढाउँछ भन्ने प्रेरणा नै किताबको मुख्य सन्देश हो ।’ पत्रकार टंक पन्तले नयाँ पुस्तालाई एउटा नयाँ खोज र अनुसन्धानको लागि पुस्तकले महत्वपूर्ण भुमिका खेल्न सक्ने विश्वास व्यक्त गरे ।  पुस्तक लेखक अरुण कुमार सुवेदीले भने, ‘किताब राष्ट्रको लागि सुम्पेको छु । किताबाट मैले जिग्यास्या जगाईदिने हो अबको नयाँ पिडिंले पुस्तकमै आधार रहेर नयाँ खोज गर्न सक्ने छ ।’  