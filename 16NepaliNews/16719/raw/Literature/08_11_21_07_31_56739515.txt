
२१ माघ, स्याङ्जा । गाउँ हराउनु भनेको आफ्नोपन हराउनु हो । गाउँ-गाउँको सम्बन्ध मेटिनु भनेको नेपालीपन मेटिनु हो । स्याङ्जाको कोल्मा बहाकोटले यो महसुस गरेर गाउँबाट बाहिरिएकाहरुलाई फर्काउने अभियान चलाएको छ ।
हिमालको सिरानी हालेर बसेको यो सुन्दर गाउँ स्थानीय विकास र पर्यटकीय गतिविधिमा जुर्मुराएर लागेको छ । आलेडाँडा पुगेर विहंगम हिमाली परिदृष्य नियाल्दै बिचार गर्दा बहाकोटको यो प्रयास सफल हुने जो कोहीले महसुस हुन्छ ।
कोल्मा बहाकोटभित्र आलेडाँडा, पोखरीछाप, ओरस्टे, बराहचौर लगायत तनहुँको राइपुर क्षेत्र पनि पर्छ । तोरी पेल्ने ‘कोल्मा भायभा’ बाट सात सय कोल्मा बहाकोट नाम रहेको स्थानीय बताउँछन् ।
तनहुँको दुलेगौंडा र स्याङ्जाको पुतलिबजारबाट कोल्मा बहाकोट जान सकिन्छ । दुवैतिरको बाटो सहज बनाउन स्थानीय सरकारहरु जति चाँडो तम्सिन्छन्, त्यती नै छिटो कोल्मा बहाकोट आकर्षक पर्यटकीय गन्तब्य बन्नेछ ।

यो पनि पढ्नुहोस
गाउँले जगाउँदै, पर्यटक बोलाउँदै चार थुम र ७ सय कोल्मा

पर्यटनको दृष्टिले अहिलेसम्म ‘भर्जिन ल्याण्ड’ रहेको कोल्मा बहाकोट पुग्ने अवसर हामीलाई ‘अक्षरयात्रा’ले जुरायो । डेढ दशकअघि पोखरामा गठन भएको अक्षरयात्रा अभियान हरेक महिनाको तेस्रो शनिबार कुनै न कुनै नयाँ ठाउँमा पुग्छ । यसरी यसपटक कोल्मा पुगियो ।
अर्गानिक स्वादसँगै घाटु नाचको स्वागत पाएपछि अक्षरयात्रीहरुले यो गाउँको इतिहास कोट्याउन खोजे-
मैले नै प्रहार गरेको हुँ
घोडामा सवार बडाहाकिमलाई
त्यो बेला बडाहाकिमको बाक्लो जुँगा मुन्तिर सुनिन्थ्यो
क्रुर शासनको डरलाग्दो गर्जन
डरमा थरथर काँप्थ्यो म बाँचिआएको समय… ।
कवि विकास रोकामगरले यसरी कोल्मा बहाकोटका होवीर आलेलाई सम्झिएका थिए । होवीर गाउँका एक विद्रोही पात्र हुन्, जसले तत्कालीन शासन व्यवस्थालाई हाँक दिएका थिए । उनले राणा शासनका बडाहाकिमलाई घोडाबाट तानेर झारेर अब उपरान्त यता नआउन चेतावनी दिएका थिए ।

तिनै होवीर आलेको गाउँ कालान्तरमा रित्तोप्रायः बन्न पुग्यो । गाउँका अधिकांश हङकङ र बेलायतबासी हुन पुगे । विदेशीन बचेखुचेकाहरु पोखरातिर झरे । गाउँलाई फेरि गुल्जार बनाउन कोल्मा बहाकोट सम्पर्क मञ्च गठन भयो । मञ्चका अध्यक्ष रहेछन्, भूतपूर्व भारतीय गोर्खा सैनिक जीतबहादुर गुरुङ । उनैको निम्तोमा अक्षरयात्रीहरु त्यहाँ पुगेका हुन् ।
अक्षरयात्री कपिल शर्माले जीतबहादुरप्रति समर्पित कविता कथेर सुनाए-
अचेल उसको जिन्दगीमा
सपना देख्ने फुर्सद छैन
उस्लाई थाह छ
अक्सर रातका सपनाहरु
बिहान भालेको डाकसँगै
टुट्ने गर्छन्…।
गजल सन्ध्या पोखरा र नवनीत साहित्य सागरले चलाउँदै आएको अक्षरयात्राको १६२ औं शृंखला थियो, त्यो । साहित्यिक पर्यटनको अभिष्ट बोकेको यो अभियानले गाउँको यथार्थसँग साक्षात्कार गरेर त्यहाँका सम्भावनाहरु उजागर गर्ने चेष्टा गर्छ ।
यसपटक २० अक्षरयात्री कोल्मामा थिए । तिनैमध्यका एक शिव संकल्पको कोल्मा-कविताको एक हरफ यस्तो थियो-
प्रचार भए था-पाउने थिए देश र विदेशमा
मिलेर गरौं बढाई सबले आ-आफ्ना छिमेकमा

कोल्मा पुग्दा थाहा भयो, यहाँ माघ २६ गते क्रस कन्ट्री दौड प्रतियोगिता हुँदैछ । अक्षरयात्रामा रहेकी पुतलीबजार नगरपालिका मेयर सीमा क्षेत्रीले कोल्मा बहाकोटको प्रचार-प्रसारमा यो क्रस कन्ट्री दौडले ठूलो अर्थ राख्ने बिचार व्यक्त गरिन् ।
पहिले तनहुँ र स्याङ्जाको कोल्मा बहाकोट आसपासका गाउँ चार थुम र सात सय कोल्माका नामले चिनिन्थे । कोल्मा सामाजिक-शैक्षिक केन्द्र थियो । सहर नै सबैको रोजाइ भएपछि अवस्था पहिलेजस्तो रहेन । पहिलेको चारथुम र सातसय कोल्माको गौरव जगाउन आफूहरु संगठित तवरले लागेको सम्पर्क मञ्चका अध्यक्ष जीतबहादुर गुरुङले बताए ।
