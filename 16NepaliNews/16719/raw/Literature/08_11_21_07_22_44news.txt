काठमाडौं-पत्रकार एवं लेखक  कृष्ण आचार्यको उपन्यास ‘अप्रिल फुल’ भदौमा बजारमा आउने भएको छ । किशोर–किशोरीको प्रेममा आधारित उपन्यासको ‘फस्र्ट लूक’ सार्वजनिक भएसँगै यसले सामाजिक संजालमा चर्चा बुटुलेको छ ।आफ्नो पहिलो कृति लिएर पाठकमाझ आउन लागेका आचार्यले उपन्यासमार्फत आफूले समाजको चरित्र चित्रण गरेको दाबी गरेका छन् । उपन्यासमा प्रेमलाई विभिन्न उप–कथामार्फत चित्रण गर्न खोजिएको छ । प्रेमले खुसी सँगै कसरी पीडा पनि दिन्छ र पीडाले मुख्य पात्रको जीवनलाई कसरी एकाएक परिवर्तन गरिदिन्छ भन्ने कुराबाट उपन्यास सुरु हुन्छ ।‘मैले अध्यारो काठमाडौंको कथादेखि दुरदराजको रोमान्ससम्मलाई उपन्यासका पानामा चित्रण गरेको छु’ लेखक भन्छन, ‘उपन्यासले भरपुर मनोरञ्जन दिनुका साथै सामाजिक चेतना पनि जागृत गर्नेछ ।’ सरल भाषा, शैली र रोचक कथाबस्तु भएका कारण पाठकले उपन्यास रुचाउनेमा आफू विश्वस्त रहेको उनले बताए ।विभिन्न संचारमाध्यममा कथाहरु लेख्दै आएका आचार्य विगत एक दशकदेखि पत्रकारिता गर्दै आइरहेका छन् । उनी हाल नयाँ पत्रिका दैनिकमा उप–सम्पादकको रुपमा कार्यरत छन् ।पुस्तक युरिका पब्लिकेशनले बजारमा ल्याउँदैछ ।  