जीवा लामिछानेको नयाँ पुस्तक हो– ‘देश देशावर’ । यसमा लामिछानेले देश–विदेश घुम्दा अनुभूत गरेका रहस्यमयी र जादुमयी कथा लेखेका छन् ।देश–देशावरका नौला संसार र नयाँ सूचना उनको किताबमा वर्णन गरिएको छ । नयाँ किताब छापिएको अवसरमा उनीसँग गरिएको किताब–वार्ता :संसारै घुमिसक्नुभयो । त्यही अनुभवका आधारमा दुईवटा किताब लेख्नुभयो । एउटै किताब काफी थिएन र ? पहिलो किताब रहरमा लेखेको थिएँ । लेखकीय दायित्वबाट निरपेक्ष थिएँ । दोस्रोमा चाहिँ केही मिहिनेत पनि गरेको छु भन्ने लागेर आनन्दको अनुभूति भएको छ । घुम्नु र पढ्नुमा समानता र भिन्नता के रहेछन् ?पुस्तक पढ्नु र यात्रा गर्नु दुवै ज्ञानबर्द्धक कुरा हुन् । पढ्दा मन–मस्तिष्क कल्पनाको एउटा दुनियाँमा पुग्छ । त्यो भर्च्युअल घुमाइ भयो । तर, यात्रा गर्दा भने तपाईं पुगेको संसारसँग प्रत्यक्ष साक्षात्कार हुन्छ । यात्राले तपाईंको सोच्ने क्षितिजलाई फराकिलो बनाइदिन्छ । मोरक्कोका यात्री इबन बत्तुताले भनेका पनि छन्— यात्राले तिमीलाई अवाक् बनाउँछ, तर यात्रापछि त्यसले तिमीलाई कथावाचकमा परिणत गरिदिन्छ ।तपाईंको विचारमा मान्छेले घुम्नु–पढ्नु किन पर्छ ? जसरी शारीरिक तन्दुरुस्तीका लागि व्यायाम चाहिन्छ, त्यसरी नै मस्तिष्कलाई तन्दुरुस्त राख्ने व्यायाम अध्ययन हो । चञ्चल मनको ओखती हो किताब । पढ्ने आदत भएका मानिसमा विस्मृतिजन्य रोग लाग्ने सम्भावना कम हुन्छ भन्ने तथ्य पनि सार्वजनिक छ ।मानिस स्वभावैले फिरन्ते प्राणी हो । हाम्रा पुर्खा अफ्रिका हुँदै संसारभरि छरिए । हामी आफैं पनि अहिले नेपालबाट संसारभरि फिजिँदै छौँ । सायद मानिसले प्रगति गर्नुमा घुमफिरको स्वभाव पनि एउटा कारण हुन सक्छ । नयाँ ठाउँ घुम्दा दैनिकीको तनावबाट मुक्ति मिल्छ भनिन्छ । पश्चिमी मुलुकहरूमा सालभरि काम गरेपछि अधिकांशको अनिवार्यझैँ महिना दिन जति छुट्टी मिलाएर घुम्ने जीवनशैली नै छ ।हालसालै पढेको कुनै किताब ? सुजीव शाक्यको ‘अनलिसिङ द बज्र’ केही दिनअघि पढेँ । नेपालले हासिल गरेका आजसम्मका उपलब्धि, अवरोध र सम्भावनालाई राम्रोसँग विश्लेषण गरिएको छ यसमा । किताब असाध्यै मन पर्‍यो भने देखिने ठाउँमा सजाउनुहुन्छ या सिरानीछेउ राख्नुहुन्छ ?मन परेको किताब दराजको देखिने ठाउँमा राख्छु ताकि मन लाग्दा कुनै पनि बेला त्यसलाई फेरि झिकेर पढ्न सकियोस् ।नेपाली साहित्यमा प्रकाशित पछिल्ला आख्यान/गैरआख्यानमाथि तपाईंको खास टिप्पणी सुनाउनुस् न ! म साहित्यमा रुचि राख्ने सामान्य पाठक मात्रै भएकाले यसमा टिप्पणी गर्ने मेरो हैसियत छैन । तैपनि नेपाली साहित्यमा धेरैथरीका वादहरूको प्रयोग भएको देखेको छु । यो राम्रो सङ्केत हो । तपाईंले पढेका किताबमध्ये पाठकलाई कस्ता किताब रिफर गर्न चाहनुहुन्छ ? यो आ–आफ्नो रुचिको विषय हो । मलाई मन परेका पुस्तक अरूलाई सामान्य लाग्न सक्छन् । त्यसैले आफूलाई रूचि लागेको किताबचाहिँ पढ्न नछुटाउनु भन्न चाहन्छु । नेपालीमा साहित्यको स्तर कस्तो लाग्छ ? कत्तिको प्रभावशाली छ नेपाली वाङ्मय ? बोलीचाली र श्रुति परम्परामा नेपाली भाषाको इतिहास पुरानो भए पनि नेपाली साहित्य लेखन त्यति पुरानो होइन । हाम्रोजस्तो पाठक कम भएको देशमा अग्रजहरूको साहित्यिक उचाइ हाम्रा लागि निकै गर्वको बिषय हो । अहिलेको विश्वग्राममा नेपाली लेखकहरू विश्व साहित्यबाट प्रभावित भएका देखिन्छन् र त्यही स्तरको मौलिक सिर्जना पनि गरिरहेका छन् । यो खुसीको कुरा हो । नेपाली साहित्य पनि विभिन्न प्रयोग र बिनिर्माण हुँदै उत्कृष्टताको मार्गमा यात्रारत छ । केही दिनअघि मैले मनु ब्राजाकीको ‘तिम्री स्वास्नी र म’ कथासंग्रह दोहोर्‍याएर पढें । उनका कथाहरू आन्तोन चेखभका कथासँग तुलना गर्नलायक छन् ।नेपाली पुस्तकको अन्तर्राष्ट्रियकरण गर्न मुख्य के कुरामा ध्यान दिनु आवश्यक देख्नुहुन्छ ? स्तरीय अनुवाद हुने हो भने हाम्रा कैयौं विषयवस्तु गैरनेपालीभाषीलाई रुचिकर हुने मेरो विश्वास छ । स्तरीय अनुवाद भन्नाले पाठको भाव यथावत् रहनुपर्छ र जुन भाषामा अनूदित हो ती भाषीहरूले मेरै भाषामा लेखिएको भन्ने अनुभूत गर्न सक्नुपर्छ ।तपाईंलाई मन परेको ‘बेस्ट बुक’, बारम्बार पढेका र सर्वाधिक मन पर्ने लेखक को हुन् ? मलाई मन पर्ने लेखक र कृति धेरै छन् । सबैको नाउँ यहाँ उल्लेख गर्न सम्भव नहोला । तैपनि भन्नैपर्दा विश्वेश्वरप्रसाद कोइरालाको ‘सुम्निमा’, धच गोतामेको ‘उत्तोरत्तर’, शंकर लामिछानेको ‘एब्स्ट्राक्ट चिन्तन प्याज’, पर्ल एस वकको ‘द गुड अर्थ’ र हर्मन हेस्सेको ‘सिद्धार्थ’ मैले दोहोर्‍याएर मात्रै होइन निकैपटक पढेको छु । अरू मन पर्ने लेखकहरूमा पारिजात, डा. ध्रुवचन्द्र गौतम, अमर न्यौपाने, कृष्ण धरावासी, इन्द्रबहादुर राई आदि हुन् । खगेन्द्र संग्रौलाको शब्दचयन र शैली निकै मन पर्छ । हिन्दीमा हरिवंश राय बच्चन मन पर्छन् । खुशवन्त सिंह अर्का प्रिय लेखक हुन् । युवल नोआ हरारीका कृति पढिसकेपछि उनीबाट पनि निकै प्रभावित भएको छु ।किशोरावस्थामा घर वा स्कुलमा कुनै पुस्तकालय थियो ? थियो भने कस्ताखाले किताब पाइन्थे ? त्यो बेला त्यस्तो सुविधा थिएन । सानो छँदा बाको संग्रहमा रहेका भागवत्गीता, महाभारत, रामायण, गुणरत्नमाला, उपदेशमञ्जरी आदि पढ्ने गर्थें । ४ कक्षामा छँदा गर्मीको छुट्टीमा महाभारत कथा पूरै पढेको थिएँ । कक्षा सातसम्म गाउँकै बिद्यालयमा पढें । त्योबेला त्यहाँ पुस्तकालय हुने कुरै भएन ।हाइस्कुल पढ्न टाँडी आएपछि भने केही साहित्यिक पुस्तक पढ्ने अवसर मिल्यो । तर, त्यहाँ पनि पठनीय पुस्तक सीमित थिए । पुस्तक पढ्ने तृष्णा भने ममा सानैदेखि निकै थियो । त्यसैले पाएजत्ति जुनसुकै किताब पनि म उतिबेला पढ्ने गर्थें । कतिसम्म भने चना–चटपटे खाइसकेपछिको सानो टुक्रा कागज पनि नपढीकन फ्याँकेको मलाई सम्झना छैन । किताब छान्न पूर्वअध्ययनले कत्तिको काम गर्छ ? निकै मद्दत गर्छ । कस्ता किताब जीवनमा उपयोगी भए ? पुस्तक पढेकै आधारमा त्यसअनुरूप जीवन जिउने भन्ने कुरा त व्यावहारिक हुन्छजस्तो मलाई लाग्दैन । तर, त्यसले केही हदसम्म तपाईंको जीवनमा प्रभाव भने अवश्य पारेको हुन्छ । तपाईंसँग कति किताब छन् घरमा ? कुन विधाका पुस्तक संग्रहमा बढी छन् ? मस्कोस्थित घरको एक तलालाई मैले सानो पुस्तकालय नै बनाएको छु । त्यहाँ रुसी, नेपाली र अंग्रेजी भाषामा लेखिएका पुस्तकहरूको राम्रै संग्रह छ । काठमाडौं र फ्रयांकफर्टको घरमा पनि केही पुस्तक संगृहीत छन् । मेरो सङ्ग्रहमा धेरैजसो गैरआख्यानका कृति छन् । पढ्नका लागि समय कसरी निकाल्नुहुन्छ ? तपाईंको दैनिकी त असाध्यै व्यस्त होला !प्रायः म बेलुका सुत्नुअघि र सप्ताहान्तमा घरमा हुँदा पढ्ने गर्छु । यात्रामा पनि पुस्तक सधैं मेरो साथमा हुन्छ ।