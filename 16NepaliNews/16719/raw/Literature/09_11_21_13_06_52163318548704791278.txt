काँकडभिट्टा — आख्यानकार गणेशप्रसाद नेपालले ७८ वर्षको उमेरमा आत्मकथा प्रकाशित गरेका छन् । ‘बाँच्नुको एउटा जीवन’ शीर्षकको आत्मकथा शनिवार झापाको भद्रपुरमा आयोजित एक समारोहमा विमोचन गरिएको छ । नेपालले कोरोना महामारीका कारण लगाइएको लकडाउनको अवधिमा आत्मकथा तयार पारेका हुन्।आख्यानकार पुण्यप्रसाद खरेलले कृति विमोचन गरेका थिए । १ सय ९० पृष्ठ लामो कृतिमा सर्जकले आफ्नो जीवन र भोगाइ समेटेका छन्। साहित्यकार तारा विविधले कृतिको समीक्षा गरेका थिए । आफू बाँचेको जीवनको सांगोपांगो कथालाई कृतिकारले पुस्तकमा समेटेको बताए ।‘कृतिकारले इमान्दारिता साथ कथा भनेका छन्,’ समीक्षा गर्दै विविधले भने, ‘यस्ता इमान्दार लेखक कमै देखेको छु मैले ।’ प्रमुख अतिथि खरेल, साहित्यकार कृष्ण सुवेदी निराकार, भवानी क्षेत्री, कवि रत्नमणि नेपाल, कृष्ण अनमोललगायतले सर्जकको व्यक्तित्व र कृतित्वमाथि चर्चा गरेका थिए ।करिव ५ दशक शिक्षण पेशामा बिताएका आख्यानकार नेपालको यो दोस्रो कृति हो । यसअघि 'परदेशको व्यथा' नामक काव्य प्रकाशित भएको थियो । लेखनाथ पुस्तकालय र वर्तमान साहित्य प्रतिष्ठान झापाको संयुक्त आयोजनामा विमोचन कार्यक्रम भएको थियो ।