 नगर महानगरका बदनाम गल्लीहरूमा महामार्गका कुइनेटाहरूमा झोपडपट्टीका अँध्यारा कुनाहरूमा बास गर्छन् मेरा सहोदरहरू। अलिकति खुला ढोकाहरूबाट मैलो पर्दाको पछिल्तिरबाट चिहाइरहेछन् मलिन आँखाहरू प्रतीक्षा छ बेनाम प्रियहरूको झीनो आशामा छन् रित्ता पेटहरू। देश लकडाउनमा छ।शरदचन्द्रकी चन्द्रमुखीझैं भाग्यमानी छैनन् बिन्दु, नीता, असिमा र लताहरू कोही 'आशिक ' छैन देवदासझैं एकलो देवदास उहिल्यै मरिसके बस केही क्षणको भोक र भोग मात्र केही क्षणको उद्वेग र उद्वेलन मात्र धेरै भयो तर बाटाहरू सुनसान पस्रेका छन् धेरै भयो पर्खाइहरू रित्ता फर्केका छन् हाल देश लकडाउनमा छ।सपनामा  हो कि लाग्दैछ उनीहरूलाई हर साँझ सडकको ल्याम्प -पोस्टको दोछायाँमा पर्खिरहनु कसैलाई, लो-कट ब्लाउज र उत्ताउलो रातो लिपिस्टिक बिजुलीको गुलुपमा पुतलीहरू झुम्मिनु... रातभरिको जागरणपछि दिनभरि सुत्नु फेरि साँझ पर्खिनु...... हाल यो क्रम टुटेको छ देश लकडाउनमा छ।बेलाबेला आउँछ राहत सरकारी - गैरसरकारी.. राहतभन्दा बढी भोका आँखाहरू आउँछन् सहुलियतभन्दा बढी तिर्खाएका ओठहरू आउँछन् एकलो कोठामा वस्त्रहरणभन्दा बीभत्स हुन्छ दशौं आँखाहरू र ओठहरूबाट सार्वजनिक बलात्कार! कर्मले ठगिएका यी अहल्याहरू धर्मले ठगिएका यी द्रौपदीहरू संघारमा उभिएर पर्खिरहेछन् राहत होइन, सहुलियत होइन, दान होइन रमाइलो एउटा सरकारी घोषणा- " देशको लकडाउन भोलिदेखि हट्नेछ।"कमला राई मिरिक, दार्जिलिङ #कविता