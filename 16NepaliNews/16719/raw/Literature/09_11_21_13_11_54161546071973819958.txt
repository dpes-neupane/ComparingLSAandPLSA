काठमाडौँ — साहित्यकार केदार संकेतको नवनीतम कृति ‘अफगानी रणमैदान’ को राजधानीमा लोकार्पण  गरिएको छ ।कार्यक्रमका प्रमुख अतिथि वरिष्ठ साहित्यकार रोचक घिमिरे, समीक्षकहरू प्रा.गोविन्दराज भट्टराई, प्रा.कुमार कोइराला,नेत्र एटम, वरिष्ठ पत्रकार श्रीओम श्रेष्ठ ‘रोदन, साहित्यकार इल्या भट्टराई र कवि उत्तम काातिचले संयुक्त रुपमा कृतिको विमोचन गरेका हुन् । कार्यक्रममा वक्ताहरूले सर्जक संकेतको यो कृति युद्ध साहित्यमा रुची राख्नेका लागि एक महत्वपूर्ण दस्तावेज भएको बताए । युद्ध साहित्यमा अहिले सम्म महत्वपूर्ण कृति प्रकाशित नभएको भन्दै वक्ताहरुले नेपाली साहित्यमा यस कृतिको खास महत्व प्रमाणित भएको धारणा राखे । युद्धको बर्बर अवस्था बाहेक माया, प्रेम, यौवनका सहित व्यंग्यका पक्षहरूहरुलाई बेजोडसँग समेट्न कृति सफल भएको वक्ताहरूको भनाइ थियो । सांग्रिला बुक्सले यो पुस्तक प्रकाशित गरेको हो । आफैं जलिरहेको देश (कविता संग्रह), एथेन्सको झरी (नियात्रा), संकेतका कविताहरू लगायतका कृति प्रकाशित गरिसकेका सर्जक संकेत विभिन्न पुरस्कारहरूबाट पुरस्कृत भइसकेका छन् ।