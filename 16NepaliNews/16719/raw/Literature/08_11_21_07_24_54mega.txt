काठमाडौं– ‘सामुदायिक बन अभियन्ता’ निलप्रसाद भण्डारीले ‘ठोकर्पा सामुदायिक बन : विश्वको पहिलो अभियान’ नामक पुस्तक बजार ल्याएका छन् । सिन्धुपाल्चोकको ठोकर्पामा जन्मे–हुर्केका भण्डारीले तत्कालिन प्रधानपञ्च हुँदा सिन्धुपाल्चोकका जनतालाई वन सम्वन्धी चेतना जगाउँदै बन संरक्षणमा उत्साह भरेका थिए । आफू प्रधानपञ्च हुँदा भण्डारीले शुरु गरेको सामुदायिक बनको अवधारणा ‘ठोकर्पा सामुदायिक बन’ हुँदै अहिले देशभर फैलिएको छ । सरकारले गतबर्ष मात्रै भण्डारीलाई ‘सामुदायिक बन अभियन्ता’ को पहिचान दिएको थियो । भण्डारीले प्रकाशन गरेको पुस्तक बनमन्त्री शक्ति बस्नेतले बिमोचन गरेका हुन् ।  पुस्तक विमोचन गर्दै बनमन्त्री शक्ति बहादुर बस्नेतले बन संरक्षणमा सामुदायिक बनको अवधारणा सफल भैसकेको परिवेशमा निल प्रसाद भण्डारीले लेखेको पुस्तकले वनको विकास क्रमबारे जानकारी दिने बताए । विभिन्न तिन खण्डमा विभाजित पुस्तकको पहिलो खण्डमा ठोकर्पामा वृक्षारोपण गरेर शुरु गरिएको बन संरक्षण र विकासको अवधारणा कार्यान्वयनको सफलतालाई ब्याख्या गरिएको छ । पुस्तकको सोही खण्डमा नेपाल–अष्ट्रेलिया वन परियोजनाको आगमन, वन संरक्षणमा महिला सहभागिता र सामुदायिक वनले ल्याएका नतिजाहरुलाई समेटिएको छ । पुस्तकको दोख्रो खण्डमा भण्डारीको ब्यक्तित्व र योगदानको चर्चा गरिएको छ । त्यस्तै अन्तिम खण्डमा मुलुकका विभिन्न क्षेत्रमा विशिष्ठ योगदान गरेका ब्यक्तित्वहरुले भण्डारीको ब्यक्तित्व र योगदानको चर्चा गरेका छन् । नेपालमा सामुदायिक बनको बिजारोपण र विकासक्रम बारे अध्ययन गर्न चाहनेहरुका लागी ‘ठोकर्पा सामुदायिक बनः विश्वको पहिलो अभियान’ पुस्तक सान्दर्भिक र संग्रहणीय हुने बताइएको छ ।   