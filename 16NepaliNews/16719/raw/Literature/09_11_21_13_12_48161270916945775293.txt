काठमाडौँ — नेपाल प्रज्ञा प्रतिष्ठानका कुलपति गंगाप्रसाद उप्रेतीले आइतबार राजधानीमा ‘भाषा र भोजपुरी भाषा’ पुस्तकको लोकार्पण गरेका छन् । साहित्यकार  एवं भाषासेवीद्वय गोपाल अश्क र विश्वभरकुमार शर्माद्वारा लिखित यो पुस्तक नेपाली भाषामा लेखिएको भोजपुरी व्याकरण हो ।कार्यक्रममा कुलपति उप्रेतीले भाषा भूगोलको आधारमा छुट्टिँदै जाने उल्लेख गर्दै यो पुस्तकले नेपालमा बोलिनी भोजपुरीलाई अपनत्व दिलाउन सहयोग गर्ने बताए । ‘कुनै भाषालाई स्थापित गर्न त्यस भाषाको व्याकरण र साहित्य महत्वपूर्ण भएकाले यो पुस्तक त्यसका लागि उपयोगी हुन सक्छ ’ उनले भने, ‘नेपालको पहिचान भनेको बहुलता हो, त्यो बहुलताको एउटा अंग भोजपुरी भाषा पनि हो ।’ऐरावती प्रकाशनद्वारा प्रकाशित पुस्तकको समीक्षा गर्दै प्राज्ञ देवी नेपालले पुस्तकमा भोजपुरी भाषा र यसको विकासक्रमलाई तथ्य र प्रमाणसहित पेस गरिएको बताए । उनले भने, ‘पुस्तकमा भाषिक भेदहरु समेत चर्चा गरिएकाले भोजपुरी पढ्न र बुझ्ने चाहना राख्नेका लागि यो उपयोगी छ ।’प्रा डा देवीप्रसाद गौतमले भने पुस्तक भोजपुरी भाषाको व्याकरण नभई भोजपुरीमा व्याकरण लेख्नेहरुका लागि एउटा महत्वपूर्ण आधार हुन सक्ने बताए । प्रज्ञा प्रतिष्ठानका पूर्व प्राज्ञ सदस्य एवं साहित्यकार दिनेश गुप्ताले आदर्श वा केन्द्रीय भोजपुरी शैलीलाई अंगिकार गरी लेखिएको पुस्तक सबैले बोल्ने र बुझ्ने भाषामा लेखिएको जनाए । कार्यक्रममा ऐराबती प्रकाशनका रामदेव पाण्डे, हिन्दी साहित्यकार श्वेता दिप्तीसहितले पुस्तकबारे आ–आफ्नो धारणा राखेका थिए ।