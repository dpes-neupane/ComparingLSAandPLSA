
२१ माघ, पोखरा । ‘ऐना’ कृति आउनुभन्दा अघि रामलाल जोशी मूलधारको नेपाली साहित्यमा अपरिचित नामजस्तै थियो । यस कुरा लेखक स्वयम् स्वीकार्छन् । पाठकहरुको जिज्ञासा मेट्दै उनी भन्छन्, ‘ऐना मदन पुरस्कारमा परेपछिमात्रै मेरो नाम नेपाली साहित्यमा परिचित भएको हो ।’
पोखरामा कला बहस भइरहन्छ । कहिले कृतिको, कहिले गीतसंगीत या यस्तै कलाका अन्य क्षेत्रका । बहस कार्यक्रम गर्ने थुप्रै संस्थाहरु पनि छन् । आइतबार तिनै संस्थामध्येको एउटा नौलो बहस संस्थाले मदन पुरस्कार प्राप्त कृति ऐनाका लेखक रामलाल जोशीलाई उनको पहिलो उपन्यास ‘सखी’बारे बहसमा उभ्यायो ।
बहसमा संस्थाका संयोजक तथा कार्यक्रम सहजकर्ता दीपक पराजुलीले जोशीसँग कृति र सुदूरपश्चिमबारे अन्तरंग कुराकानी गरे । बहसकै सिलसिलामा लेखक रामलाल जोशीले सुदूरपश्चिमको एउटा उँध्यारोमात्रै ऐना र सखी भएको तर धेरै कुरा आउनै बाँकी रहेको बताए । ‘पाठकहरुले पछिल्लो समयमा सुदूरपश्चिमको उज्यालो आओस् साहित्यमा भन्ने विचार राख्नुभएको छ । तर हामीलाई त्यो उज्यालो चरणसम्म पुग्न अझै लामो समय कुर्नुपर्नेछ,’ उनले भने, ‘केही अँध्यारामात्रै आएका हुन् कृतिमा त्योभन्दा डरलाग्दा काला अँध्यारा आउनै बाँकी छन् ।’
लेखक जोशीले सुदूरपश्चिमको कथा पहिले नै आएको तर कलात्मक र प्रभावकारी ढंगले नआएको तर्क राखे । उनले भने, ‘पश्चिमी समाज तथा जनजीवन कलामा राम्रोसँग अभिव्यक्त हुन सकेको छैन । सुन्दर कलाले नै समाज र घटनालाई अमर बनाउन सक्छ ।’ उनले इतिहासमा पनि खोट देखिन सक्ने भएकाले कला नै समाजलाई चित्रण गर्ने मुख्य पाटोे भएको मत राखे ।
‘पहाडियाको दमनले थारु जातिमा वैमनश्यता पैदा गर्‍यो’

लेखक जोशीले थारु र पहाडीबीचको दूरी बसाइँसराइँले पैदा गरेको बताए । उनले बसाइँसराइँले संस्कृति आदानप्रदान हुँदा एक जातले अर्को जातलाई दमन गर्ने श्रृंखला बढ्दा त्यसले घृणाभाव जन्माएको दाबी गरे । ‘थारु स्वभावैले प्रकृति प्रेमी र सोझो जात हो । तर पहाडिया बाठो र चतुर हुन्छन्,’ उनले भने, ‘पछि पहाडियाले थारुलाई दासका रुपमा दमन गर्न थालेपछि त्यसले दुईबीच दुरी बढाएको हो ।’
पहिले-पहिले थारु समुदायमा ‘हामी दास नै हौं । अर्को माघीमा अर्को मालिक खोज्नुपर्छ’ भन्ने मान्यता भएपनि पछि उनीहरुमा चेतनाको विकास हुँदै आएकाले विद्रोह गर्न थालेको कुरा सखीमा समेटेको जोशीले सुनाए । ‘उपन्यासमा ३५ सालदेखि मैले देख्दै र भोग्दै आएको थारुका कथा लेखेको छु । यसमा कमैया र कम्लहरी मुक्ति आन्दोलन समेतका कुरा समेटिएका छन्,’ उनले भने ।
लेखक आफैंमा सचेत वर्ग भएकाले कसैको दबाव अथवा जाति विशेषका आधारमा लेख्न नहुने जोशीको भनाइ थियो । उनले भने, ‘लेखकले कसैको इतिहासमा ठेस पुर्‍याएर लेख्छजस्तो मलाई लाग्दैन । कसैले आक्षेप लगाउँदैमा, परिवर्तन गर् भन्दैमा लेखिएका कुरा परिवर्तन गर्नुपर्छ भन्ने पक्षमा म छैन ।’ उनले वादी, थारु र सुदूरपश्चिम कमजोर हुनुमा सत्ताको दोष भएको बताए ।
साहित्यमा हिमाली भेगको कथा आएको छैन : सरुभक्त
बहस कार्यक्रममा सरुभक्तले तराई तथा पहाडी भेगले आफ्ना कथा लेख्न थाले पनि हिमाली भेगका कथा नआएको बताए । ‘केन्द्रसँग दूरी टाढा भएर हो या अशिक्षाले हो हिमालीको कथा उनीहरुकै भाषामा आएको छैन,’ उनले भने, ‘विदेशमा बसोबास गर्ने एकाधले लेखेका बाहेक अन्य छैन ।’
सरुभक्तले जुनसुकै भाग तथा भूगोलका कथा लेख्दा पनि सोही स्थानका लेखकले लेख्दा आञ्चलिकता आउने र विश्वसनीय हुने बताए । उनले सखीमा सुदूरपश्चिमको जनजीवन र आञ्चलिकतालाई राम्रोसँग प्रस्तुत गरेको समीक्षा गरे ।
 
 
