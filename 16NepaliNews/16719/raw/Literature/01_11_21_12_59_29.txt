   आँशु हो कि एक जिन्दगी खै के तप्किरहेछ तप्प ! तप्प ! हाकुपटाशीको वैँसालु फेरीबाट ? पीडाका यी उदास मुर्छनाहरू आखिरी किन सुन्दैनन् विश्वविद्यालयका अल्लारे ल्याम्हहरू ? समयबझीजस्तै चिरीहरू अब कहिलेसम्म, कालो इतिहास निदाइरहन्छन् अर्कैका बैगुनी सपनाहरूको खास्टो ओढेर  ?°°°°° कानमा फूल सिउरिएर वियोगले तड्पिएका संतप्त बाजेहरू किन एकोहोरो सुनिरहन्छन् वृध्दा तमाजस्तै धीमेका उध्र्वगामी धुनहरू ? उमेरको डिलमा उभिएर आफूजस्तै निरक्षर यो भोटोसँग शास्त्रीय मिथकका निशब्द पात्रहरूझैँ किन मौन संबाद गरिरहन्छन् - मन्दिरका टुँडालहरू ? र जुनेली रात सम्झेर किन घुँक्कघुँक्क रोइरहन्छ चर्खाको छेउमा बसेर - एउटा बुढो भादगाउँले टोपी ?°°°°° तलेजु मन्दिरको गजुरमाथिबाट वषौँवर्ष पहिले, लुमन्ती ल्यासीको मुस्कानजस्तै एउटा बक्राकार पुञ्ज के उदाएथ्यो - यो निम्बस फुलेको आकाशमा ? र मक्किएको जुवका सोइलाजस्तै जिर्ण औँलाहरूले देखाउँदै “व ह्यांगु रङ झिगु हे खः बाऊचा” भनि किन भने होलान् बजेले अष्टनाराँको मष्तिस्कले ठम्याउनै सकेनथ्यो !°°°°° शंखधरको शालिक अगाडि उभिएर आज पनि ऊ एउटा अनुत्तरित प्रश्न निरन्तर तेर्साइरहेछ ! उसले देखेको त्यो गुराँसे रङ भन न राजमती ! अष्टनाराँ नेवाको थियो कि थिएन ? यदि थियो भने, प्राण भन्दा प्यारो भनि रटाइएको यो देशको मानचित्रभित्र ऊ किन भेटाउँदैन इन्द्रेणीजस्तै जीवनको त्यो ह्यांगु रङ ?°°°°° आफ्नै मतानका सुनगाभा कुल्चिएर अर्कैका कोठेबारी छिर्नेहरू के यो माटोको सुगन्ध बुझ्न सक्छौ र ? आफ्नै जूनको उज्यालो मारेर कालीमा ओढ्नेहरू के पहिचानको लालीत्य महशुस गर्न सक्छौ र ? ओ शासकहरू हो ! सदियौँदेखि, एकल रङमात्र पोतेर जतिसुकै इन्द्रेणीको भ्रमदृष्टि छरे पनि कालिमाले खर्लप्पै निलेर अँध्यारिएको आकाशमा इन्द्रेणी कहाँ देखिन्छ र ?#कविता#साहित्य