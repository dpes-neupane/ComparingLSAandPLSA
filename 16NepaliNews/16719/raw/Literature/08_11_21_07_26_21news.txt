राजाराम पौडेल पोखरा–नयाँ वर्ष २०७५ को पहिलो दिन बैशाख १ गतेबाट पोखरामा नाटक ‘जिउँदो आकाश’ मञ्चन शुरु भएको छ । पोखराको ग्रैहापाटनमा सञ्चालनमा आएको पोखरा थिएटरले वर्ष २०७५ मा नियमित नाटक मञ्चन गर्ने योजना अनुरुप नाटक मञ्चन शुरु गरिएको हो ।प्रिमियर सो पश्चात आफ्नो भनाइ राख्दै नेपाल संगीत तथा नाट्य प्रज्ञा प्रतिष्ठानका कुलपती सरुभक्त श्रेष्ठले नाटकका कलाकारले एकल अभिनय मार्फत दर्शकको मन जित्न सफल भएको भन्दै तारिफ गरे । गहन विषयलाई बुझाउदै दर्शकलाई स्तब्ध पार्न कलाकारले गरेको प्रयास उत्कृष्ट रहेको श्रेष्ठले बताए ।प्रदेश सांसद दिपक कोइरालाले पोखरा थिएटरको स्थापनासँगै पोखरामा नाटक कल्चरको विकास हुन थालेको बताए । यो कल्चरलाई बचाई राख्न निरन्तरता दिनुपर्नेमा उनको जोड थियो । नाटकका लेखक चन्द्रप्रसाद पाण्डेले नाटक मार्फत सन्देश दिन खोजेको बताए । स्याङ्जा जन्मथलो भएको बताउदै उनले पोखरामा नाटक मञ्चन गर्न पाएकोमा खुशी व्यक्त गरे ।नाटक हेर्न पुगेका दर्शकमाझ पोखरा थिएटरका अध्यक्ष परिवर्तन कार्कीले वर्ष २०७५ मा लगातार नाटक मञ्चन गर्ने योजना अनुसार नाटक मञ्चन गर्न लागेको बताउँदै थिएटरको प्रयासमा साथ दिन आग्रह गरे ।पोखरा थिएटद्धारा सञ्चालित गन्र्धव नाटकघरमा मञ्चन भइरहेको यो नाटक साइलेन्ट एक्ट प्रालिको प्रस्तुतिमा निर्माण  गरिएको हो ।  आरके मेहता रोसनको परिकल्पना र निर्देशनको यो नाटकलाई चन्द्रप्रसाद पाण्डेयले लेखेका हुन् । नाटकमा एकल कलाकारको रुपमा अनिल सुब्बाले अभिनय गरेका छन् । सुब्बाले विभिन्न पात्रको अभिनय गर्दै नाटकलाई जिवन्तता दिन गरेको मेहनत दर्शकको लागि रुचिकर बन्छ ।तेस्रोलिंगीको विषय समेटिएको यो नाटक मार्फत तेस्रोलिंगीका समस्यालाई चित्रण गर्ने प्रयास गरिएको छ । परिवार, समाजले उनीहरु प्रति हेर्ने दृष्टिकोण कस्तो छ र त्यसले उनीहरुलाई कस्तो पिडा भइरहेको छ भन्ने बारेमा नाटक मार्फत उजागर गर्न खोजिएको छ । झण्डै एक घण्टा लामो नाटकमा अनिलले तेस्रोलिंगीको बालापन देखि युवाअवस्थाको भोग्नु परेको पिडा अभिनय मार्फत चित्रण गरेका छन्  ।नाटक जिउँदो आकाशको पहिलोपटक  मञ्चन २०७३ जेठ २९ गते चरिकोटमा आयोजित नाटक महोत्सवमा भएको थियो । त्यसपछि सर्वनाम थिएटरमा दुई चरणमा मञ्चन भयो । साथै गत फागुन २८ गते भारतको गुहाटी र ३० गते दिल्लीमा नाटक मञ्चन गरिएको थियो । नाटकमा संगीत संयोजन किरण चाम्लिङ, संगीत परिचालन युनिक, मञ्च व्यवस्थापन सम्रान्त थापा, कोरियोग्राफि कमल राई, भेषभुषा सुनिता मोते, प्रकाश परिकल्पना मिलन नेपाली, पोष्टर चित्र काजी राना र सह निर्देशनको जिम्मा  रेनुका कार्कीले निभाएकी छन् ।  नाटक बैशाख १५ गतेसम्म हरेक दिन साँझ ५ बजे मञ्चन हुनेछ । नाटक हेर्न सर्वसाधरणका लागि तीन सय र पाँच सय तथा विद्यार्थीका लागि एक सयको टिकट काट्नुपर्ने हुन्छ । शनिबार दिउँसो १ बजे अतिरिक्त सो हुनेछ ।यो नाटकको मञ्चन पश्चात पोखरा थिएटरको प्रस्तुतीमा मञ्चन हुने नाटक बितेका कुरा मञ्चन गरिनेछ । रुपनारायण सिँहको लेखनमा परिवर्तन कार्कीले निर्देशन गर्ने यो नाटकको लागि रिर्हसल सुरु भइसकेको छ । यसैगरी पोखरा थिएटरमा खगेन्द्र लामिछानेको लेखन तथा निर्देशनमा नाटक अटलबहादुरको आतंक समेत मञ्चन हुने तयारी भएको पोखरा थिएटरका सञ्चालक दिलप्रसाद गुरुङले जनाए ।