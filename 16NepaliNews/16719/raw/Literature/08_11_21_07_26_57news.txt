ललितपुर– नेपालका लागि चिनियाँ राजदूत यु होङले चीन र नेपालका जनतालाई जोड्ने ‘एक्सप्रेस गाडी’ साहित्य र संस्कृति रहेको धारणा राखेकी छन् । चीनको ऊहान् यानह्वाङ् सांस्कृतिक अध्यक्ष संस्थान र नेपाली साहित्यकार, संस्कृतिकर्मीहरुबीच भएको अन्तरक्रिया कार्यक्रमको उद्घाटन गर्दै उनले सो धारणा राखेकी हुन् । अरनिको समाजले ललितपुरको कनिबहालमा सो कार्यक्रम आयोजना गरेको थियो । नेपाल र चीन सरकारबीच दौत्य सम्बन्ध सन् १९५५ मा कायम भएको भएपनि दुई देशका जनताको बीच सम्बन्ध सयौं वर्ष पुरानो रहेको पनि राजदूत होङको भनाई रहेको छ । ‘दुई देशका जनताबीचको सम्बन्धलाई जोड्ने एक्सप्रेस भनेको साहित्य र संस्कृति हो ।’ उनले भनिन् ‘दुई देशका साहित्यकार र संस्कृतिको आदानप्रदानले आपसी सम्बन्धमा प्रगाढता ल्याउने छ । ’ नेपाल र चीनका जनतालाई संस्कृति, धर्म दर्शनले निकै सामिप्यता बढाएको र सधैं बढाइरहने पनि राजदूत होङको कथन रहेक छ । उनले नेपालको कलाकार अरनिको, चीनको मञ्जुश्रीले काठमाडौं उपत्यकामा बस्ती बसाएको सन्र्दभदेखि अहिलेको आधुनिक चीनले नेपालसंगको सम्बन्धलाई निकै प्राथमिकता राखेको बताइन् । नेपाल भ्रमणमा आएका चिनियाँ साहित्य र संस्कृति अध्येताहरुले चीनमा कन्फयुसियस, ताओ र बुद्धधर्मको साहित्यदेखि आधुनिक श्रृंगार रसले भरिएको साहित्य समेतको चर्चा गरेका थिए ।आधुनिक विकासको गति, उत्पादनले तीब्रता लिइरहँदा पनि चीनमा साहित्य र संस्कृतिलाई निकै महत्वका साथ लिने गरेको साहित्यहरुले बताए । आधुनिक विकाससंग साहित्य र संस्कृतिलाई चिनियाँ सरकार र जनताले बचाइराखेको उनीहरुले जानकारी दिए । सन् २०१६ मा त्यहाँको कम्युनिष्ट पार्टीले परम्परागत साहित्यको विकासको एउटा महत्वपूर्ण नीति पास गरेको पनि अन्तरक्रियामा बताइएको थियो । सो अवसरमा अरनिको समाजका अध्यक्ष डा. सर्वोत्तम श्रेष्ठ चिनियाँ र नेपालीबीचको भावनात्मक सम्बन्ध बलियो बनाउन साहित्य र संस्कृतिले निकै योगदान पुर्याएको चर्चा गर्दै त्यसको प्रतिविम्बि अहिले आर्थिक विकासमा पनि देखिएको बताए । उनले दुई देशका संस्कृति र साहित्यको आदानप्रदानले यसको विकासमा महत्वपूर्ण योगदान र नौलो दृष्टि प्रदान गर्ने पनि अध्यक्ष डा. श्रेष्ठको भनाई थियो ।    