सारमा चलेका विभिन्न तन्त्रमध्ये ‘अम्बलतन्त्र’ सबैभन्दा विवाद, विशाद र अभिशापबाट ग्रस्त पाङ्दुरे दुराचार हो । हामी भुरा हुँदा अम्मल र अमल्चीको बारे यस्तो कवितात्मक सूक्ति सुनेका थियौँ ।               अम्मली अम्मलकै गरी खोज । जहीँ तहीँ धरना दिई बस्छ ।। पाइएन यदि अम्मल छैन । अम्मली दूर मरण हुँदैन ।।         तमाम अमल्ची जमातमाथि गरिएको यो सटिक प्रहार ज्यादै घतलाग्दो देखिन्छ । त्यसैले त अम्बलको दुव्र्यसनमा फसेकाहरू त्यसको सेवन गर्न कम्बलै बेच्न तयार हुन्छन् । कसौँडी, ताप्के र गरगहनासमेत मास्न फिक्री नमान्ने यी मोरा ढुटे यसको दलदलमा फसेर दासै बनी अम्मली मनका आदेश तामेल गरिहाल्छन् बा ? यसैले गर्दा घरायसी हिंसाका पाशविक भोगाइको मारमा कैयौँ महिला, बालबालिकाहरू समेत पिसिएका छन् । त्यही कारण त यो अम्मलतन्त्रले सतिएकाहरू जिउँदो मुर्दाको सिउर ढल्काउन पाएका । ‘अम्मल’ यो शब्द अरबको मरुभूमिबाट आएको पाहुना नाम पद रहेछ । जसभित्र सुर्ती, गाँजा, अफिम, चरेस, हिरोइन, मादक पदार्थहरू पर्दछन् । यिनीहरूको नशा जब नसा नसामा सञ्चार हुन्छ तब मान्छे मोरो नाकको पोरो फुलाएर आवेग, संवेग, अर्धहोस र बेहोसमा छँटाउन थाल्छ । अम्मली, अमल्ची, नशाबाज र अमलीमा दरिई विशेषणको फुर्कोमा रङ्गिने क्रम सुरु हुन्छ । जसअनुसार जँड्याहा, रक्सिबाज, गँजडी, तमाखे, चुरोटे, धतुरे, मदवाला वा मत्वाली, ट्वाँके, खोयाबिर्के, ट्यापे अनगिन्ती उपाधिमा तिरस्कृत, बहिष्कृत र अपहेलित हुन पुग्छ । हे भगवान् ! हाम्रा उखाने बूढाहरूले पनि अम्मली जमातलाई मजैले खेदेका रहेछन् । ल हेर्नोस् त यी उखानले हामी अमल्चीको कति खैरो खनेका र उँडाएका ?— ‘अम्मलीको मुटु सधैँ ढुलुमुलु, अम्मलीको मुटु सुरो न बलियो, अम्मलीले नगर्ने कुरा र कागले नखाने कुरा केही छैन’ यसरी फुट्या आँखाले पनि देख्न नसक्ने हामी अम्मली भने कम्बल ओढेर वा बेचेर भएर पनि अम्मल चैँ सेवन गर्नै पर्ने कस्तो असंयमित, चञ्चल र अमङ्गल प्राणी बनियो त बा ! ल, हेर्नोस् है हामी नशापन्थीहरूलाई अझ सीमान्तकृत बनाएर भित्तामै पुर्याउने गरी उखानशिरोमणि फणि फुलाएर यसरी पर्गेल्छन् सुन्दैमा बोर लाग्छ यार– ‘गँजडीको गाना, अफिम्चीको ताल, राँडीको गहना, काली बिरालीको साल । जँड्याः मान्छ, ढँड्याः माटो । रक्सीको सुरमा, जङ्गेका घोडा पनि किन्छ । रक्सी खाएपछि डर न त्रास ? रक्सी खानेको खुट्टा लुलो, गाँजा खानेको आँखा ठूलो । रक्सीको मातले एक रात, बैँसको मातले जिन्दगी बरबाद । रक्सीबेगरको खाजा, ताल बेगरको बाजा । रक्सी भित्र, कुरा बाहिर । रक्सी निल्यो, सत्य उकेल्यो । रक्सी र जुवा, चाख्यो कि पल्क्यो । प्राणप्यारी प्रेमिकाभन्दा निकटकी रक्सीलाई बोक्सी, डाइना, भूतप्रेत सम्झिएर यी उखाने पण्डितहरूले हामी अम्मलीका हुललाई त सहनै नसक्ने दुर्वचन पो पस्केछन् गाँठे आँठेका कालहरूले !  जो पिउँछ नशा, बाजा नबजाई आउँछ दशा । अफिमको नशा कि अमिरलाई कि फकिरलाई । तमाखु खाने राजा, सिगरेट खाने चोर, खैनी खाने चुतिया थुकी थुकी मोर् भनेर कति नमजा सराप दिएका ? तमाखुको मान, बरुवालको (लेकाली भाले भेडा) कान, उल्लूको कुरा, चिउराको पूरा । यति उछित्तो काट्दा पनि हामी मोरा दुव्र्यसनीको कान अरूका कुरै नसुनी मानित भएर बस्न खोज्छ बा ? कुकुरको पुच्छरमै गयो हाम्रो बुद्धि त ! अब त विद्या कसम खान्न यी रोगका मसलाहरू भनी एक छिन सनतकुमार र ऋषि नै बन्न खोज्यो तलतलले तल पारी हाल्छ । अनि त छिनभरमै मेनका, रम्भा र तिलोत्तमा भएर नाचिहाल्छन् नशाका लोभलाग्दा तरुनी । हे हरि ! कसै गरे पनि छुट्न नसक्ने भो यो नशाको  हर्हर । अनि छिटो छिटो मडुवा सुर्ती हातमा राखेर ढुङ्गोभन्दा नि कडा चुना मिच्न थालिहाल्छौँ । सुर्तीको पालिस चुना, भतेरको पालिस दुना, भनेर मुटु छेड्ने गरी उँडाउँछन् यी मोरा सदाचारी भनाउँदा साइँदुवाहरूले  ।चिफ गेस्टको चियरमा बसेर हाकाहाकी सुर्ती माड्न कस्सिने तल्तले  मन्त्रीले एक समारोहमा विरोधको स्वर सुनेर जीवनसित नै झन्नै रेस्ट लिएका भनी एक अम्मली साथीले लामै कथा सुनाएथे । एक मन्त्रीले त तलतल लागेर शौच गर्न भनी बाथरुम नै भद्रगोल मच्चाएको उपकथा पनि नसुनेको भने होइन ।  नेपालमा कुल जनसङ्ख्याको छत्तीस प्रतिशत सुर्तीजन्य पदार्थको सेवनमा अभ्यस्त रहेछौँ । महिला र पुरुषको सङ्ख्या हारहारी प्रतिस्पर्धामै छ । झन्नै एक करोड जमात विभिन्न थरीका अम्मलका दास बनिसकेछौँ । त्यसैले त बर्सेनि पन्ध्र हजार नेपाली अम्मली खोकी र स्वाँ—स्वाँमा सास्ती खाएर ख्वाँङ्–ख्वाँङ् हँ– हँ गर्दै डल्ले बाजाको कर्कस धुनमा  पिण्डै पिण्डको खाजा खाई यमपुरीको यात्रा भर्छौं ? विश्व जनसङ्ख्यामा झन्नै चालिस करोड यसैको सेवनले असमयमै जिब्रो टोक्न पर्ने बाध्यता रहेछ तथ्याङ्कशास्त्रीहरूको खोजमा । बट्टा, प्याकेट, र खोलको बाहिर चित्रसहितको चेतावनी पस्किँदा पनि हामी मोरा अमल्ची टसको मस नभई कुइरी मण्डल बनाउँछौँ सू फू सू फू गरेर ।पान र सुर्तीका सोखीले जता पायो त्यतै थुक खकार पिच्च गरेर ङिच्च बिरूप दाँत देखाउँदै हाँस्छौँ गाँठे ? हाकाहाकी, मुटु, फोक्सो, आन्द्रा, कलेजो, किड्नीहरूमा क्यान्सरलाई निम्ता गरेर श्वासप्रश्वासमा आँधीबेरी ल्याउने हामी अटेरी आँधा किन यी नानाथरी अम्मलका बाँधा भएका ? ठूला पद र दायित्व बोकेका शिक्षक, प्राध्यापक, डक्टर, नेता, मन्त्री अभिनेतादेखि कयौँ अभियन्तासम्म चुरोट, बिँडी, सिगार, खैनी, सुर्ती, तमाखु र नरम लागू पदार्थदेखि अति गरम ट्याब्लेट र सुइको समेत बुइ चढ्ने खराब आदत छ । त्यसैले त जवानीमै खुइ ! खुइ ! गर्दै दम  तथा खोकीमा घर मात्र नभएर बस्ती नै डिस्टर्ब गरी परिवारदेखि समाजसम्म अभिशाप बनेर बलै सास फेरिरहेका छौँ कतिले । सानो छँदा आमा, बा, दाजु, गुरुहरूको आँखा छली कर्सा, बुइँगल, बाथरुम, क्यान्टिन, बन, अदिमा अम्मलको अभ्यास कक्षा चलाएर जवान भएछि मैमत्त हुँदै  कैयौँ मानिस चर्को अम्मलीमा दरिन पुग्छ । साथी सङ्गातिको हुट्हुटी, ठूलाको नक्कल, रवाफिलो बनिन्छ भन्ने आफ्नै डेढ अक्कलले सक्कल चेहरा बिगारेर हिँड्ने ब्रोङकाइटिस र टीबीका आहारा अमल्ची जमातलाई धिक्कार छ ! यो ल्याकत दुव्र्यसनकै सहोदर भाइ हो । यसैले आजैदेखि यो मन्त्र जपौँ– धूमपानले चाँडै समाप्त पार्छ मान्छेको आयु, यो हो दुर्गन्धित अपान वायु ।  सुर्ती मान्छेको फुर्ति निखार्ने कालकूट हो !रक्सी बोक्सी वा प्रोक्सी हो ! जाँड समाजको भाँड र गलगाँड हो ! कोकन गोमन र करेँतको अर्को औतार हो ! चरेस जिन्दगी हरेस बनाउने मन्द विष ! त्यसैले सबै अमल्ची मिलेर भनौँ– सबै खाले अम्मललाई कम्बल, सिरक, ब्याङ्केट नओडाऔँ ! नसानसामा पसेर शरीर, मन र मगजमा नशा थपी उल्कापात गर्ने हर अम्बललाई नाङ्गेझार पारेर खराब अम्बललाई समाधिस्थ गरौँ ! नेपालभरका अम्बलीको जुलुस गरेर अम्बलतन्त्रविरुद्ध जेहाद छोडौँ । जय अम्मलहीन जीवन ! अम्मलवाद– मुर्दावाद ! अम्बलतन्त्र— मास्छौँ– मास्छौँ ! अभिशाप र असमयमै नरकबास गराउने र सधैँ समाजमा उपहास ! बिलाप थोपर्ने हुँदा यो मुर्दाको तन्त्रमा डल्लिएको अम्मलपन्थबाट बनौँ होसियार !                                            