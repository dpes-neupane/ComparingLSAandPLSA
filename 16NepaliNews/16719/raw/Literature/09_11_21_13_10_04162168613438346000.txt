न्यारेटर हूँ म । आख्यानकारले चलाखी गरे । तिनका आख्यानमा म सर्वज्ञाता बनाइएँ । कहिलेदेखि मैले यिनीहरुको सेवा गर्दै आएको हो, थाहा छैन । जतिसुकै सेवा गरे पनि मैले एक टुक्रो मेवा पाएको इतिहास छैन ।कुरा थपिहालेँ, त्यही इतिहासले छोडेका खाली ठाउँ भर्न यिनीहरुले मलाई हात लिने गर्छन् । आफ्नो मनमा कट्कटी जमेका क्लेश-कुण्ठा पोख्न पनि यिनीहरुले मलाई नै मोहरा बनाउने गर्छन् । कालान्तरमा शब्दसेवाका नाउँमा, जनसेवाका नाउँमा र अझै राष्ट्रसेवाको नाउँमा समेत अनेक पदवी-पुरस्कार, उपाधि-अलंकार थाप्ने भन्नुस् वा लुँड्याउने यिनीहरु नै हुन्छन् । मैले यिनीहरुको रिस गरेको होइन !पाठकहरुलाई कति सजिलै फस्ल्याकफुस्लुक पार्न खोज्छन् यिनीहरु । कमलो मनका सोझासिधा पाठकहरु यिनको शिकार बनेको देख्दा मलाई काउसोझैं बिझाउँछ । सुनेको छु, बजारमा अचेल निकै चनाखा पाठकहरु आएका छन् । अब यिनीहरुमध्ये कतिको जोत्ने दिन डुबिगए भन्दा हुन्छ । चनाखा पाठकहरुले यिनलाई कलाको कसीमा निर्ममतापूर्वक घोट्ने नै छन् । यो थाहा पाएर म साँच्चै उत्साहित भएको छु । हुन त पहिलो पटक माहेन्द्री नदीको तटमा व्यासले महाभारतको रचना गर्दा पनि म उस्तै उत्साहित भएको थिएँ । यथार्थमा, त्यसयता एक जुगमा एकादुई पटक मात्रै म उत्साहित हुन पुगेको छु । जरुरी छैन, पाठकले मन पराए भन्दैमा मैले आख्यानकारका कर्तुत आच्या कृति मन पराउनै पर्छ । मैले घमण्ड गरेको होइन !बीसबाइसका भर्भराउँदा तन्नेरीदेखि उमेरले बल्ल पचास टेक्दै गरेका सँगीदौंतरीसमेत आफ्नैअघि सास नपुगेर भकाभक ढले । उता केन्द्र सरकार औँला भाँच्दै लास गन्दै बस्न थाल्यो । उफ्, यस्तो दिन पनि देख्नुपर्‍यो ! यस्तो लेख्दै गर्दा मेरा नौनाडी फतक्क छन् । हात लगलग कामेका छन् ।आख्यानकारले ममाथि थोपरेको अन्तर्यामी भूमिकाबाट आज म मुक्त छु । आज तपाईँ पाठकको आँखाअघि उभिएको छु म । तापनि वाचन गर्नुपर्ने कुनै कथा मसँग छैन । स्थापित गर्ने नाउँमा दुःखको भूमरीमा जाकिदिनलाई कोही पात्र मसँग छैन । रसरंगिलो कुनै संवाद छैनन् मसँग । आज मसँग छन् त मात्र तीन टुक्रा दृश्य । दृश्य पनि के भन्नु र खै, असलमा यो त एउटा सिकारु संवाददाताले गरेको टिपोट जस्तो छ । मान्यवर, आज यही मामुली टिपोटमा चित्त बुझाउनुहोस् ! ।। एक ।।बालुवाटार दरबारमा घाम लगेको छ । घरीघरी यताउता कुदिराख्ने बादलले पारेको छायाँ दरबारको छतमा बगेको देख्न सकिन्छ । यो कुनै खास महत्वको कुरा होइन । यसलाई यहाँ उल्लेख नै नगरेको भए हुन्थ्यो । मौसमको एक सामान्य चर्तिकला मात्रै हो यो । घाम लागेको छ भन्दैमा त्यहाँ प्रचण्ड गर्मी छ भन्ने अड्कल नकाट्नुहोला नि फेरि ! किनभने, वरपरको वातावरण पनि त्यस्तै छ ।खास महत्वको कुरा चैं के हो भने दरबारभित्रबाट एकोहोरो आवाज आइरहेको छ । आवाज कस्तो भन्दाखेरी- घ्वार्रघुर्र-घ्वार्रघुर्र-घ्वार्रघुर्र-घ्वार्रघुर्र...! अब शंका गर्नेले त बालुवाटारमा बालुवा पेलेर तेल निकाल्ने काम भइरहेको हुनसक्छ भन्देलान् । तर, यथार्थमा त्यस्तो हुँदै होइन । यो ठेकीमा दही मथ्दा आउने आवाज हो भनेर सामान्य अक्किल भएको जो कोहीले भनिदिन सक्छ । पक्का कुरा हो । पत्यार नलागे भित्रै गएर हेरौँ न त !भित्र- यो किचन रुम हो र यहाँ प्राइममिनिस्टरले ठेकीमा मदानी घुमाईघुमाई दही मथिरहेका छन् । याद गर्नुहोला, उहाँ संविधानको धारा ७६ को उपधारा १ को प्राइममिनिस्टर हो । यहाँका कोठाचोटाहरुमा एक हैनन् अनेक प्राइममिनिस्टरहरु छन् । जस्तो यो बेड रुम हो र यहाँ उपधारा २ का प्राइममिनिस्टरले दही मथिरहेका छन् । यो बाथ रुम हो, यहाँ उपधारा ३ का प्राइममिनिस्टरले दही मथिरहेका छन् । एट द सेम टाइम, विभिन्न धारा एवं अनेक-अनेक उपधाराबाट बनेका प्राइममिनिस्टरहरुले प्रत्येक रुममा दही मथिरहेका छन् । अनि बाहिर...?बाहिर- मोही खान पाउँला, घिउ खान पाउँला भन्ने आशमा अनेकथरीका मान्छेले बालुवाटार घेरेका छन् । प्रत्येकको हातमा रित्तो ढुङ्ग्रो छ । तपाईँले अकुपाई बालुवाटार भन्ने सुन्नुभएकै होला । हो, आज रित्ता ढुङ्ग्रो हल्लाउँदै जम्मा भएका मान्छेहरुले बालुवाटारलाई अकुपाई गरेका छन् । तपाईँ नझुक्किनुहोला, यी ती अकुपाईवाला होइनन् जो सरकारको गलत कदमविरुद्ध हिजो बालुवाटार घेरा हाल्न आएका थिए ।रित्ता ढुङ्ग्रो हल्लाउँदै आज आएका मान्छेहरु ती हुन् जसको फोटो प्रायः अखबारको अग्रपृष्ठमा छापिएको हुन्छ । अनलाइन न्युज पोर्टलका भित्ता पनि तिनीहरुकै अनुहारले ओगटेको हुन्छ । मिडियाका श्रव्यदृश्य च्यानलहरुमा पनि प्रायः तिनीहरुलाई नै चर्को-चर्कोसँग बोलिरहेको देख्नसुन्न सकिन्छ । यस कालखण्डमा तिनीहरुलाई नै छाप्नु अनि तिनीहरुकै कर्कश आवाजलाई दोहोर्‍याईतेहेर्‍याई प्रसारण गर्नु नै मिडियाको मूल धर्म बनेको छ । यो दृश्यलाई तपाईँले ध्यान दिएर हेर्नैपर्छ । ती अनुहारहरुलाई तपाईँले याद गर्नै पर्छ । फेरि जोड दिँदै भन्छु- ती अनुहारहरुलाई नबिर्सिनेगरी याद गर्नुहोला ! मनपरी हल्लाइएका रित्ता ढुङ्ग्रोहरु एक आपसमा ठोक्किरहेका छन् । ठ्वाङ-ठुङ्-ठ्वाङ-ठुङ् आवाज आइरहेको छ । भित्रको दही मथेको घ्वार्रघुर्र-घ्वार्रघुर्र अनि बाहिर ढुङ्ग्रो ठोक्किएको ठ्वाङ-ठुङ्-ठ्वाङ-ठुङ् मिलेर जो सिम्फोनी निर्मित भएको छ त्यसलाई तपाईँ पाठकले महसुस गर्न सक्नुपर्छ । आत्मसात गर्न सक्नुपर्छ । ।। दुई ।।यो दृश्य माइतीघर मण्डलाको हो । तपाईँलाई थाहा भएकै कुरा हो कि यहाँ यस्ता कार्यक्रमहरु भई नै रहन्छन् । यहाँ प्रायः विरोधकै कार्यक्रम हुने गरेको बारे पनि तपाईँ जानकार नै हुनुहुन्छ । तर आजको विरोध कार्यक्रम भने अलि फरक छ । जस्तो तपाईँले यहाँ अनेक मान्छेहरु जम्मा भएको देख्न सक्नुहुन्छ । ती अनेकको हात अनेक किसिमका व्यानर र प्लेकार्डले अकुपाई गरेका छन् । व्यानर र प्लेकार्डमा यस्तो व्यहोरा लेखिएको देख्न सकिन्छः -'म्युजिकल चेयर'लाई प्रतिबन्ध लगाऔं !-'तातोआलु'लाई बन्देज गर !-भित्र-बाहिर'लाई खारेज गर !सरकारले हालसालै राष्ट्रिय खेल अध्यादेश जारी गरेको छ । संसद्लाई छलेर ल्याइएको सो अध्यादेश विवादमा परेको छ । 'देशलाई महामारीले अँचेटेको बेला केको खेला !' भन्दै विरोधस्वरुप विरोधी दलका केही सांसदहरुले वक्तव्य जारी गरेका छन् । महामारी नियन्त्रणमा असफल रहेको सरकारले आफ्नो अक्षमता ढाकछोप गर्न यस्तो तिकडम गरेको उनीहरुको आरोप छ । सो अध्यादेशले प्रचलित खेलहरुसँगै म्युजिकल चेयर, तातोआलु र भित्र-बाहिरलाई पनि राष्ट्रिय स्तरको मान्यता दिएकोमा देशभरका खेलप्रेमी समुदाय आक्रोशित बनेका हुन् । अध्यादेशप्रति विरोध जनाउनका लागि उनीहरु यहाँ उपस्थित भएका हुन् । विशेषतः स्कुलमा खेलाइने यी तीन खेलले विद्यार्थीहरुलाई पथभ्रष्ट बनाएको उनीहरुको आरोप छ । उनीहरुको भनाइअनुसार,-म्युजिकल चेयरले विद्यार्थीलाई चरम अवसरवादी बन्न प्रेरित गर्छ । -तातो आलुले निजलाई जिम्मेबारहीन-उत्तरदायित्वविहीन बन्न सिकाएको छ । -भित्र-बाहिरले भविष्यका कर्णधारहरुलाई केवल आदेशको पालन गर्ने सिर्जनशीलताहीन भुत्ते औजार मात्र बनाउने छ ।विरोध कार्यक्रममा उपस्थितमध्येका एक खेलप्रेमीले यसो भने- 'देश यसरी लथालिङ्ग भताभुङ्ग हुनुमा यही तीनवटा खेल मुख्य जिम्मेवार छ । अब यस्तो भ्रष्ट खेललाई सरकारले राष्ट्रिय मान्यता दिन खोज्दैछ । यो एकदमै अनैतिक छ । यसलाई खारेज गर्नैपर्छ । यसको सबैले विरोध गर्नुपर्दछ । तपाईँलाई लाग्दैन देशका नेताहरुले अहिले यही तीनवटा खेल खेलिरहेका छन् ?' सो कार्यक्रममा ख्यातिप्राप्त खेलाडीका साथै जानेमाने शिक्षाविद्हरुले समेत सम्बोधन गर्ने कार्यक्रम रहेको छ ।।। तीन ।।नवनिर्मित धरहरा वरपर सुरक्षाकर्मीहरुको बाक्लो उपस्थिति देख्न सकिन्छ । केही ठाउँका स्थानीय जनप्रतिनिधिहरुले आफैंले बनाएको भ्यूटावरबाट हाम फाली आत्महत्या गरेको खबर आएसँगै सुरक्षाकर्मीले सांसदहरुको निवास वरपर गस्ती बढाएका छन् । भ्यूटावरबाट हाम फालेर सुसाइड गर्नेमध्येका एक वडाध्यक्षले सुसाइड गर्नु अघि लेखेको एकपाने नोट फेला परेको छ । तर त्यो सुसाइड नोटको तल्लो भाग च्यातिएको छ । किन च्यात्तियो, कसले च्यात्यो, कसरी च्यात्तियो, यसबारेमा मलाई केही जानकारी छैन । सो हुनाले सुसाइड नोटको पूरा व्यहोरा प्रस्तुत गर्न असमर्थ छुः आदरणीय वडावासी दाजुभाइ तथा दिदीबहिनीहरु,मलाई माफ गरिदिनुहोला ! कोरोना फर्केर आयो । हामीले त सँधै बाह्र वर्षमा खोलो फर्कन्छ भन्न मात्रै जानेका । तर यो शैतान बाह्र महिनामै फर्कियो । बडो दुःखका साथ भन्दैछु हाम्रा प्राइममिनिस्टरले कोरोना धपाउन बेसार पानी खाने, अम्बाको पात चपाउने, हाछ्युँसाछ्युँ गर्ने र उडाइदिने टिप्स जो दिनुभएको थियो त्यसले काम गरेन । यसपालिको कोरोना त अघिल्लो वर्षको हजुरबाउ रहेछ । यसपालि साह्रै गाह्रो बनाएको हो । अघि चिउँडोमा मास्क सिउरेर सभा-सम्मेलन, उद्घाटन, जमघट, विवाह सबैखाले भीडभाडमा फुक्काफाल भई हिँडियो । महामारीको दोस्रो लहरले च्याप्दै लगेपछि थाहा भयो गाउँमा भ्यूटावर हैन राम्रो अस्पताल चाहिने रहेछ । मन्दिर र सालिक त पछि बनाउँदै गरे हुने रहेछ । पहिलो कुरा औषधि-अक्सिजनको जुगाड गर्नुपर्ने रहेछ । जनताको विश्वास जितेको एक जिम्मेवार प्रतिनिधि हुनुको नाताले यो पत्र लेख्दै गर्दा मलाई अपराधबोधले नमज्जासँग चिमोटिरहेको छ ।बिरामीले अस्पतालका बेड भरिए । अक्सिजनको अभाव भयो । मेयर, चिफमिनिस्टर, फेडरल मिनिस्टरसम्म हारगुहार गरेँ । कसैले केही लछारपाटो लाउन सकेनन् । बीसबाइसका भर्भराउँदा तन्नेरीदेखि उमेरले बल्ल पचास टेक्दै गरेका सँगीदौंतरीसमेत आफ्नैअघि सास नपुगेर भकाभक ढले । उता केन्द्र सरकार औँला भाँच्दै लास गन्दै बस्न थाल्यो । उफ्, यस्तो दिन पनि देख्नुपर्‍यो ! यस्तो लेख्दै गर्दा मेरा नौनाडी फतक्क छन् । हात लगलग कामेका छन् ।केही दिनदेखि म राम्ररी सुत्न सकिरहेको थिइनँ । यसो झुपुक्क हुन्छु अनि नराम्रा-नराम्रा सपना मात्रै देख्छु । कहिले अक्सिजन सिलिण्डर बोकेका मुर्कट्टाहरुले लखेट्दै गरेको देख्छु । कहिले पिचासहरुले सुइले छातीमा घोपीघोपी मारेको । केके हो केके देख्न थालेँ । त्यसपछि निन्द्रामा ऐँठनले बर्बराउन थालेँ । जागै हुँदा प्रकोपको पीडाले बर्बराउन थालेँ । प्रिय वडावासीहरु, तपाईँहरुको सेवक वडाध्यक्ष म बौलाएँ ! कोरोना संक्रमण बुलिस ट्रेन्डमा छ । मृत्युले दिनका दिन पोजिटिभ सर्किट हानिरहेको छ र पनि केन्द्र सरकार कमिसनखोरको चंगुलमा फसेर अक्सिजनदेखि खोपखरिद सम्मका सबै कामहरु होल्ड गरेर बसेको छ । यस्तो बेला, के हाम्रा प्राइममिनिस्टर बालुवाटरमा बेलुन फुक्दै बसेका छन् ?कि ब्लुफिल्म...... (सुसाइड नोटको तल्लोभाग च्यातिएकोले पूरा व्यहोरा प्रस्तुत गर्न सकिएन ।) यो अधकल्चो सुसाइड नोट सार्वजनिक भएसँगै सनसनी मच्चियो । सामाजिक सञ्जालमा यसैको चर्चा चुलियो । वडाध्यक्षको सुसाइडको रहस्य खोल्ने भन्दै युट्युबमा अनेक भिडियो आउन थाले । रेडियो टिभीका समाचार पनि यसैमा केन्द्रित भए । त्यस उप्रान्त अन्य गाउँ-नगरका मेयरहरुले पनि भकाभक भ्युटावरबाट हामफाल्दै सुसाइड गर्न थाले । केन्द्र-प्रदेशका सांसद अनि मिनिस्टरहरु समेतले सुसाइड एटेम्प्ट गर्न डाँडाकाँडाका भ्यूटावर खोज्दै हिँडेको खबर आउन थाल्यो ।यसपछि देशका चारवटै सुरक्षा संयन्त्रका प्रमुखहरुको आकस्मिक बैठक बस्यो । विश्वस्त स्रोत चुहाएको सूचनाअनुसार सो बैठकले सुरक्षा जोखिम भएका भीभीआईपीहरुको नाम लिस्टिङ गरेको छ । सो लिस्टमा मिनिस्टरहरुको नाम उल्लेख्य छ । अनेक उपधाराका प्राइममिनिस्टरहरुको नाउँ त झन् अग्रपंक्तिमै छ रे । अलि बढ्तै बोलेँ भन्ठान्नु भयो होला । मेरो कुरामा विश्वास लाग्दैन भने तपाईँ आफैं गएर हेर्नुहोस् । अहिले धरहरा वरपरको सुरक्षा व्यवस्था अत्यन्त कडा बनाइएको छ । 