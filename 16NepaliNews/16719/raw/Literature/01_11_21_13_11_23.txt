योद्धाका स्वच्छ स्वप्ना, सुमधुर विपना, देशले हेर्न पाओस् । स्वार्थी सङ्कीर्ण वृत्ति, इति गर अगुवा, देश क्यै मुस्कुराओस् ।। छिट्टै समृद्ध बुन्दै, कति मुलुक  यहाँ ! बन्न पाए अमिर । हामी रोगी र भोगी, कति दिन रहने, विश्वमा नै गरिब ।।    ।। १।। खाना, नाना र छाना अब जनजनमा, स्वास्थ्य— शिक्षा सुरक्षा । हाम्रा उत्पादनैले जन–उदर भरे, माग्न  पर्दैन  भिक्षा ।। उद्योगी–सीपवादी, युवक जन उठून्, देश होस् केन्द्रविन्दु । नेता जो प्राज्ञवेत्ता, ‘मुलुक र जनता’, मान आधार–सिन्धु ।।                                                ।। २।।जागौँ लागौँ मिलेरै, मन, वचन तथा कर्म एकै बनाई ।  भ्रष्टाचारी हटाई, मुलुक सबल  होस्, एकता चम्चमाई ।। बोल्ने लेख्ने र अन्वेषण नव– सृजना, फुल्न पाऊन् विवेक । साँच्चै समृद्ध चोखो, मुलुक अब बनोस्, नव्य नेपाल देश ।। ।।३।।                                       फाल्यौँ  रे एकतन्त्री, कलुषित मनको, साँगुरो जो प्रणाली । नेता त्यस्तै बनेमा, जनमत कसरी, मान्छ सत्ताधिकारी ? नेता आचार सङ्लून्, विमल हिम–शिलाझैँ बनून् पारदर्शी । वाचा पूरा गराऊन्, विधि–नियमसितै, न्यायमा हुन् विमर्शी ।। ।।४।।#सहिद दिवस