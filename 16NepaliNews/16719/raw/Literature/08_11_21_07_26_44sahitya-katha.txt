-हरि थापाएउटा कैदी केही कुरा भन्न खोजिरहेको थियो । छोटो समयमा मैले उसका कुरा बुझेँ ।उसको कुरा सुनेपछि म भावुक भएँ । साच्चै म भित्र ऊ थियो । यति बेला मेरो भावनामा ऊ जीवित थियो । नसानसामा ऊ थियो । त्यसैले त म उसका कुरा सुन्दा भक्कानिँदै भावविह्वाल हुन्थे ।एक पछि एक कुरा सुन्दै गएपछि म अझै आक्रमक बन्दै गएँ । रिसले चरम सीमा नाघ्यो यति जोड्ले चिच्याउन मन थियो, जोडले कराउन मन थियो उफ्रिँदै दाह्रा किट्दै क्वाँ क्वा रुन मन थियो । तर मुर्छा पर्दै चुपचाप सुनिरहे ।संसारलाई चुनौती दिँदै ‘ल फाँसी लगाएर मलाई मार । सक्छस् ! भन्न मन थियो । दुई मुठी सास हुनेहरूको यो ज्यादती खप्न जरुर थियो वा थिएन, खपेको भए कहिलेसम्म खप्ने ? प्रश्न चोटिलो थियो ? अन्याय सहनुको पनि हद हुन्छ नि ।जबसम्म सामान्य अन्याय खपिरहन्छन्, कोहीकसैले चासो दिँदैनन्, समस्या यहीँनिर हो ! यदि ज्यादतीमा पहिले नै रोक लगाउने उपाय खोज्ने भए यत्रा घटनाले किन विकराल रुप लिन्थे र ? प्रश्न आफूभित्र ट्न्नै उब्जिए ! तर उत्तरविहीन भएँ ।यो देख्दा त सिस्टमलाई खरानी बनाउन मन लाग्छ । डण्डाको भरमा न्यायको फैसल्ला गरिन्छ । तर आवेगले मात्र संयन्त्र खरानी नहुने रैछ । आवेगले मान्छेको आत्मा जल्छ होला तर यी भौतिक वस्तु कहाँ जल्दोरहेछ र ! चाहँदा चाहँदै पनि छुनसम्म नसक्ने रहेछ ! यहाँ जति कराएर पनि के गर्नु । उल्टो आफूले मुख छोप्नु पर्छ ।लाज भन्ने कुरा संसारमा कम हुँदै  गइसक्यो अनि केही व्यक्तिको सानातिना स्वार्थले केही व्यक्तिको जीवन पनि बर्बाद हुन्छ । यो जताततै चल्ने यहीँ रहेछ ।फेरि सोचेँ, यो स्वार्थी संसारमा रुनुको नि के अर्थ छ र ? सद्भाव हराएको, मानवता हराएको संसारमा एकजना रुँदा अर्को ताली पिट्ने हुन्छन् । त्यसैले बाहिर रमिता देखाउन पटक्कै मनले मानेन । आफूलाई समाल्न सक्दो कोसिस गरेँ ।उसको कुरा सुन्नुभन्दा म आफू बढी बर्बराउन थालेँछु ।दुर्घटना भन्ने कुरो यस्तै हो अपसोच । यदि दुर्घटनाको पूर्वजानकारी हुने हो भने किन हुन्थ्यो र । बुढापाकाहरूले खुब सिकाउँथे हरेक कुरामा ढङ्ग पुर्याउनु पर्छ । मुढे बल प्रयोग गरेर केही लछारपाटो लाग्दैन । काममा एक मग्न भएर लाग्नुपर्छ।बढो आध्यात्मिक ज्ञान सिकाउथे,यसो कुरो बुझ्दा हो जस्तो पनि लाग्यो । बोली खस्न नपाउँदै बङ्किने युवापुस्ताका युवकहरू हतपत यस्ता कुरामा निन्दा गर्दैनन् । यद्यपि दुर्घटना निम्त्याउँछन् र फुर्सदमा असाध्यै पछुताउँछन् । जसरी ऊ पछुत्ताउँदै गल्ती महसुस गर्दैछ । दुर्भाग्यवस हुने घटनाले धेरैको जीवन तहसनहस भएको छ ।लामो समयको प्रतीक्षापछि मेन पावरले हात्तमा एउटा हरियो पार्सपोट थमाएर एरपोर्टको गेटसम्म छाडिदिएको थियो । आफ्नो सपना पूरा गर्ने परिवारलाई खुसी राख्ने लोभमा जहाजभन्दा कैयौँ गुना ठूलो  सपना लिएर उड्यो ।उसलाई खाडीको एरपोर्ट पुग्दासम्म पनि आफू स्वदेशमै छु भन्ने भान हुन्थ्यो । त्यत्रो यात्रा पार भई क्षितिज पारि पुगिसक्दा पनि आफ्नै देशमा छु भन्ने महसुस हुनुले स्वदेशको गहिरो भाव प्रस्तुत गर्छ । स्वदेशप्रतिको अपार माया, सम्झनाको याद गराउँछ ।काखे बालक, गुडिया जस्ती छोरी छाड्नु, स्वर्गकी परीभन्दा राम्री श्रीमतीलाई चट्क्कै छाडी हतारमा सीमानापारि पुग्नु अनि अन्य परिवार बुढेशकालका बा, आमा छाडी सुन्दर सपना खोज्नु साँच्चै नै यो भ्रम थियो ।एउटा परिवारभन्दा सुन्दर सपना के हुन सक्ला ? त्यो सुन्दर सपना भन्ने त झुट नै हो भन्ने लाग्यो । तर केही आर्थिक लोभ लालच चाहिँ पक्का हो । हजारौँ सपना स्वदेश हँुदा जाबो एउटा भौतिक सपनाले के खुसी देला ?जसले जे भनोस् ऊ खुसी हुनै सक्दैन । ऊ अत्यन्तै घरको यादमा डुब्थ्यो । घर जाने परिवारसँग बस्ने पारिवारिक वातावरण उसले राम्ररी बुझेको थियो । सधैँ गम्भीर मुद्रामा देखिन्थ्यो । खुसी खोज्न आएको एक जवान यति दुःखी हुनु अस्वभाविक थियो । मात्रै एउटा स्वार्थमा लाखौँ स्वार्थको हत्या भएको थियो ।जसोतसो दैनिकी चलिरहेको थियो । पारिवारिक समस्याले असाध्यै तनाव दिन थालेपछि  साथीको लहलैमा लागेर पिउन उसले थालेको थियो ।कैयौँ पटक चिसो ट्वाइलेटमा रात कटाएको कुरा पनि कोट्याउँथ्यो तर पनि कहिल्यै हल्ला गर्दैनथ्यो भन्ने पनि सुनेको थिए । सधैँ तनावमा हुने उसलाई एक दिन कसैले श्रीमतीसँग जोडी कुरा काट्दिए छ ।त्यति धेरै विश्वास भरोसा भएको पारिवारिक सुमधुर सम्बन्धलाई लथालिङ्ग पार्न तल्लीन केटाहरूले यो गिज्याउँदै हिल्लिँदै यो यत्ता पिएर पागल भई बस्छ, उत्ता श्रीमतीको मस्ती चल्दो हो भन्दै छेद हानेछ ।नशामा रहेको उसलाई जिस्क्याएपछि असह्य भएछ । जीवनको एउटा सुन्दर फूलमा कसैले दाग लगाउने प्रयास गरेपछि रिसले आगो भई खप्न नसकी नजिकैक‍ चक्कु टिपी नशाकै तालमा दनक दिएछ । कठै ! हातमा काल बसेको ऊ ठहरै भएछ ।साह्रा सपना चकनाचुर भयो । कसैको लहलह‌ैमा लाग्दा यसरी उसले परदेशको चिसो सिँढीमा जीवन गुजार्नु  परेको छ । आँखिर पिलाउने ओषतीले न उसका सपना पूरा भयो न उसलाई ऊ मान्छे बनेर रहन दियो । जेलको जीवन त के जीवन । साच्चै भन्ने हो भने एउटा जिउँदो लास मात्र हो ।एउटा असल मानिसलाई पिलाउने रमले कतिसम्मको कुख्यात अपराधी बनाउँछ । कति अचेत बनाई घटना घटाउँछ । अनि हजारौँ सपना खाडीको बालुवामा कसरी विलिन भएर जान्छ, ऊसको कहानीले देखाउँछ ।परिवारका सदस्यले कति भरोसा गरिरहेका होलान् । आउने दिन कुरिरहेका होलान् । बाटो हेर्दै हरेक दिन आँखा टटटाउन्जेल हेर्दै होलान । तर परदेशमा सानातिना दुर्घटनमा परेर मामा घरको चिसो भुइमा बस्नुपरेको बाध्यता उसले कसरी बताउन सकोस् । गल्तीको जति नै महसुस गरे पनि औचित्य छैन ।विगत सम्झिदै, खुसीका पलहरू सम्झिँदै, बुढा बाआमा सम्झिँदै आफ्नो मुटुको टुक्रा उदाउँदो भविष्यको तारा, सानी छोरीलाई सम्झिँदै, संसारकै असाध्यै माया गर्ने श्रीमतीलाई सम्झिँदै बाँकी यादहरू परेलीका डिलबाट मुस्किलले झरेका केही थोपाहरूले सुस्तरी  पखालिरहेका हुन्छन् । अनि ती सुनौलो सपना, योजना, इच्छा, चाहनाहरू झिरेप्पै  सल्लिबिर झैँ सुकेका हुन्छन् ।मानिसको मृत्यु कुनै पनि रूपले आउना सक्छ, जीवनपछि मृत्यु अन्तिम सत्य हो । चाहेर वा नचाहेर स्वीकार्नुको विकल्प छैन तर मान्छे एक जन्ममा पनि जेल पर्यो भने पटक पटक मृत्यु हुन्छ र पनि जीवितै हुन्छन् । एउटा जिउँदो लास भएर... ।