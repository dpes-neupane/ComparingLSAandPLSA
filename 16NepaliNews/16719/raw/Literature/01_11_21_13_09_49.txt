 यो जिन्दगीको भीरमा किन फुल्दैनन् मेरा खुसीका भीरफूलहरू र त्यो पहाड जिस्क्याइरहन्छ मलाई ? कहाँ बगेर जाँदो हो पसिनाको यति ठुलो मर्स्याङ्दी नदी र जीवनको डालीमा बसेर काकाकुल बासिरहेछ - एउटा भोको समय ? .........................  भन त च्याङ्बादाइ ! आफूभन्दा बूढो चस्मा लाएर जिन्दगीको अक्कर एक्लै हिँडिरहेको निरक्षर बटुवाले दृष्टि-लम्बाइको परिधिभित्र जीवनको लक्ष्य देख्छ कि भ्रम ? ..........................  मेरो खर्पनले तौलिएर वर्षौदेखि थुप्रिरहेको यो ओजन फगत बालुवा हो कि - यही देशको सिमाहीन माया ? लिहीमाथि पिटिइरहेको तातो फलाम धम्मरधनको पीडा हो कि यो देशको अनुहार मेटिएको राष्ट्रियता ? हलगोरु नारेर अहिलेसम्म मैले जोतिरहेको गैह्रीखेत हो कि - यो देशको अनिश्चित भविश्य ? र यो नाम्लोको वरियोमा भुण्डिएर आत्महत्या गरिरहेको सपना सपनाकै त्यान्द्रो हो कि - एडम स्मिथको अर्थशास्त्र ? ......................  भन त कटुवालदाइ ! पोखरीको हरियो पानीमाथि बसेर शास्त्रीय सुत्रहरू तमासले घोकिरहेको भ्यागुत्तोलाई भौतिकशास्त्रको दर्शन पढ्न लगाइयो भने उसले सिद्धान्तको सिर्जनशीलता बुझ्छ कि जडता ? .....................  किन गरिदैछ बन्द - श्रमको ढोका र खाडीमा उँट चराइरहेछन् - सपनासुन्य गोठालाहरू ? कहाँबाट काटिदैछ - कुलेसो र रित्तिरहेछ - मानवशास्त्रको गहिरो तलाऊ ? कसरी छिर्दैछन् धमिराहरू र बर्षेनी पैह्रो झरिरहेछ  - बजेटको अग्लो पहाडमा ? कसले बनाउँदैछ विचारको हँसिया यसरी भुत्ते र फैँलिरहेछ वनमारा - यो राष्ट्रिय निकुञ्जभरि ? .......................  भन त चुनु ! चिया पसलमा बसेर क्रान्तिगीत गाइरहेको सुगा देखेपछि समरको बारुद टकटक्याएर भर्खरै गुँढ छिरेका वनचरीहरूमा अपनत्व उर्लेर आउँछ कि घृणा ? ......................  अदालतको ढोकामा उभिएर मृत्युको भीख मागिरहेको - बूढो कैदी हो कि यो देश ? झण्डाको पछाडी लुकेर यो रोगी अर्थतन्त्रको बिस्कुनमाथि सदियौँदेखि, यसरी फ्याउरी नचाइरहेको नजिकको छिमेकी हो कि - सकुनीजस्तै सिंहदरवार ? किन मेटिन्छन् देख्न नभ्याउँदै हाम्रा सपनाहरू र मरुभुमी ओर्लिन्छ हरेकचोटि करोडौं मनका आँगनहरूमा ? ...................  भन त सान्कान्छी ! भाउन्ने बेथाले थलिएर स्वाद गुमाएका रोगी थकाली बाले नुन चटाइदिँदा - नुनिलो भन्छन् कि गुलियो ? ....................  मनको मुहान फुटेर छातीको कुलेसो हुँदै बगिरहेको कालिगण्डकी कुनै माफिया ठेकेदारको झोलाको खोला हो कि - समाजशास्त्रको आँसु ? सिङ्गो युग निदाएर भर्खरै ब्युँझिएको अघोरीले ज्ञानको आदिम स्रोत मै हूँ भनेझैँ म दिवालिया खोरमा थुनिन चहान्न, हजुर ! ......................  पँखेटा नभएको किवीचरीले उड्ने सपना देखेझैँ म जिन्दगीसँग ठट्टा गर्न जान्दिन, हजुर ! भन्नोस् न सरकार, भन्नोस् मूल्यसुची टाँसिएको, नेश्नल ट्रेडिङको बोर्ड कहाँनेर छ ? म यो नागरिकता बिक्री गर्न चाहन्छु !#साहित्य#कविता