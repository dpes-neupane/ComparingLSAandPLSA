काठमाडौँ — पदम गौतमद्वारा लिखित उपन्यास 'विश्रामपुर' बजारमा आएको छ । राजनीति हुँदै साहित्य र पत्रकारितामा लागेका पदम गौतमको पहिलो उपन्यास हो 'विश्रामपुर' ।यसअघि उनका 'फूलको लासमाथि' र 'रगतको शयनकक्षमा' कविता संग्रह तथा 'एकलासको फूल' र 'घाम झुल्कनुअघि' गजल संग्रह प्रकाशित छन् ।राजनीतिले लगातार चुसेको एक देहाती गाउँको कथा हो – 'विश्रामपुर' । उपन्यासका अधिकांश घटना कतै न कतै हरेक दुर्गम गाउँका कथासँग मिल्छन । आन्चालिक शब्द र स्वाद मिसाएर लेखिएको यो उपन्यासमा जनमत संग्रहदेखी यता झन्डै चार दशकको राजनीतिक, सामाजिक र आर्थिक चित्रण छ । राजनीतिले देखाएको सपना र सत्ताले गर्ने सपनाको हत्यापछी पिँधमा रहेका नागरिकले भोग्नुपर्ने भुक्तमानको दस्तावेजीकरण हो – 'विश्रामपुर' ।उपन्यास लेखिनुको पृष्टभूमिका बारेमा लेखक भन्नुहुन्छ – 'यो उपन्यासको भावभूमि र मुख्य विषय तीन-चार दशकअघिका त्यहाँका मान्छेका सपनाको हत्या हो । मैले समाजका सपना र मेरा कल्पनालाई एकै ठाउँमा जोड्ने प्रयास गरें धेरै पटक । पात्र र गाउँ काल्पनिक भएपनि सपना उही हुन्, मान्छेका कथा उही हुन् ।' सांग्रिला बुक्सले प्रकाशन गरेको 'विश्रामपुर' उपन्यास २७२ पृष्ठको छ र यसको मूल्य ४८४ रहेको छ । 