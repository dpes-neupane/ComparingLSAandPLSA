“बाबा, यो कुन ठाउँ हो ?’’ गाडीबाट ओर्लेर परिक्षितले कमिलाको ताँतीजस्तो सवारीजामलाई नियाल्दै सोध्यो । “मध्य बिन्दू !’’ मैले दुई हातलाई फैलाएर नेपालजस्तो आकार तुल्याएँ र दायाँ हातको चोर औँलाले देब्रे हातको हत्केलामा डोब्दै जवाफ दिएँ । “कस्तो प्रकारको नाम हो यो ? लाग्छ ठाउँको नाम नभई यो त मेजरिङ टेपको संकेतको नाम हो ।’’“अँ । सुन्दा त्यस्तै लाग्छ । मध्य बिन्दू भनेको एक पूरा भागलाई दुई आधा आधा छुट्याउने एउटा संकेत हो नि त । हाम्रो नेपाल सालाखाला आठसय किलोमिटर लम्बाइमा फैलिएको छ । पूर्वदेखि पश्चिमसम्म फैलिएको एकहजार बत्तीस किलोमिटरको ठीक आधा पाँचसय सोह्र किलोमिटर यही नगरपालिकामा पर्दछ । त्यही संकेत गर्न र आम यात्रीहरुलाई जानकारी गराउने उद्देश्यले यो ठाउँले मध्यबिन्दू नाम पायो । सायद अलिकति अगाडि पुग्यौँ भने यतैकतै मध्यबिन्दूको स्तम्भ पनि देख्नेछौ । हाम्रो आजको यात्रा दूरी काठमाण्डौ लमहीको हिसाबले पनि यो ठाउँ मध्यभागमा नै पर्दछ ।’’  “एऽऽ !’’ उसले बुझेजस्तो गरी टाउको हल्लायो ।झोलामा आधा कपडाहरु र आँखामा आधा सपनाहरु कोचेर आधा रातमा यात्रा प्रारम्भ गरेको आधा दिन बितेको छैन । हामी आधाबाटोमा जाममा फस्न पुगेका छौँ । गाडीका बेगसँगै बत्तिएका आधा सपनाहरु पनि जाममा परेका छन् ।लामो जामपछि गाडीहरु पैँसेरी नाचेजस्तै धिमा गतिले अगाडि अगाडि घस्रिन थाल्छन् । बिचबिचबाट मोटरसाइकल र साना गाडीहरु केही हात पछि सर्दै लामबाट फुत्त फुत्त अगाडि सेरेङ्गे नाचेझैँ कुदिरहेका छन् । धेरै अघिदेखि झमझम पानी परिरहेको छ । कुहिरोले वरिपरि डम्म ढाकेको छ । सडक धान रोप्न तयार गरिएको खेतझै भएको छ । बाहिर झर्दा झर्दा हाम्रा पाइन्ट र जुत्ता हिलाम्मे भैसकेका छन् । हाम्रो अत्यन्तै ज?री काम बित्न थालिसकेकोले हामीलाई मुक्ति चाहियो भनेझैँ गरी गाडीमोटरले कानै खानेगरी ‘ऐया ! ऐया !’ गरिरहेका छन् ।“छिटो गाडी चढ्नु न सरहरु । एउटा गाडीले मात्र हामीलाई उछिन्यो भने हामी फेरि लाइनमा पस्न सक्नेछैनौँ । सयौँ गाडीभन्दा पछि परिसक्ने छौँ ।’’ हाम्रो गुरुजीले गरेको हतारोलाई स्वीकार गर्दै हामी गाडीभित्र हत्तपत्त छिर्छौँ । “कुशन पनि हिलाम्मे बनाइदिनुभयो तपाईँहरुले । बाहिर ननिस्कनुस् भनेको माने पो !’’ हाम्रो शिरदेखि पाउसम्मको दशा दृश्याङ्कन गर्दै हामीउपर छेडछाड गर्छ ऊ । “के बिग्रियो त ? जाबो कुशन, हिलाम्मे भए धोए गैहाल्छ नि ।’’“सबै हिलोहरु धोएर कहाँ जान्छ र ? पटकपटक कुशन मात्र धोइरहने फुर्सद पनि त हुँदैन हामीहरुलाई । हिलो पार्टपूर्जामा पनि पस्यो भने गाडी नै बिग्रिहाल्छ ।’’अलिअलि सरेका गाडीहरु फेरि ठप्प भैसकेका छन् । अब यो जामबाट फुत्किन पाइन्छ कि भनी पलाएको झिनो आशाको टुसो पुनः मुर्झाउन थालिसकेको छ ।मस्त निदाइरहेकी देवकुमारीले झ्याल खोलेर बाहिर हेरिन् । “उफ्ऽऽऽऽ !’’ गर्दै लामो सास फेरिन् र सलले आँखा छोप्दै पुनः सिटमा टाउको झुन्ड्याइन् ।’सुत सुत, मज्जाले सुत ।’ भनेजस्तै गरी मैले उनलाई हेरेँ ।“मध्यबिन्दु भनिएको आधाले छुट्याउँछ कि जोड्छ ?’’ उनी बर्बराएजस्तो गरिन् । मस्त सुतेकी होलिन् भनेको त गाडी बाहिर हामीले गरेको कुरा पनि ध्यानपूर्वक सुनेकी पो रहिछन् । घरव्यवहारमा आधा आकाश थामेकी उनी अहिले आधा सिटमा खुम्चिएकी छिन् । म तर्सिएझैँ उनीतिर हेरेँ । परिक्षितले पनि पुलुक्क उनीतिर हे¥यो । गुरुजीले कान थापे मात्र ।मध्यबिन्दु भनेको मध्यनजर गर्नु भनेजस्तै हो । अर्थात मुख्य सार । आधा होइन । आधा, आधा मात्र होइन, पूरा पनि हो । पूरा, पूरा मात्र होइन, आधा पनि हो । आधाले सधैँ छुट्याउँदैन जोड्ने पनि गर्छ । जोड्नेले सधैँ जोडिरहँदैन छुट्याउने पनि गर्छ । हेर्ने नजरको अन्तर हो । आधा घाम, आधा पानी । आधा ढुङ्गा, आधा माटो । आधा सुख, आधा दुःख । आधा जीवन, आधा मृत्यु । आधा आधाले त जीवन यात्रा चलेको हुन्छ । मानिलिऊँ कि यो यात्रा जीवन यात्राको अंश हो । राधा स्वयम् आधा थिइन् । कृष्ण स्वयम् आधा थिए । जब आधा आधा जोडिए अनि पूरा भए । उनीहरु आधा रहेनन् त्यसैले राधाकृष्णको पिरति महिमा अहिलेसम्म गाइन्छ । ’मेरो प्रश्नको उत्तर खोइ ?’ भनेझैँ उनी बाहिरको उराठिलो वातावरणलाई उबाउँदै हाम्रा अनुहार छाम्छिन् ।यसैबेला छोरी अस्मिता र जुवाइँ प्रविणको पालैपालो फोन आएको छः “कहाँ पुग्नुभयो ?’’“आधाआधीतिर रे ।’’ मध्यबिन्दु भन्न पनि अल्छी लागेको छ उनलाई । उनैले जवाफ फर्माउँछिन् ।खुशीको क्षणमा वा फकाउनुपर्ने अवस्थामा म उनलाई ुअर्धाङ्गिनीुले सम्बोधन गर्छु । उनी मेरी आधा अङ्गजस्तै । उनी मेरी आधा । म उनको आधा । उनले मलाई ’अर्धाङ्ग’ ले सम्बोधन गर्दिनन् । म आधा भएपछि मात्र अर्को आधासँग म जोडिने सम्भावना हुन्छ । म नै उनी बिना पूरा भएँ भने ममा कहाँ अटछिन् र उनी ?उनी कहिलेकाँही यति नरम भैदिन्छिन् कि उनी पूरापूर मेरै हुन्छिन् । उनका सम्पूर्ण अङ्ग मेरै हुन्छन् । र कहिले यतिसम्म चरम भैदिन्छिन् कि उनी एक चिम्टी पनि मेरी बाँकी रहँदिनिन् । जब पूरापूर आफ्नै रहन्छिन् उनले बखान गर्छिन् ’म कति भाग्यमानी ! मैले हजुरको साथ पाएदेखिन् आजपर्यन्त एकरत्ति दुःख भोग्नु परेको कहिल्यै थाहा पाएकी छैन ।’सधैँ अवस्था उस्तै रहन्न । कहिले हामी विषम आधा आधाबिच चरम विभेद पनि भैदिन्छ । उनी घरि आफैलाई घरि मलाई धारे हात लगाउँदै कुर्लिन्छिन्, ‘हे भगवान, यो कस्तो मान्छेको साथ लगाइदियौ तिमीले ? मैले यो घरमा हुलिएदेखि कहिल्यै पनि एक सर्को सुख देख्न पाएकी छैन ।’ तर चरम र नरमको आधा भएर हाम्रो जिन्दगी बितिरहेको छ । आधा आगो आधा पानी । आधा आधा, हाम्रो जिन्दगानी । उनी पूरै आफ्नी पनि हुँदिनन् र पूरै बिरानी पनि हुँदिनन् । आधा समय आफ्नी लाग्छिन् त आधा समय बिरानी । उनको व्यवहार मैले औसत रुपमा लिनुपर्ने हुन्छ । यस हिसाबले उनी अर्धाङ्गिनी हुन् भनी मैले बुझेको छु ।“अबचाँहि काठमाण्डौदेखि आधा भयो होला नि ? होइन सर ?’’ हामी तीनैजनालाई अवाक अवस्थामा पुगेको देखेपछि हाम्रो गुरु प्रमोदकुमार महतोले कुरोको मेलो झिक्छन् । उनले आजसम्म नारायणघाट पश्चिमको जमिन नटेकेको कुरा यात्राको प्रारम्भमा नै बताइसकेका थिए । पूर्वकै जमिन उनलाई पूरा लाग्थ्यो रे । जब नारायणघाट कटे अनि मात्र आफ्नो भूभागलाई उनले आधा देख्न थाले । अर्को आधा नदेखेसम्म आफ्नो भागको आधा समेत सिङ्गोजस्तो लाग्छ ।“अँ । त्यस्तै त्यस्तै होला ।’’ ठ्याक्कै भन्न सक्दिनँ म । मनमनै फाँट्छुः काठमाण्डौदेखि नारायणघाट एकसय एकचालीस किलोमिटर । त्यसपछि पचास किलोमिटर जति अगाडि आएहौँला । लमही करिब तीनसय असी किलोमिटर । यस हिसाबले यो ठाउँ काठमाण्डौदेखि पनि करिब करिब आधा ।“कति आधा, आधा र आधा मात्र गरिराखेको ? होइन, कहाँको लागि आधा हो यो ?’’ आँखा चिम्लिएकै अवस्थामा देवकुमारीको जिज्ञासा थपिन्छ । “लमहीसम्मको लागि ।’’ मैले आजको यात्राको लागि तय गरिएको गन्तव्यलाई दोहो¥याउँछु ।“दुई त यहीँ बज्न थालिसक्यो । लमही पुगिँदैन होला । हामी कहाँसम्म पुगौँला आज ?’’ “यस्तै जाम भइरह्यो भने लमही कहाँ पुग्न सकिनु ? सकिँदैन ।बुटवल वा गोरुसिंगेसम्म त होला नि ।’’“लमही पुग्न सकिँदैन र सर ?’’ सशंकित हुन्छ प्रमोद । आधाकै भेउ पाएको छैन, पूरा कसरी थाहा हुनसक्छ उसलाई ?“लमही पुग्न नसके यहीँनेर कसरी आधा भयो त ?’’ मेरो अगाडि अर्धाङ्गिनीको उधिनी नसक्नु जिज्ञासाको थुप्रो लागेको छ ।  “अँ, त्यो हिसाबले आधा भएन । हाम्रो पहिलो दृष्टिबिन्दू लमही थियो र पो उतादेखिन् आधा हुन्थ्यो त !’’ अहिले सवारी जामझैँ गन्तव्यको दृष्टिबिन्दू सर्दै सर्दै हाम्रो नजिक नजिक आइरहेछ । हामीले ठम्याएको आधा हामीभन्दा पछिपछि सरिरहेको छ ।गाडी नारायणघाट कटेपछि ुअब त आधा भयो कि ? भन्दै बारम्बार सोधिरहेछ प्रमोद । आधा बाटो कटेपछि अधिकाँश बाटो कटेझैँ हुन्छहोला चालकहरुलाई । आधा यात्राले थकित चालकहरुमा आधा बाटो कटेपछिऊर्जा थपिन्छ होला । पहिले पहिले उसको लागि नारायणघाट नै आधा हुन्थ्यो होला । किनकि उसको घर जनकपुरतिर हो ।जीवन यात्राको आधा मार्ग तय गरेपछि भने पटक्कै ऊर्जा थपिँदैन रहेछ । झन् झन् ऊर्जाको क्षयीकरण हुँदै जाँदोरहेछ । आधा जोवन गयो भनी सम्झँदा पनि विरक्ति लागेर आउने ! ऊ मधेशी । हामी पहाडे । ऊ नेपालको जनसङ्ख्याको आधाभन्दा बढी मधेशी नै भएको फुर्ति हाँकिरहेछ अघिदेखि नै । देवकुमारीले पहाडेहरु आधाभन्दा धेरै बढी छन् भनी प्रमोदको जिब्रो समातिरहेकी छिन् । ऊ तराइमा बसाइ सरेका पहाडेलाई समेत मधेशीमै गन्ती गर्छ । देवकुमारी त्यसो हुँदै होइन भन्छिन् ।“यहाँदेखि मधेशीहरु पनि आधा हुन्छन् होला ।’’ नयाँ कुराको आविष्कार गरे झैँ प्रमोदको अनुहारमा खुशी चम्किएको प्रस्टै देखिएको छ ।“यहाँदेखि पहाडेहरु पनि आधा नै हुन्छन् ।’’ देवकुमारीले उसको खुशीलाई मत्थर तुल्याउन झटारो हान्छिन् ।“मधेशी र पहाडेले मात्र आधा हुन्छ र नेपाल ? हिमालीहरु पनि होलान् । लेकाली पनि होलान् । बेँसीवाला होलान् । उपत्यकावाला होलान् ।“ परिक्षितको तर्क पनि बेमुनासिव छैन । जाम भने उस्तै छ । यस्तै जाम लम्बिने हो भने आज लमही कुनै हालतमा पुग्न सकिँदैन ।“मेरो त काम नै गाडी हाँक्ने । म रातदिन भन्दिनँ । तपाईँहरु मानिहाल्नुहुन्छ भने लमही होइन कोहलपुर नै पु¥याइदिनसक्छु ।“ भर्खरै मात्र हो उसले कोहलपुरको नाम पहिलोचोटी सुनेको । कति छिटो कण्ठस्थ गरिसकेछ । उसको यो अठोटले परिक्षितको अनुहार उज्यालिन्छ । देवकुमारी पनि जीउलाई ठड्याउँदै तनक्क तन्काउँछिन् ।छसात महिनाको बच्चोले बामे सर्न सिकेझैँ गाडीहरु पनि चारहात सर्दै बिसाउँदै गरिरहेका छन् । यत्तिकैमा मध्य बिन्दूको स्तम्भ पनि हाम्रो सम्मुख आइपुग्छ । हामीहरु गाडीबाट ओर्लिन खोज्छौँ । “प्लिज ढोका नखोलिहाल्नुस् न सरहरु !’’ प्रमोद आपत्ति जनाउँछ ।“ढोका नखोली बाहिर कसरी ओर्लन सकिन्छ र ?’’“म त्यही त भन्दैछु । नओर्लिदिनुस् । अब एक सेकेनमै जाम खुलिहाल्छ ।’’हामी गुरुको निर्देशन मान्न बाध्य छौँ । गाडीभित्रबाटै मध्यबिन्दु स्तम्भको फोटो लिन्छौँ ।“कोहलपुर पुग्नलाई कहाँनेरबाट आधा हुन्छ ?’’ फेरि सोध्छ प्रमोद । यात्रा हो, आधाको निक्कै महत््व हुन्छ यात्रामा । यात्रा के हो ? समयको बुई चढेर उड्नु यात्रा हो । यो संसारमा समयको बुइ नचढ्ने कुन वस्तु होला र ? “सर कति वरसको पुगिहाल्नुभयो ?’’ गुरु प्रमोदले यात्राको प्रसङ्ग फेरेर मेरो जीवनयात्राउपर प्रश्नचिन्ह उठाउँछ ।“म आधा भएँ । अर्थात् अधबैँसे ।’’ आफ्नो उमेर अङ्कमा बताउनुभन्दा क्रममा बताउनु सजिलो लाग्छ । आधा भन्दा निर्धक्कसँग भन्न पाइन्छ । अङ्कगणितीय मापनमा व्यक्त गर्दाजस्तो अप्ठ्यारो महसुस हुँदैन । आधा उमेर पुगुन्जेल युवा । त्यसपछि मात्र वृद्ध । आफूलाई वृद्ध भनिएको कसैले रुचाउँदैन । उसोभए म युवा कि वृद्ध ? त्यसो त मेरो यात्राको गन्तव्य कहाँनेर हो मलाई थाहा नै कहाँ छ र?म मात्र होइन हरेक प्राणी आफ्नै यात्राको गन्तव्यप्रति अनभिज्ञ छन् । कोरोनाजस्ता महामारी नजिक आइदिँदा गन्तव्य बिन्दू पनि नजिक सरेजस्तो लाग्ने । सामान्य अवस्थामा गन्तव्य पर सरेजस्तो लाग्ने । आफूले सोचेको गन्तव्य बिन्दूमा पुगिने सम्भावना आधा मात्र छ ।“आधा त आधा । कति उम्रको हुनु भयो ? भन्नु न ?’’ प्रमोद कर गर्छ ।“त्रिपन्न कटेँ ।’’ आफ्नो उमेर अङ्कमा नभनी सुख पाउँदिनँ ।मेरो जवाफ सुनेर ऊ खित्का छोडेर मरीमरी हाँस्छ, “हाम्रो गाउँमा त त्रिपन्न कटेकाहरु पूरा भैसक्छन् । कहाँको आधाको आधा रहन पाउनु ?““तर हाम्रोतिर त्यस्तो छैन । एकसय वर्षभन्दा माथि बाँच्नेहरु धेरै छन् । उनीहरुको हिसाबले म अधबैँसे नै हुँ ।’’ मान्छेको बैँस त पन्ध्रदेखि पच्चीस वर्षको बिचमा हुन्छ । यस हिसाबले अधबैँसे बीस वर्ष वरपरकोलाई भनिनुपर्ने । तर म आफूलाई अधबैँसे भन्न अप्ठ्यारो मान्दिनँ ।मैले वास्तविकता जनाइदिएको मन पर्दैन मेरी अर्धाङ्गिनीलाई । बिहे गरेको दिनदेखि मैले स्वास्नीको बूढो पदवी ग्रहण गरेको छु । यो नितान्त व्यक्तिगत कुरा हो तर पनि बाहिरफेर बूढो देखिनुहुँदैन भन्ने सामान्य सिद्धान्त हो उनको । म उनलाई जिस्क्याउन खोज्छुः “प्राणीहरुको आधातिरै सबैभन्दा महत्त्वपूर्ण अङ्ग रहेको हुन्छ । त्यसैको महत्त्व सावित गर्न अर्धाङ्ग र अर्धाङ्गिनी शब्दको उत्पत्ति भएको हो कि ?’’ “होइन, होइन । त्योभन्दा महत्त्वपूर्ण अङ्ग आधाको पनि आधातिर हुन्छ, त्यो भनेको मुटू हो । लोग्नेहरु स्वास्नीको मुटुमा बसेका हुन्छन्, त्यसैले अर्धाङ्गिनी कहलिएका हुन् । उनी बलियो तर्क प्रस्तुत गर्छिन् ।“त्यसो हो भने अझ महत्त्वूर्ण अङ्ग आधाको आधाको आधातिर हुन्छ, त्यो भनेको आँखा, कान, नाक, मुख हो ! स्वास्नीहरु लोग्नेका आँखाभरि, कानभरि र मुखभरि हुन्छन् । त्यसैले उनीहरु अर्धाङ्गिनी हुन् ।’’ म थप्छु । “अझै महत्त्वपूर्ण अङ्ग आधाको आधाको आधाको आधातिर हुन्छ, त्यो भनेको मस्तिष्क हो । मस्तिष्क ।’’ परिक्षित भन्छ ।“मस्तिष्कलाई चलाउने त मस्तिष्कको ठीक अगाडि ललाट हुन्छ । ललाटमा अल्लाह बसेको हुन्छ । हामीहरु उसैका अर्धाङ्ग हौँ ।“ प्रमोद भन्छ । मलाई यस्तो लाग्छ कि हाम्रो आधा भाग शिरदेखि पाउतक हरेक अङ्गमा रहेको छ । त्यसरी नै पूर्वदेखि पश्चिमतक र उत्तरदेखि दक्षिणतक हरेकका लागि फरक फरक स्थलहरुमा आधा आधा गन्तव्यहरु रहेका हुन्छन् । तीन करोड नेपालीहरुको आधा आधा गन्तव्यले नेपाल बनेको छ ।मध्यबिन्दू नगरपालिका कटेपछि भने जाम खुलेझैँ गाडीको लाम सललललल बग्न थाल्छ । अलिकति पर सामानको लोड भरेको ट्रक हिलोमा फसेको देखा पर्छ । ट्राफिक भाइहरुले जाने र आउने गाडीहरुलाई आधा आधा गरी जाममा परेका गाडीहरुलाई पास गराइरहेका रहेछन् । “हाम्रो जीवनयात्राको जाम खुलाउन कसले सिटी फुक्दै पास गराउँदै गर्छ हँ ?’’ फसेको ट्रक पार गरेपछि बेगले बत्तिन थाल्छन् गाडीहरु । यतिखेरसम्म दिउँसोको तीन बज्न आँटिसकेको छ । हामी एकैछिनमा दाउन्ने पुगिसकेका छौँ । दाउन्नेका टिनका छाप्राहरुले हाम्रो स्वागत गर्न हामीतिरै कुदिरहेका जस्ता देखिन्छन् । त्योभन्दा छिटो कुदेको छ दाउन्नेको आलो दालभातको मसलेदार बास्ना । भोकले गर्दा उपद्रै मिठो लाग्छ भातको हर्हराइरहेको बास्ना ।“भो, अब यतै खाना खाऊँ ।’’ घुटुक्क थुक निल्दै मैले प्रस्ताव गर्छु ।“हो, हो, यतै खाऊँ ।’’ परिक्षितले तु?न्तै प्रस्तावको अनुमोदन गर्छ ।“हामीले मात्र भनेर हुन्छ र ?’’ देवकुमारीले प्रमोदलाई संकेत गर्छिन् ।“हामी त यो यात्राका आधा हौँ नि त !’’ म तर्क अघि सार्छु ।“यात्रामा आधा त गुरुजी नै हो ।’’ उनी भन्छिन् ।“कहाँ आधा मात्र हुन्छ ? चालक नै सबै हो नि । सबै यात्रुको ज्यान उसकै हातमा हुन्छ ।’’ परिक्षित तर्क गर्छ ।बल्ल बल्ल मध्यबिन्दूको जामबाट मुक्ति पाएकोमा एकप्रकारको सन्तुष्टि सबैतिरबाट पोखिइरहेको छ ।“तपाईँहरु भन्नुहुन्छ भने म गाडी यहीँनेर रोकिहाल्छु ।’’ दाउन्नेको एउटा टिनको छाप्रो अघि गाडीलाई रोकिदिन्छ ऊ । हामी पाल्पाली होटेलभित्र छिर्छौँ ।“मलाई त खानै मन छैन । म हाफ मात्र खान्छु ।’’ मैले मेरो निजी ईच्छा व्यक्त गर्छु । मेरो उद्घोष आधा होटलेको प्रयोजनको लागि र आधा हामीमध्यकै यात्रुहरुतिर लक्षित हुन्छ । किनकि भोकभन्दा पनि आधा आधा हुँदै गएको खल्तीको पैँसाको करामत थियो त्यो इच्छा । फेरि कहाँ पुगेर जाममा फसिने हो, कति पटक गन्तव्य सार्नुपर्ने हो कुनै लेखाजोखा थिएन । गन्तव्यको सम्भावित संख्या बढेसँगै खल्तीको व्यवस्थापन गर्नसक्नु यात्राको अपरिहार्य विवेकशिलता हो ।“आ म त फूल खाने ।’’ सधैँ आधामा चित्त बुझाउने देवकुमारीले पूरै खाना खान हिम्मत देखाउँछिन् ।मैले हाफ माग्दामाग्दै पूरै थाली भरेर ल्याउँछ होटले साहुजी । भेज खाना भन्दाभन्दै उसले खानाको थालीमै मासुका कचौराहरु पनि भरेको छ । तर भातसँगै मासु बिकाउने उसको रणनीतिले हाम्रो अगाडि फेल खाइदिन्छ । “आधा झिक्नुस् ।’’ मेरो आदेशउपर साहुले ओठ लेब्र्याउँदै मेरो भागबाट दाल, भात, तरकारी, अचार, चटनी सबै थोकको आधाभन्दा वेशी नै झिक्छ । म फारु गरी गरी थालमा रहेका परिकारहरु उधिन्न थाल्छु । हाफ भनिएको खाना पूरै रित्त्याउँदा पनि भोकको आधा कुनो भरिँदैन ।फूल खान्छु भनेकी देवकुमारीले आधा पनि नखाई हात चुठिसकेकी छिन् । उनले थालमा छाडेको खानाको पैँसा तिर्नुपर्ने अवस्थाले मन चिस्याइदिन्छ । परिक्षित र प्रमोदले फुल खानुको मज्जा लुटिरहेका छन् ।  भोकै उठ्नुभन्दा म पुनः हाफ माग्ने निर्णयमा पुग्छु ।“हाफ ल्याऊँ कि फुल ?’’ साहुले मेरो भोकउपर कडा व्यङ्ग्य कसेको प्रस्टै छ । शुरुमै हाफ खाइसकेपछि अब फूल कसरी खानु ?“हाफ ल्याउनु न हाफ । फुल खाने भए पहिल्यै भनिहाल्थेँ नि ।’’ साहुले मेरो भोकको अड्कल गरी गरी हाफको पनि हाफ ल्याइदिन्छ । म बुत्याउन थाल्छु । हाफ र हाफ फूल हुनुपर्ने हो । अझै हाफ जस्तै लागिरहेछ । पेट भरिएकै छैन । भोक मरेकै छैन । कति पटक हाफ मागिरहने ? खाऊँ खाऊँ लाग्दालाग्दै उठ्छु र हात चुठ्छु । काउन्टरमा पुगेर सोध्छु, “हाम्रो खानाको हिसाब कति भयो ?’’ “नौसय असी !’’हिसाब फाँट्छु, दुईसयकै दरले पनि चारजनाले खाएको साधा खानाको मोल आठसय मात्र हुन्छ । देवकुमारीले आधा मात्र खाएकोले उनको आधा मात्र मोल लिइदिए हुन्थ्यो भन्ने आशा पनि छँदै छ । म अलमलिन्छु । साउलाई सोधिहाल्छु, “चारवटा भेज खानाको कसरी हुन्छ नौसय असी ?’’ “तीन फूल साधा खानाको छ सय । दुई हाफ साधा खानाको तीनसय असी ।’’“एक हाफको कति हो र ?’’“एकसय नब्बे मात्र ।’’“कसरी हुनसक्छ दुईसयको आधा एकसय नब्बे ?’’ म झस्किएँ । तात्तिएँ र आत्तिएँ पनि ।“हाफ खानाको दाम एकसय नब्बे नै हो ।’’“दुईसयको हाफ एकसय पो हुनुपर्छ । एकसयभन्दा माथि हुनै सक्दैन ।’’ म हातमा हात्ती हल्लाएर हल्ला गरिरहन्छु ।“तपाईँलाई मैले पैँसा खुवाएको हो र ? मैले त खाना पो खुवाएको हो । जसले उपलब्ध गराउँछ, त्यसैले मूल्य कायम गर्छ ।’’“जसले उपभोग गर्छ, त्यसले तोक्न पाउनुपर्ने हो मूल्य त !’’“हाम्रो ठाउँमा तपाईँको नियम लागू हुँदैन । यहाँ यस्तै चलेको छ । विश्वास लाग्दैन भने अरु होटेलतिर पनि सोध्नुस् ।’’“खाना खुवाउनु पहिल्यै मोल भन्नुपर्छ नि त ।’’ आधा जोगाउने हिसाबले आधा खाँदा दोब्बर तिर्नुपरेको रिसले मुर्मुरिइरहेको छु म ।“हाफ खान खोज्नेले पो पहिले सोध्नुपथ्र्यो नि हाफ खानाको रेट !’’ ऊ एकपछि अर्को जवाफमा झन् झन् ठूलो स्वर पारिरहेको छ । फलस्वरुप वरिपरिका होटलेका चिल्ने नजरहरु मैतिर सोझिएको पाउँछु ।उसले भनेको ’खान खोज्ने’ लाई मैले ’निहुँ खोज्ने’ भनेझैँ बुझ्छु र म लाजले रातोपिरो हुन्छु । हातको हात्ती साउतिर हुत्त्याइदिन्छु । फिर्ता गरेको बाँकी खुद्रा पैँसा हतार हतार खल्तीमा कोच्छु । धन्न प्रमोद र परिक्षित गाडीमा बसिसकेका रहेछन् । देवकुमारी आधा बाटो पुगेर मलाई नै कुरिरहेकी छिन् । सोचिरहेकी होलिन् कि आधा म ठीक छु, आधा साउ ठीक छ । उनको समर्थन वा विरोध उनको घाँटीको आधातिरै अड्किएको छ । पैँसा बचाउने लोभले हाफ खाने जुक्ति लगाउँदा उल्टै मलाई नै फूल (मुर्ख) बनायो साहु मोराले । मैले आधा मागेपछि मेरा सहायक यात्रुहरुले पनि स्वतः आधा माग्नुपर्ने हो । मेरो त्यो जुक्तिले पनि फेल खायो । उल्टै होटलेले एक आधा खान खोज्दा दुई पूराको पैँसा पो तिरायो । तैपनि भोक पटक्कै मेटिएको छैन । आफ्नै अर्धाङ्गिनीको सामुन्ने पराइको हात लज्जित बनाइमाग्नुपर्ने जत्तिको पीडा अरु कुन थोकमा हुन्छ र ? गाडी चढेपछि प्याच्च थुक्दै साउले सुन्नेगरी तीतो ओकलेँ, “स्साले हाफमाइन्डवाला ।“ साउले त सुन्यो सुनेन, तर नजिकै बसेकी स्वास्नीले भने मज्जाले सुनिन् । आधा टेन्सन यस्सै घट्यो । यात्रामा यस्तै हुन्छ । जीवन यात्रा होस् या सडक यात्रा । अङ्कगणितीय अनुमानले सधैँभरि यात्रा चल्दैन । अङ्कगणितीय अनुमानअनुसारको गन्तव्य हुँदैन । आधा सोचेको हुन्छ भने आधा नसोचेको भइदिन्छ । आधा आन्तरिक वातावरण र आधा वाहिरी वातावरणले यात्राको गन्तव्य निर्धारण गरिदिन्छन्, जुन आफ्नो वशमा हुँदैन ।“सर रात त पर्नै आँटिसक्यो । यतै बसिहालम् कि ?’’ कोहलपुर पु¥याउने आँट गरेको प्रमोदले हार खाएको कुरा पो गर्छ ।म हिसाब फाँट्छु, हामी यतै बसिहाल्यौँ भने हाम्रो आजको यात्राको आधा कति पछाडि धकेलिने होला ? वा हाम्रो पूरा यात्राको आधा कति दिन अगाडि सर्ने होला ? यो यात्रामा हामीसँग अघिपछि लागेर यहाँसम्म आइपुगेका नानाथरि आधाहरु कता कता पुगेर मिसिने होलान् ?जीवन यात्रा र यो सडक यात्राबिच खास फरकचाँहि के होला ?#Memoirs