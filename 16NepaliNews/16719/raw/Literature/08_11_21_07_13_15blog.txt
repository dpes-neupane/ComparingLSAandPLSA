पढैया र धनीमानीकी छोरी बिहे गर्नु पनि घामटै रहेछ बा ! ऊ बेलाआमाले त भन्नु भएको थियो– बाबु, ‘धन भएकीभन्दा मन भएकीलाई दुलही रोज्नू, आफूभन्दा धेरै पढेकीभन्दा कम पढेकी खोज्नू, धनभन्दा कुल हेर्न भुल नगर्नू’ । आमाको दिव्यवाणीमा खोक्रो आदर्श ठम्याउने दीननाथ शुभ नाम भएको म मोरो बोक्रो यतिखेर पुर्पुरो समाएर मुटु नै कमाएर थर्र हुँदै दिनहरू काट्दैछु । अर्थशास्त्रमा विद्यावारिधि  गरेकी धनमाया र दर्शन शास्त्रमा वर्षौं लगाई । धनमायाको हारै बेचेर गुरुभेटी चढाई । ठसठस कन्दै बल्ल बल्ल डा. को उपाधि ग्रहण गरेको मेरो जोडीको दाम्पत्य,  हनिमुन मनाउने यामदेखि चलेको विवाद कहिले निशादझैँ रुन्छ । कहिले पिचासझैँ बर्बराउँछ । कहिले लग्गुको खुट्टोसरी  धर्मराउँछ भने कहिले डिभोर्ससम्म पुगेर थर्थराउँछ बा ! सानैमा स्कुल छँदा कविशिरोमणिको धनमहिमा पढेको थिएँ– ‘तवर्गका अन्तिम वर्ण खालि । पढेर बन्द्यौ तिमी भाग्यशाली । अनि हितोपदेशमा पनि– यस्यार्थास्तस्य मित्राणि, यस्यार्थाः तस्य बान्धवाः । यस्यार्थाः सः पुमान् लोके यस्यार्थाः स च पण्डितः ।।’ जोसित पैसा छ, त्यैसित साथी, बन्धुबान्धव हुन्छन् । उही पुरुषार्थी र पढैया पनि हुन्छ भन्ने सूक्ति पनि कण्ठै थियो । अनि बूढापाकाले भनेका, ‘छन् गेडी सबै मेरी, छैनन् गेडी सबै टेढी’ पनि नसुनेको भने हैन । त्यसैले पनि धनी र शिक्षित जोडी बनाउने हुटहुटी आउँथ्यो मनमनमा बेला बेला । अहिले आएर अर्थशास्त्रकी निष्णात् पण्डित परिन् मेरी जीवन सङ्गीनी, म परेँ पूर्वीय वेदान्त शास्त्रको परमार्थवादी बुज्रुक ! शास्त्रीय, नव शास्त्रीय र विकासवादी अर्थशास्त्रीहरू माल्थस, एडमस्मिथ, रिकार्डो, रविन्स, इन्स, लेभिजहरूले लेखेका पुरानादेखि अभिनवसम्मका ग्रन्थ पानी पारेकी कहाँकी मेरी धनमाया ?शङ्कराचार्यको ब्रह्मसूत्रलाई गोमूत्र ठम्याउँने र ब्रह्म सत्यं जगत् मिथ्या भन्ने म मोरो परा विद्याको अनुयायी कता ? अनि सह सम्बन्ध टुट्ने चलेन र व्यथा ? उनी भन्छिन् भक्तपुर, म भन्छु भरतपुर, म ताक्छु हिमाल, उनी भन्छिन् तराई पहाड ! हे हरि ! सधैँ खापाड्यौढा ! गुरुले सानैमा भन्नुभाथ्यो– बाबु, दीननाथे ! संसारमा तीन प्रकारका हठलाई टार्न सकिन्न– राजहठ, बालहठ र स्त्रीहठ । बरु हठयोगमा (राजयोगको विपरीत योग– आसन, मुद्रा आदिका माध्यमबाट शरीरलाई धेरै कष्ट दिएर चित्तवृत्तिलाई बाह्य प्रपञ्चबाट हटाई अन्तरमुखी पार्ने योगको एक विधि) बसेर ईश्वर पाइएला तर स्री हठ त त्योभन्दा पनि कष्टसाध्य पो लाग्न थाल्यो गाँठे ?  वित्त कमाउनै चित्त भएकी, धन आर्जनमै मन दिएकी, द्रव्यमै भव्य महसुस गर्ने, अर्थमै जीवनको अर्थ ठम्याएकी, टकानै सखा र मित्र हो भनेर खुट्याएकी भर्भराउँदी दौलतशास्त्रीसित मेरो केही पितामै चलेन ।यसो शासक, प्रशासक, डाक्टर, वकिल, प्राध्यापक, शिक्षक, व्यवसायी सबै सबै मीठा विज्ञापनमा ‘मनी इज हनी’ भन्ने अन्तरआसयमा सेवाको ढ्वाङ पिटेर मेवा टिप्नै अभ्यस्त । जता  हेर्यो सबै धनमायाकै अनुगामी ? हे बाबा लौ अब म पनि एनिहाउ दाम कमाउकै मार्गतिर लागेर यतिखेर धनवाद जिन्दावाद ! भन्दै लिपुलेकमा झण्डा गाडेको कोकोहोलो मनस्थितिमा हिजोको दीननाथ आज हीननाथ भएर उनीतिरै लहसिएको छु । अनि व्यास बूढाले पनि भनेका रहेछन्– वित्तमेव कलौ नृणां, जन्माचार गुणोदयः । धर्मन्याय व्यवस्थायां, कारणं बलमेव हि । यसरी  पैसा र बल (ढुसिउँ ढुसिउँ)नै जीवनाधार भएको यो कलहप्रेमी कलियुगमा सलह भएरै डट्न पर्ने रहेछ भन्ने भ्रम– ज्ञानको जालोमा लिप्त नै हुन थालेँ ।  पुर्खाहरूका धरोहर बनेका उखानले पनि धनको बखानमा धेरै उपाख्यान पस्किएर धनमायालाई बल पुर्याएको कुरा उखानकोश हेर्दा पुष्टि हुन्छ । ल हेरौँ कोण–कोणबाट धन महिमा– ‘धन कमाइ धाक, साथी कमाइ लाख । धनका धेरै हात, ऋणमा लातै लात । धनका पखेटा हुन्छन् । धन देख्दा महादेवको पनि तीन नेत्र । धन नभएको छोरा र रूप नभएकी छोरी के काम ? धन बढेको राम्रो, मन बढेको नराम्रो ।  धन भए त बर्जु मेरी जोई । धन भए धर्म हुन्छ । धन भए भाँती–भाँती, छोरा भए नाति पनाति । धन भए मानिस, धन नभए पशु । धन राख्ने ठाउँ हुन्छ, मन राख्ने ठाउँ हुँदैन । धनले धन कमाउँछ । धनले धन कमाउँछ, ऋणले ऋण थप्छ । धन हुनेका कुरा ठूला, मन हुनेका आँखा ठूला । धनीका घरमा रुपियाँ थुप्रिए, गरिबका घरमा उपियाँ उफ्रिए । धनीको गाली पनि मीठो । धनीको नोकर साहूसमान । धनीको लुगा धोइधोइ फाट्यो, गरिबको लुगा मयलले काट्यो । धनीको शरण, दुःखको हरण । गङ्गाको मरण, हरिको चरण । धनीलाई स्याहार, गरिबलाई तिरस्कार । धनीले दिनुपर्दैन, बलियाले हान्नु पर्दैन । धनीलाई दसैँ, गरिबलाई काल । हाम्रा नीति वचनहरू पनि धनको बाजा बजाएर यसरी कुर्लिएका छन्– धनैर्निष्कुलीनाः कुलीनाः भवन्ति । धनैरापदं मानवाः निस्तरन्ति ।। धनेभ्यः परो बान्धवो नास्ति लोके । धनानि अर्जयध्वं धनानि अर्जयध्वम् ।।  मतलव धन भएपछि अकुलीन पनि कुलीन हुने, आपद्का मानिस पार पाउने, धन  संसारमा बन्धुबान्धवहरू नै हुने, त्यसैले धन आर्जन गर्न जरुरी छ । हुन त धनविरुद्ध पनि उखान र नीतिका बखान नभेट्टाइने त हैन । अस्ति भर्खर मुहारिकामा मित्र सोम निरौलाले लेख्नुभएको पङ्क्ति याद आयो– सम्पत्तिका धनी मान्छे, मित्रतामा गरिब छन् । ऐश्वर्य बर्सिँदा सुक्छ मित्रताको प्रवाह झन् । पैसा खास भएदेखि, मान्छे बन्दछ जोकर । मान्छे खास भएदेखि, धन बन्दछ नोकर । अनि रामकृष्ण परम हंसले पनि भन्नु भो– धनबाट तिमीले सिर्फ रोटी पाउन सक्छौ, यसलाई नै आफ्नो उद्देश्य र साधन नठान । देवकोटा बुढाले पनि ‘हातको मैला सुनका थैला के गर्छ धनले ?’ साग र सिस्नु खाएको बेस आनन्दी मनले । धन  र मन चञ्चल हुन्छ । धन हुनेको मन छैन, मन हुनेको धन छैन । धनी मर्छ धनकै पीरले । धन लुतोभन्दा पनि चिलाउँछ । धनले मात्रै हुने भए सुदामाको कति धन थियो र ? धनको मुख रातो ।’धन नै सर्वस्व ठान्ने विरुद्ध यस्ता थुप्रै उखान पनि नगर्जेका भने हैनन् । तर संसार चलाउन धनको भूमिका अहं देखियो यो कली कालमा । त्यसैले त अहिले शिक्षा, स्वास्थ्य, चाडवाड, संस्कार, संस्कृति, धर्म, राजनीति, समाजनीति सबैमा धनले खुट्टा घुमाएर पुठ्ठा नचाइरहेको छ । त्यसैले धनलाई क्यै हैन भन्ने मजस्ता मान्छे परिवर्तन भएर धनमायाको पछि पछि दौडिएर काया नै छोड्न तयार हुने मूर्ख वृत्तिमा लागेको लाग्यै छु । विचौलिया, माफिया, भ्रष्टाचारी, आततायी, बलात्कारी सबै प्रणम्य र वन्दनीय धन भएमा हुने भयकारी रोग समाजमा झन् झाङ्गिदै जाँदा दिक्क छु । रै पनि मेरी धनमायाको धनवादमा स्वरमा स्वर मिलाएर भनिरहेको छु, धनवाद जिन्दावाद !   #लेख