पोखरा — छेउमा गजधम्म चौतारी, पछाडि शान्त फेवाताल, ताल किनारमा हावाका झोकाले हल्लाइरहेका बैंशका रुख । सधैंजसो यसपल्ट पोखराको बाराहीघाट मैदान साहित्यमा निथ्रुक्क रुझ्न पाएन ।आईएमई नेपाल लिटरेचर फेस्टिभलको नवौं संस्करण फेवातालको उत्तरपट्टी ठडिएको सराङकोटमा सर्‍यो । माछापुच्छ्रे हिमालको नजिक पुग्यो ।भव्य दर्शकको उपस्थिति गराएर फेस्टिभल गर्न कोरोना कहर बाधक बन्यो । आयोजक बुकवर्म फाउन्डेसनले ‘भर्चुअल’ नै सही, फेस्टिभल गर्ने निधो गर्‍यो । मंगलबार र बुधबार सराङकोट माउन्टेन लजमा फेस्टिभल हुँदैछ । फेस्टिभलको पूर्व सन्ध्यामा सराङकोटको चिसो मौसम एकाएक गर्मियो । शुभारम्भ साँझमा युवा गजलकार प्रदीप रोदनसँग पत्रकार अमृत सुवेदीले ‘गजल मेहफिल’ जमाए । रोदनले आफ्ना नयाँ/पुराना गजल सुनाए । फेस्टिभलको यो संस्करणमा १६ सेसन र ४७ जना वक्ता छन् । सबै सत्रहरू भर्चुअल रूपमा गरिने भएकाले यस पटक दर्शकको उपस्थिति भने रहनेछैन । फेस्टिभलका सबै सत्र सामाजिक सञ्जाल एवम् फेस्टिभलको आधिकारिक युट्युब च्यानलबाट लाइभ प्रसारण हुनेछन् ।हरेक सेसन एक–एक घण्टाको रहेका छन् । मंगलबार विहान ९ बजेको उद्घाटन सेसनमा वरिष्ठ अर्थशास्त्री विश्व पौडेलले ‘साहित्यको अर्थ’ माथि विद्वत्प्रवचन दिनेछन् । त्यसपछिको सेसनमा मदन पुरस्कार विजेता उपन्यास महारानीका लेखक चन्द्रप्रकाश बानियाँसँग पत्रकार राजकुमार बानियाँले ‘महारानीको राजनीति’ शीर्षकमा छलफल चलाउनेछन् । ‘कर्मठ केटीहरु’ सेसनमा गैरसरकारी संस्था सोचाइकी प्रमुख कार्यकारी अधिकृत बोनिता शर्मा, खाली सिसी म्यानेजमेन्ट प्रालिकी संस्थापक आयुषी केसी र अलोइ टेक्नोलोजिजी सहसंस्थापक सोनिका मानन्धरसँग खोज पत्रकारिता केन्द्रकी कार्यक्रम व्यवस्थापक आभाष्ना पाण्डेले भलाकुसारी गर्नेछिन् । ‘के सम्पदा, के बसोबास’ सेसनमा साँस्कृतिक सम्पदा संरक्षक रवीन्द्र पुरी र वास्तु एवम् ग्रामीण विकासविज्ञ मिलन बगालेसँग वृत्तचित्र निर्माता आलोकसिद्धि तुलाधरले बहस गर्नेछन् । ‘कोरोनापछिको सिनेमा’ सेसनमा फिल्मकर्मी भास्कर ढुंगाना, मीन भाम र प्रियंका कार्कीसँग पत्रकार यज्ञशले छलफल गर्नेछन् । ‘पढ्ने–पढाउने हुटहुटी’ सेसनमा कारागारमा पुस्तकालय निर्माण अभियन्ता हरि खनाल, लेखक बिकेश कविन र विद्यार्थी मनुश्री महतसँग पत्रकार स्वेच्छा राउतको कुराकानी हुने छ । ‘कोरोनाले गलाएको जनस्वास्थ्य’ सेसनमा सहभागी छन्, संक्रामक रोग विशेषज्ञ चिकित्सक डा.अनुप सुवेदी, डा.अनुप बास्तोला, डा.रोलिना धिताल र पत्रकार सोबिता गौतम । मंगलकारको अन्तिम सेसन ‘अद्भुत व्यक्तित्व, आधारण लेखन’ मा मनुजबाबु मिश्रबारे रोशन मिश्र र मदनमणि दीक्षितबारे इल्या भट्टराईले बोल्नेछन् । फेस्टिभलमा बुधबार पहिलो सेसनमा ‘जलवायु परिवर्तन र हाम्रो भविष्य’ शीर्षकमा गण्डकी प्रदेश उद्योग, पर्यटन, वन तथा वातावरण मन्त्रालयका सचिव डा.महेश्वर ढकाल, वातावरणविद् डा.अरनिको पाण्डे र शिलशिला आचार्यसँग पत्रकार रमेश भुसाल गफिनेछन् । दोस्रो सेसन ‘प्रदेशबाट देखिने देश’ मा गण्डकी प्रदेशका मुख्यमन्त्री पृथ्वीसुब्बा गुरुङसँग पत्रकार बसन्त बस्नेत देखिनेछन् । आईएमई ग्रुपका अध्यक्ष चन्द्र ढकालसँग ‘कोरोनाकालीन उद्योग वाणिज्य’ सेसनमा पत्रकार कुवेर चालिसे प्रस्तुत हुनेछन् ।गण्डकी प्रदेशका आर्थिक मामिला तथा योजनामन्त्री किरण गुरुङ र जिल्ला समन्वय समिति महासंघकी अध्यक्ष सीता सुन्दाससँग पत्रकार दीपक परियारले ‘संघीयताका अवसरहरु’ सेसनमा छलफल चलाउनेछन् । अर्को सेसन रहेको छ, ‘क्वेर हुनुको अर्थ’ । यो सेसनमा अनुवादक तथा लेखक निरञ्जन कुँवर र ब्लु डायमन्ड सोसाइटीका संस्थापक भिक्कु कश्यप (सुनिलबाबु पन्त) बीच संवाद हुने छ । ‘युवाको नजरमा नेपाल’ सेसनमा अभियन्ता प्रकृति भट्टराई बस्नेत, चिकित्सक डा.भावना तामाङ र दृष्टिविहीन युवा अभियन्ता सौगात वाग्लेसँग लेखक जगन्नाथ लामिछानेले संवाद गर्नेछन् । महोत्सवको अन्तिम सेसन हुने छ, ‘तीन आख्यान’ । यो सेसनमा लेखक केशव दाहाल, दुर्गा कार्की र बिना थिङसँग शिवानीसिंह थारु प्रस्तुत हुनेछिन् । सन् २०११ मा झम्सिखेलस्थित ज्ञान मण्डलाको सानो प्राङ्गणबाट यो फेस्टिभल सुरु भएको थियो । ‘जहाँ शब्दहरू जीवन्त हुन्छन्’ भन्ने मूल नाराका साथ सुरु भएको फेस्टिभलले कला, साहित्यको मात्रै प्रवद्र्धन नभई विचार निर्माण र समाजको आलोचनात्मक चेतलाई समेत उचाइ दिँदै आएको आयोजकको अनुभव छ । ‘साहित्य र संवादलाई एकैसाथ प्रवद्र्धन गरिरहेको महोत्सवले पोखरामा पर्यटनको सम्भावनालाई समेत ऊर्जा दिइरहेको हाम्रो अनुभव छ,’ फेस्टिभल निर्देशक अजित बराल भन्छन्, ‘नीति तथा कार्यक्रममा पर्यटनलाई पहिलो प्राथमिकतामा राखेको गण्डकी प्रदेशका लागि पनि फेस्टिभलले टेवा पुर्‍याउने हामीले विश्वास गरेका छौं ।’सहआयोजक संस्था र्‍यान्डम रिडर्स सोसाइटीका अध्यक्ष केशवशरण लामिछानेले साहित्यका माध्यमबाट पोखरालाई चिनाउनु फेस्टिभल र आफूहरुको प्रयास रहेको बताए । ‘पोखरा माछापुच्छ्रेले चिनिन्छ । फेवातालले चिनिन्छ,’ उनले भने, ‘अहिले आएर साहित्यले पनि चिनिन थालेको छ । फेस्टिभल र हाम्रो प्रयास पोखरालाई साहित्यका माध्यमबाट चिनाऔं भन्ने नै हो ।’ मंगलबार र बुधबार पोखराको सराङकोटबाट भर्चुअल रुपमा हुने आईएमई नेपाल लिटरेचर फेस्टिभलको नवौं संस्करणको पूर्व सन्ध्यामा सोमबार भएको शुभारम्भ साँझमा गजल मेहफिलमा जम्दै गजलकार प्रदीप रोदन (दायाँ) र पत्रकार अमृत सुवेदी ।