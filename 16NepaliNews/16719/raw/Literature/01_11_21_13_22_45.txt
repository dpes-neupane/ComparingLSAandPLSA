-दीपक सिंजालीस्विडिस भाषाविद्ले यौनका लागि नै भाषाको विकास भएको हो भनेका छन् । मानिस स्वतन्त्र रूपमा जीवन यापन गर्न सक्दछन् । खान, बस्न, हिँड्न, सुत्न वा सिकार खेल्न एकल जीवनमा पनि सम्भव छ र थियो । तर सम्भोगका लागि एकल जीवन अपर्याप्त छ । त्यसैका लागि मानिसले अभिव्यक्तिको उपाय खोजेका हुन् । अनि भाषाको विकास हुन गयो । भाषाको विकाससँगै प्रकृति प्रदत्त विविध पक्षहरू पनि भाषामा समेटिन आए र भाषा बहु उपयोगी बन्न पुग्यो ।कोलम्यानले भने झैँ सामाजिक यौन प्रतिमानहरूभन्दा भिन्न मानवीय यौन चरित्रहरूले नै सामाजिक यौन मनोविज्ञानको क्षेत्र निर्धारण गरेको हो । यौन भन्नासाथै अश्लीलता भन्ने भने होइन । यौन प्राकृतिक अति आवश्यकीय तत्त्व हो जीवात्माका लागि । त्यति मात्रै नभएर योनी जीवात्माहरूका लागि त यौनको अत्यधिक महत्त्व रहन्छ । खास गरी स्तनधारी जनावरमा यौन प्रमुख क्रिया हो, जसले अस्तित्वको रक्षा र प्रजातिलाई निरन्तरता प्रदान गर्छ । प्रजननका लागि पनि यौनको भूमिका प्रमुख नै रहन्छ । यौनका विषयहरू अति सामान्य हुन् तर त्यसको चर्चा गरिँदा असहजता महसुस गर्ने गरिन्छ । यसैका माध्यम सामाजिक यौन प्रतिमानहरूको निर्धारण र यौन मनोविक्षिप्तताको भिन्नताहरू निकाल्न सकिन्छ । भाषाका माध्यम भुक्तभोगीहरूको भोगाइ, अनुभव, ज्ञान र लोकको आचरणहरूलाई सञ्चित र जीवनशैलीमा सापेक्षित प्रयोग गर्दै जाँदा उखानको निर्माण भएको हो भन्न सकिन्छ । उखान भाषाको उच्च अभिव्यक्ति हो । थोरै शब्दमा लामो कथा भन्न सक्ने सङ्क्षिप्त अभिव्यक्ति नै उखान हो । उखानमा मानव भोगाइका, जीवनका, आर्षकाव्यका, चर अचर जगत्का, उच्च निम्न वर्गका आदिआदि विषयहरू सुरक्षित रूपमा स्थापित भएका छन् । जगातित र त्यसभित्रको सामाजिक, सामाजिकभित्रको मनोवैज्ञानिक, मनोविज्ञानभित्रको यौन मनोवैज्ञानिक, यौनभित्र पनि सामाजिक यौन चरित्र, व्यक्तिगत यौन चरित्र, स्त्री पुरुष यौन चरित्र जस्ता अति सूक्ष्म विषयहरू समेत उखानले समेटेको पाइन्छ । यसर्थ उखानमा असंरचित विषयहरू जगत्मा सायदै होलान् भन्न सकिन्छ ।सामाजिक यौन मनोविज्ञानभित्रबाट यौन मनोविज्ञानपरक उखानको सुरुआत भयो वा व्यक्तिगत यौन चरित्रबाट यसको सुरुआत भयो भनी भन्न सकिँदैन । यद्यपि सामाजिक यौन चरित्र नै व्यक्तिगत यौन चरित्रले निर्माण हुने हुँदा व्यक्तिगत यौन चरित्रहरूले सामाजिक यौन प्रतिमानहरू भङ्ग गरिदिँदा घटेका घट्ना, दुर्घटना र परिघटना आदिका आधारमा यौन मनोविज्ञानपरक उखानहरूको निर्माण भएको हो भन्न सकिन्छ ।  नेपाली भाषामा प्रचलित यौन मनोविज्ञानपरक उखानहरू ठेट नेपाली भाषा, खस भाषा, अन्य राष्ट्रभाषा आदिबाट प्रभावित छन् भने भौगोलिक, क्षेत्रीय, जातीय र लैङ्गिक आधारहरूमा पनि भिन्नभिन्न भएका पाइन्छन् । यौन भन्ने वित्तिकै सबै यौनउन्मुख छन् भन्नु उचित हुँदैन । यौनिकताको सादृश्य देखाइएको भए पनि कतिपय उखानहरूले लोकज्ञानको पूरा धर्म निर्वाह गरी सकारात्मक व्यङ्ग्यधर्मितालाई अँगालेको पाइन्छ । त्यसैगरी कतिपय उखानहरूमा भने यौनिकताको सादृश्य देखाउँदै लक्ष्यार्थलाई अतिरञ्जित गरिएको पनि पाइन्छ । जस्तैः ‘उठी उठी मुत्नेको छोराले घुमी घुमी मुत्छ’ ।यौन मनोविज्ञानपरक उखानलाई नेपाली समाज, वर्ग र परिवेशका आधारमा व्याख्या गर्नु उचित हुन्छ । तर नेपाली सामाजिक यौन चरित्रलाई प्रष्ट पार्नका लागि समग्र यौन मनोविज्ञानकै साहारा लिनु पर्छ । मानवीय यौन चरित्रको नेपाली समाज सुहाउँदो व्याख्या र खोज भएको पाइँदैन । तसर्थ नेपाली यौन मनोविज्ञानपरक उखानहरूको व्याख्या गर्दा पनि विश्वव्यापि यौन मनोविज्ञानको सैद्धान्तिक आधारमा रहनु पर्ने बाध्यता छ । यसरी मनोविज्ञानभित्रको एउटा जटिल पाटो यौन मनोविज्ञान र त्यसभित्र पनि उखानमा प्रयुक्त यौन मनोविज्ञानका बारेमा विश्लेषण गर्नु अति नै जटिल कार्य हो । उखानमा कसरी यौनिकताको प्रयोग भएका छन् भन्नका लागि यौन मनोविज्ञानको सैद्धान्तिक पाटालाई केलाउनु जरुरी हुन्छ । यौन मनोविज्ञानका सैद्धान्तिक परिचर्चा सम्पूर्ण यौन आचरणमा निर्भर रहन्छ । तर उखानमा यौन मनोविज्ञानको विश्लेषण आचरण वा चरित्रका आधारमा गर्न सकिँदैन । उखान भाषिक अभिव्यक्ति भएकाले भाषाको इतर विषयलाई पन्छाइसकेर भाषिक गाम्भीर्यताका आधारमा यसको व्याख्या गर्ने गरिन्छ । उखानमा यौन मनोविकारीहरूले घटना घटाइहाल्दैनन् तर वक्ताको यौन मनोविकृतिको प्रभाव अभिव्यक्तिमा देखिने हुँदा त्यस्ता अभिव्यक्तिहरूबाट संरचित उखानलाई यौन मनोविज्ञानपरक उखानका रूपमा लिइएको छ । जस्तैः ‘पाप न साप उत्तानो पारी थाप’ । यस उखानमा घट्ना घटिसकेको होइन तर अभिव्यक्तिमा जस्तो सादृश्यको कल्पना हुन जान्छ त्यो चाँहि मनोविकृत कल्पना हो । यस्तो प्रकारको सादृश्यको कल्पना सामान्य मानिसले नभएर यौन विकृत मानिसले गर्ने गर्छन् । यसर्थ यस उखानलाई यौन मनोविज्ञानपरक उखानमा लिइएको हो ।यसैप्रकार सामाजिक यौन प्रतिमानहरूभन्दा भिन्न भएर आउने यौनिक अभिव्यक्तिहरू पनि यौन मनोविज्ञानपरक उखानमा पर्दछन् । जस्तैः ‘घरमा सती, बाहिर भने सय पति’ । प्रस्तुत उखानमा सामाजिक रूपमा स्त्री यौन चरित्रको सीमाङ्कन गरिएको र उक्त सीमा नाघेर कुनै स्त्री वा पत्नीले गर्ने वा देखाउने चरित्रको व्याख्या गरिएको छ । यस्ता प्रतिमानहरू सयमसँगै असान्दर्भिक हुँदै गएको पनि पाइन्छ । तथापि सामाजिक मान्यतमा जरा गाडेका प्रतिमानहरू उखानमा प्रयुक्त भई आज पनि रहिरहेका छन् । त्यसमाथि उखान असान्दर्भिक र नकारात्मक छ भन्ने जान्दा जान्दै पनि समाजले त्यसलाई बहिष्कार गरिसकेको छैन । जस्तैः ‘भाग्यमानीको स्वास्नी मर्छे, अभागीको गाई’ । व्यक्तिगत यौन चरित्रका आधारमा यौन मनोविज्ञानको विश्लेषण गरेको पाइन्छ । त्यसैका आधारमा नेपाली उखानहरू पनि व्याख्या गर्नु अति सान्दर्भिक देखिन्छ । यौन मनोविज्ञानले राग, कुण्ठा, रति आदिका आधारमा यौन चरित्रको व्याख्या गरेको छ । यौन मनोविज्ञानका तत्वहरू अक्षरशः उखानमा लागू भएका भने छैनन् । राग वा लिबिडोको प्रयोग भएका उखानहरूमा वक्ता वा भोक्ताको यौन अपेक्षा देखिन्छ । जो कामेच्छाले क्षुब्ध छ, उसको रागवृत्ति उसको अभिव्यक्तिका मार्फत् प्रस्टिएको छ । जस्तैः ‘बाह्र वर्षमा पोइ आको, मै राँडीलाई ज्वरो आको’ । यस उखानमा यौनाकाङ्क्षाले क्षुब्ध स्त्री अवसर आउँदा पनि वञ्चित हुनु परेको सादृश्य र त्यसको अभिव्यक्ति मिसिएको छ । फ्रायडले राग (लिबिडो) लाई यौनवृत्तिहरूको सङ्ग्रह नै हो भनेकाले यौनेच्छाले पोषित उखानहरू सबै रागवृत्तिका उखानहरू हुन् भन्न सकिन्छ । जस्तैः ‘जहाँ फूल फुल्छ उही भँमरा घुम्छ’, ‘ठाउँ न ठहर, पोइको रहर’ ।यौन मनोविज्ञानमा रति वा सम्भोगलाई विशेष महत्त्वका साथ प्रस्ट्याइएको छ । यस प्रकारको मानवीय यौन क्रियाकलाप जगातित विषय हो तसर्थ लोकज्ञानका लागि मात्रै नभएर मनोरञ्जनका हैसियतमा पनि उखानका रूपमा संरचित भएको पाइन्छ । उखानमा सम्भोगका अवस्था, परिणाम, इच्छा, आसन, आनन्द, सन्तुष्टि आदि विषयहरूलाई समेटिएको पाइन्छ । जस्तैः ‘तिर्खाएकी चरी, आफै खोला झरी’, ‘तल परेपछि जत्रोसुकै सहनु पर्छ’ । रतिक्रियाका माध्यम कतिपय उखानहरूलाई अतिरञ्जित गरिएको पनि पाइन्छ । कतिपय उखानमा असामाजिक विषयहरू पनि समेटिन्छन् । फ्रायडले मान्यता गरेका इडिपस ग्रन्थीका आधारमा सिर्जित उखानहरू नेपाली भाषामा अलि बढी नै असान्दर्भिक भएको देखिन्छ । हिन्दु परम्परमा अति सम्मानयोग्य मानिने मातापिताका विषयहरूलाई समेत उखानले अनैतिक व्यङ्ग्य गर्ने गरेको पाइन्छ । जस्तैः ‘अलमल गोत्र, बाबु सत्र’, ‘आमाको नाठो चिनाए आफै खस्ने डर’, ‘बोकाकी आमालाई सधैंभरि रुनु’ ।वस्तुरतिको अवधारणा यौन मनोविज्ञानमा महत्त्वपूर्ण सिद्धान्तका रूपमा स्थापित छ । हर्सफिल्ड भन्छन्, ‘आरोपित वस्तुमा व्यक्तिको त्यस्तो विशिष्ट प्रकारको विशेषता स्थापित गरिन्छ, जसले कर्तालाई उच्चानन्द प्रदान गर्छ । कर्ताले यौनावेग पूर्ण गर्नका लागि आप्mनो विपरीत लिङ्गीको यस्ता तन्तु/अङ्गहरूको कल्पना गर्छ, जसका माध्यम ऊ एक्लैले मैथुनिक क्रिया सम्पन्न गर्न सकोस् । नेपाली उखानमा पनि त्यस्तो प्रयोग भएको देखिन्छ । प्राचीन सामाजिक लोकज्ञानमा वस्तुरतिको सैद्धान्तिक अवधारणाको ज्ञान नभएको हुन सक्छ तैपनि मानवीय यौन चरित्रको सर्वव्यापी अवधारणा नेपाली उखानमा पनि भेटिन्छ । जस्तैः ‘केटी कस्ती ? बाख्री जस्ती, केटो कस्तो ? देख्दै बोको जस्तो’, ‘सुनको चाक, पित्तलको नाक’ । यसरी प्रतीकात्मक वस्तुलाई सामान्यीकरण गरेर वक्ता वा भोक्ताले मैथुनिक क्रिया सम्पन्न गरी मानसिक यौनानन्द अथवा शारीरिक रूपमै परितृप्ति प्राप्त गर्ने प्रक्रिया वस्तुरति हो । उखानमा कुनै वस्तुलाई यौनको प्रतीकका रूपमा आरोपित गरिन्छ र त्यसबाट तृप्ति प्राप्त भएको महसुस हुन्छ । जस्तैः ‘गिलो गिलो स्वादिलो दुलो’ ।सामाजिक रूपमा अस्पष्ट रहेको अतिवाद, जसलाई अङ्ग्रेजीमा फेटिसिज्म भनिन्छ, को तन्तुकामुकताका रूपमा पनि प्रयोग भइआएको छ । यस प्रक्रियामा शरीरका कुनै अङ्गहरूलाई यौनको प्रतीक मानेर यौन तुष्टि प्राप्त गरिन्छ । जस्तैः ‘कैली गाईको गुनी थैली’, ‘घरमा नाति भोकै छ, बुहारीको दूध देखी गाउँले अघाए’, ‘कि त थुतुनोले बिगार्छ, कि त मुतुनोले बिगार्छ’ ।सामाजिक, नैतिक र कानुनी रूपमा आपराधिक लाग्ने यौन घट्नाहरू यौन मनोविज्ञानमा यौन विक्षिप्तताका रूपमा लिने गरिन्छ । जो घटनाहरू अपराध गर्ने उद्देश्यले नभएर यौनतृप्ति प्राप्त गर्ने उद्देश्यले सम्पन्न हुन्छन् ।  त्यस्ता प्रकृतिका सबै घटनाहरू अपराध नभएर यौन विकृत मानसिकताले उद्यत हुन्छन् भनी मनोविद् किर्नानले भनेका छन् । यसलाई कामचौर्य प्रवृत्ति भनी मनोविज्ञानले व्याख्या गरेको छ । किर्नानको सिद्धान्तलाई मान्ने हो भने नेपाली भाषामा कामचौर्य प्रवृत्तिका प्रशस्त उखानहरू भेटिन्छन् ।जस्तैः ‘मेरै स्वास्नी बिगार्ने, मेरै खाट भाँच्ने’, ‘छोरी माग्न आउने स्वास्नी फकाउने’, ‘पोइ मारेर नाठो पोस्ने’ । वास्तवमा यस्ता उखानहरूको व्यङ्ग्यार्थ निकै तीक्ष्ण र सर्वव्यापी हुन्छन् तैपनि सादृश्यले के भनेको छ भन्ने कुरा उखानको लक्ष्यार्थ भन्दा पहिले नै प्रष्ट भइसक्ने हुँदा उखानको सादृश्यलाई कहिल्यै पनि बेवास्ता गर्न सकिँदैन । उखानको अर्थ व्यतिरेकी विशेषताका कारण संरचना, भावार्थ र लक्ष्यार्थका बीच हुने खालीपना वा शुन्यावधिलाई पूर्ति गर्नु पूर्व नै सादृश्यलाई आत्मासाथ गरिन्छ । तसर्थ सादृश्यले उखानको प्रयोगमा विशेष महत्त्व राख्छ । उखानको संरचनामा अतिरञ्जित गरिनुको मुख्य कारण पनि यही हो । जस्तैः ‘अभागी हग्न बस्यो, तीन बित्ताको ठोसो पस्यो’ ।यौन मनोविज्ञानपरक उखानहरू एकै कोटिका भने छैनन् । कुनै श्लील छन्, कुनै अश्लील छन् । कतिपय सकारात्मक छन्, कतिपय नकारात्मक छन्, अतिरञ्जित छन् । उमेरगत छन्, सामूहिक छन्, प्रेमिला छन्, तिरस्कृत छन् आदिआदि । यौनपरक भएर पनि कतिपय उखानहरू उच्चारणमा सहज लाग्छन्, जस्तैः ‘बा आए त आए मलाई आए’ । कतिपय उखानहरू उच्चारणमा असहज छन्, जस्तैः ‘जब नासो पस्यो, तब माया बस्यो’ । कतिपय उखानहरू सकारात्मक छन्, जस्तैः ‘छुनु छैन नानी, बाहुनी र रानी’ । कतिपय नकारात्मक छन्, जस्तैः ‘डाँड तिरे, राँड नभिरे’, ‘लाहुरे दाइको सम्पत्ति, एउटा केरा दुईटा बेलौती’ ।यसरी असामाजिक, असान्दर्भिक उखानहरूलाई सामाजिक प्रयोगका हिसाबमा बहिष्कार भएका भए पनि भाषिक रूपमा भने बहिष्कार गरिएको छैन । उखानको सार्थकता नरहे पनि परिवेशगत हैसियतले हानिकारक उखानहरू पनि प्रयुक्त भएको पाइन्छ । कतै लक्ष्यार्थमा अभिव्यक्तिलाई प्रभावकारी बनाउनमा पनि त्यस्ता प्रकारका उखानहरू प्रयुक्त भइरहेका हुन्छन् । यौनिक विषय समेटिने वित्तिकै त्यसको प्रभाव बढी हुने भन्ने सामाजिक धारणा भएकाले पनि असान्दर्भिक उखानहरू अझै विद्यमान रहेका हुन् । कहीँकतै उखानलाई उखानकै रूपमा नभएर उखानको सारगर्भिकतालाई बङ्ग्याई अनैतिक रूपमा प्रयोग गरेको पनि पाइन्छ । जस्तैः ‘छोरा बिग्रे उल्काउल्की, खेती बिग्रे भुल्काभुल्की, छोरी बिग्रे दैलैदैला’, ‘अभागीको गाई मर्छ, भाग्यमानीको स्वास्नी’  ।यौनपरक उखानहरूमा सबैभन्दा धेरै उखान भएको प्रजननसम्बन्धी विषयका हुन् । विवाह, प्रजनन्, नपुँशकता, निसन्तान आदि विषयहरू उखानमा प्रशस्त भेटिन्छ । विशेषगरी यस प्रकारका उखानमा लोकज्ञानको क्षेत्र बढी र मनोरञ्जनको क्षेत्र कम हुन्छन् । विवाहलाई वैध यौनजीवनको प्रमाणीकरण भनेर लिने हो भने विवाह विशुद्ध यौनक्रियाकलापका रूपमा छुटिन्छ तसर्थ यससम्बन्धी उखानहरू यौनपरक हुने गर्छन् । जस्तैः ‘एक रुपियाँ धन छ, स्वास्नी ल्याउँछु भन्छ’, ‘कुरा गर्दा यारीका पोइ हुँदा बुहारीका’ ।यौन र प्रजनन् क्रमिक विषयहरू हुन् । तसर्थ प्रजननसँग सम्बन्धित उखानहरू यौनपरक उखानका रूपमा लिन सकिन्छ । यौनका माध्यम नै प्रजनन् सम्पन्न हुने हुँदा यौन मनोविकृतिले प्रजननका तमाम धारणाहरूमाथि पनि समस्या पैदा गर्छ । प्रजननका विषयमा सकारात्मक, नकारात्मक वा व्यङ्ग्यात्मक प्रतीकका रूपमा प्रयोग भई संरचित उखानहरू प्रशस्त छन् । जस्तैः ‘छोरा पाउने रहर, च्यातिएला भन्ने पनि डर’, ‘आफू उठी लाहुर जाने, छोरा पाएस् भन्ने’ । यौन मनोविज्ञानमा कामशिलता वा नपुंशकतालाई विकृतिकै रूपमा लिइन्छ । हुन त कामशीलताले सामाजिक सन्तुलनमा खासै दख्खल दिएको हुँदैन तर यौन उन्माद् धेरै हुनुजस्तै थोरै हुनु पनि विकृति नै हो भन्ने गरिन्छ । प्राचीन समयमा पनि यस्ता समस्याहरू थिए, जो उखानमा प्रयोग भई आएका छन् । जस्तैः ‘बुढाले बिहे गरे, छिमेकीले मोज गरे’ । त्यसैगरी जस्तैः ‘लोग्ने जान्छ तासै खेल्न, नाठो आउँछ स्वास्नी ठेल्न’, ‘बजारमा दूध पाउन्जेल किन गाई पालिरहनु’ । यस्ता प्रकृतिका मुक्तसहावसिता समाजमा व्याप्त छ तर त्यसो हुनु राम्रो होइन भनी उखानले सकारात्मक सन्देश प्रवाह गर्नु र त्यसप्रति सजग बनाउनु उखानको उद्देश्य देखिन्छ ।प्राकृतिक र जैविक रूपमा यौन जति अवाश्यक छ, त्यति नै सामाजिक रूपमा समस्यामूलक छ । मानिसहरू सामाजिक हुन खोजेपछि नै यस प्रकारको समस्या हुन आएको भन्न सकिन्छ । किनभने सामाजिक प्राणीका रूपमा विकसित हुँदै जाँदा विभिन्न आवश्यकताहरूको पूर्ति र अभाव हुँदै गए । कतिपय आवश्यकताहरू स्वतः पूर्ति हुने वा एकल क्रियाहरूबाट सम्पन्न हुने र कतिपय द्वैध क्रियाबाट सम्पन्न हुने साथै कतिपय सामूहिक क्रियाबाट मात्रै सम्पन्न हुने अवस्थाको सिर्जना भयो । यसरी प्राणी सामाजिक भइसकेपछि सामाजिक क्रियामा व्यक्तिगत आवश्यकताहरूले दख्खल दिँदै जाँदा समस्याहरूको उत्पत्ति भएको भन्न सकिन्छ । यसै प्रकार सामाजिक यौन क्रियाहरूमा व्यक्तिगत यौन इच्छाहरूको प्रभाव बढ्दै जाँदा सामाजिक यौन प्रतिमानहरू भत्किँदै गए । भत्किएका प्रतिमानहरू पुनः स्थापना गर्नका लागि वा त्यस्ता घटनाहरू फेरि नघटुन् भनी भविष्यका लागि सञ्चित गर्दा लोकज्ञानले युक्त यौनपरक उखानहरूको निर्माण भएको हो ।खासगरी नेपाली सामाजिक परम्परा पितृसत्तात्मक भएकाले उखानहरू ज्यादातर लैङ्गिक भिन्नतामा संरचित छन् । नारी चरित्र वा स्त्री गुण अवगुणको व्याख्या, विवेचना, बेइज्जती र दमन वा हिंसाजस्ता विषयहरूलाई प्रश्रय दिने गरी प्राचीन उखानहरूको निर्माण भएको पनि पाइन्छ । यौनपरक भन्ने वित्तिकै नारी यौनचरित्रको ख्याल आउने नेपाली सामाजिक मनोविज्ञान स्थापित छ समाजमा । त्यसैका कारण पनि प्रायजसो यौनपरक उखानहरू नारी यौनिकताबाट बनेका पाइन्छन् । पुरुष यौनाङ्ग, यौनचरित्र, यौन उच्छि«ङ्खलता जस्ता विषयहरू कमै मात्रामा प्रयोग भएका तर सोही विषयहरू नारीका तर्फबाट प्रशस्त प्रयोग भई उखानमा समेटिएको पाइन्छ । यसबाट के प्रष्ट हुन्छ भने नेपाली उखानहरूमा सामाजिक यौनचरित्र, शक्ति र सत्ता व्यवस्थापन तथा अधिनायकवादको प्राचीन चरित्रहरू यथेष्ट मात्रामा प्रयोग हुने र सोही लोकज्ञानका विषयहरू नै सामाजिक प्रतिमानहरूमा लागू गर्ने ध्येय राखिएको हो । दोस्रो पक्षबाट हेर्ने हो भने उखानको लोक सान्दर्भिकताका आधारमा चरित्रगत लोकमान्यताहरूसँग बाझिएर पनि त्यसको प्रयोग भइआउनु भनेको सामाजिक प्रतिमानहरूमा भएको परिवर्तन वा त्यसका खिलाप उठेका आपराधिक मानसिकताको स्वरूप हुन् । प्रतिमानहरू स्थापना गरिएको र त्यसले निरन्तर रूपमा ह्रास बेहोरिरहेको भन्ने पनि यसबाट बुझिन्छ । यसबाट समाज परिवर्तन उन्मुख भएको भन्ने आभाष भए पनि असली रूपमा प्रतिमानहरू भत्कनु भनेको सुधार हुनु मात्रै नभएर उच्छि«ङ्खलताले प्रश्रय पाउनु पनि हो । जुन विषय उखानहरूले देखाएको पाइन्छ । लोकज्ञानका रूपमा आएका उखानहरूले सामाजिक यौन मानसिकताको चौतर्फी व्याख्या गरेको छ भन्न सकिन्छ । किनभने उखानमा यौनिकताको नकारात्मक वा सकारात्मक जस्तोसुकै प्रयोग भई आएको भए पनि त्यो कुनै न कुनै लोकघटनाबाट प्रेरित भएको हुन्छ । त्यसबाट लोकले प्राप्त गर्ने सन्देश जहिलेसुकै सकारात्मक नै हुने (तर वर्तमानमा केही अपवाद) हुँदा उखानहरूको निर्माण लोकहितका लागि भएको हो भन्न सकिन्छ । अन्त्यमा, यौन मनोविज्ञानपरक नेपाली उखानहरू सकारात्मक सन्देश दिनका लागि अतिरञ्जित गरिएको संरचनामा निर्माण भएका छन् भनी भन्न सकिन्छ । जो अनावश्यक भईकन पनि कथ्यलाई प्रभावकारी बनाउनका लागि संरचित हुन् । यसका माध्यम वक्ताले आफ्नो अभिव्यक्तिलाई उच्चाकर्षमा पु¥याई व्यङ्ग्यार्थले मानसिक प्रभाव जमाउने ध्येय लिएको हुन्छ । परम्परागत यौनिक चरित्रहरू, सामाजिक यौन प्रतिमानहरू, व्यक्तिगत र सामूहिक यौन चरित्रहरू आदि विषयहरूलाई नेपाली यौनपरक उखानहरूले समेटेको पाइन्छ ।