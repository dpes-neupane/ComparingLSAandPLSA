काठमाडौँ — बालचित्रकार आश्रिती श्रेष्ठ र समिर कोजूको बालचित्र किताब सार्वजनिक भएको छ । आश्रितीका चित्र र समिर कोजूको कथामा तयार भएको किताब ‘करण र कार्टुन’को शनिबार नेपाल कला परिषद्‌मा आयोजित एक कार्यक्रममा विमोचन गरिएको हो  ।वरिष्ठ संस्कृतिविद् सत्यमोहन जोशी, नेपाल ललितकला प्रज्ञा प्रतिष्ठानका कुलपति केके कर्माचार्य लगायतले किताबको विमोचन गरेका हुन् । कार्यक्रममा बाल समीक्षक सोइना दाहालले किताबको समीक्षा प्रस्तुत गरेकी थिइन् । किताबमार्फत बालबालिकामा हुने प्रविधि लतलाई कलात्मक रुपमा प्रस्तुत गरिएको उनले बताइन् ।कार्यक्रममा नेपाल ललितकला प्रज्ञा प्रतिष्ठानका कुलपति केके कर्माचार्यले 'बालसाहित्यकार पनि सानो उमेरको चित्रकार पनि सानो उमेरको भएपनि समसामयिक कुरालाई प्रकाशमा ल्याएको' बताए । वरिष्ठ संस्कृतिविद् सत्यमोहन जोशीले कला–संस्कृतिको प्रवर्द्धन गरे मात्रै देश समृद्ध हुने मन्तव्य राखेका थिए ।यसका साथै आश्रितीका चित्रहरुको एकदिवसीय प्रदर्शनी गरिएको छ । दुई वर्षको उमेरदेखि उनले कोरेका चित्रहरु प्रदर्शनीमा राखिएको छ ।नौ वर्षीया आश्रिती काठमाडौंको महाराजगन्जस्थित मेरिडियन स्कुलमा कक्षा ३ मा अध्ययनरत छन् । 'करण र कार्टुन' चित्रकथालाई बालासाहित्य प्रतिष्ठान नेपालले प्रकाशन गरेको हो । आश्रिती सबैभन्दा कम उमेरमा पुस्तक प्रकाशन गर्ने बालकलाकार भएको प्रकाशकको दाबी छ ।