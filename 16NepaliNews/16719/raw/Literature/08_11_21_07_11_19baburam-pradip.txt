-टंक कुँवर  कैलाली । विश्व नेपाली साहित्य महोत्सवमा नेपालका चर्चित दुई राजनीतिक हस्तीको घम्साघम्सी चलेको छ । सुदुरपश्चिम प्रदेशमा सञ्चालित महोत्सवमा पूर्व प्रधानमन्त्री डा. बाबुराम भट्टराई र प्रतिनिधिसभा सदस्य तथा काँग्रेस नेता प्रदीप गिरीबीच सो विधामा घम्साघम्सी चलेको हो । नेपाल समाजवादी पार्टीका अध्यक्ष डा.बावुराम भट्टराईले राजनीतिलाई समाजमा रहेको वर्ग–समुदायको पक्षमा निष्पक्षताका साथ कर्म गर्नसँग जोडेर विश्लेषण गरे । उनका अनुसार राजनिति वहुआयामिक पक्ष हो ।यो विषय जीवनसँग जोडिएको बताउँदै उनले ज्ञान र विवेकको कमीले राजनीति गर्ने क्षमता कमी नहुने बताए ।  उनले ज्ञान र विवेक नभएकाले पनि राजनीति गरेको उदाहरण दिँदै ज्ञान र विवेक भएकाले गरेको राजनीतिभन्दा पनि उनीहरुले गरेको राजनीतिक काम राम्रो हुने गरेको भन्दै प्रशंसा गरे । राजनीतिलाई समय सापेक्षतामा लिएमात्र राजनीति गर्न सम्भव हुने बताउँदै डा. भट्टराईले नेता इतिहास र वर्तमानको आवश्यकताले जन्मने बताए । उनले भने, ‘आर्थिक सामाजिक रुपान्तरण गर्दै नेताले नीति बनाउँछ भने कार्यान्वयन कार्यकर्ताले गछ ।’ त्यस्तै महोत्सवमा काँग्रेस नेता एवम् सांसद् प्रदिप गिरीले भावनात्मक परिपक्वता नै राजनीति रहेको बताए । उनले पछिल्लो समयमा विकासको नाममा विनास हुने गरेको बताउँदै यसलाई रुपान्तरण गर्न बहसको आवश्यकता रहेको बताए । उनले राजनीति गर्ने मान्छे विद्दतासहित नैतिकतावान पनि हुनुपर्नेमा जोड दिए । उनले सामान्य दायित्व पुरा गर्नु नै विद्यता रहेको बताउँदै बुद्दिजीविले टाढासम्म हेर्न सक्ने बताए ।त्यसपछिको अर्को सेसनमा सुदूरपश्चिम प्रदेशका मुख्यमन्त्री त्रिलोचन भट्टले प्रदेशमा रोजगारी सृजना गर्नु आफ्नो ठूलो सपना रहेको बताए । ‘मुख्यमन्त्रीको प्रदेश सपना’ शीर्षकमा पत्रकार मनमोहन स्वाँरसँग बहस गर्दै उनले कृषि, ऊर्जा, पर्यटन, उद्योग तथा स्वरोजगार मार्फत् रोजगारी सृजना गर्न प्रदेश सरकार लागि परेको बताए । यसैगरी ‘साहित्य र राजनीति कति नजिक कति टाढा ?’ शीर्षकमा बहस गर्दै राजेन्द्रसिंह रावल, नैनसिंह महर र डा.जनकराज शाहले राजनीति र साहित्य एकअर्काको परिपूरक रहेको टिप्पणी गरे । 