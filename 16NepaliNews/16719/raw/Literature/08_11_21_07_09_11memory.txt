‘सालाजु, तिमीलाई सर्केनी माइजुले भेट्न चाहन्छिन् ।’ बिहेको कामको चटारो, भिनाजुलाई पाहुनाहरुको स्वागत र बिदाइ गर्न भ्याइ नभ्याइ थियो । म भने उठ्न नसकी दिदीको घरको माथिल्लो तलामा ढलिरहेको थिएँ ।म परार साल भान्जा भैरवको बिहेमा तुलसीपुर दाङ पुगेको थिएँ । त्यहाँ रुकुमबाट बिहेकै लागि आइपुगेका र बसाइसराइ गरी दाङमा आइपुगेका इष्टमित्रहरुसँग धेरै वर्षको अन्तरालमा भेट्ने अवसर जुटेको थियो । ‘मलाई पनि माइजुलाई भेट्ने मन लागेको छ नि ! भेट्न माथि नै आए भैहाल्यो त । म अझै उठ्न सकेको छैन । चक्कर लागिरहेका छन् । भुइँ घुमिरहेको छ । उठेँ भने ढल्न बेर छैन । यस्तो अवस्थामा सकी नसकी उठेँ भने बान्ता हुन्छ । झनै गारो बनाउँछ ।’ मैली ढलीढली जवाफ दिएँ । मेरो बिमारको बारेमा भिनाजुलाई प्रष्टै थियो ।‘के गरौँ त ?’ ‘आज जाऊ,  भेट्न भोलि मात्र आऊ’ भनौँ त तिनलाई ?’‘भेट्न चाहनेलाई किन फर्काउनू ? म भोलिसम्म यहाँ नबस्न सक्छु । यहीँ माथि पठाइदिनू । म उठ्न नसके पनि आँखा चिम्लेरै ढलीढली कुरा गर्न त सक्छु ।’भिनाजु मेरो खबर लिएर तल ओर्लिएपछि मेरा आँखा माइजुको प्रतिक्षामा ढोकातिरै तानिइरहे । त्यसपछि लामो समयसम्म पर्खिँदा पनि भिनाजु र सर्केनी माइजु दुवै माथि उक्लिएनन् । मलाई नजिकबाट चिन्ने र भेट्न चाहनेहरु प्रायशः माथि नै आएर मलाई भेटिरहेका थिए । दाङमा रहेका करिब करिब सबै इष्टमित्र साथीभाइसँग भेट हुँदा पनि माइजुसँग भेट हुन नसक्दा साह्रै चुकचुक्याइ लागिरह्यो । भिनाजुले नै खबर लगिदिएनन् कि उनी बोलाएर पनि माथि आइनन् ? मनमा अनेक आशंका उब्जिए । मेरो आँखा र स्मृतिपटलभरिको आँगन कब्जा गरेर सर्केनी माइजु भँवरी पारी पारी नाच्न थालिन् ।  0000 सर्केनी माइजु मेरी आमातुल्य थिइन् । मैले चाल नपाउँदै उनको काखमा कति सुतेँ हुँला । उनकै दूध कति चुसेँ हुँला । चाल पाउने भएदेखि पनि उनी मेरो प्रमुख संरक्षक थिइन् । मलाई भोकलाग्दा लुकाईलुकाई अर्नीपानी दिने उनै थिइन् । आमा मेलापात जाँदा मेरो सन्चो बिसन्चोको ख्याल गर्ने उनै थिइन् ।मेरो आँखाको डिलमा माइजुको स्वरुप उक्लियो । बाक्लो र खस्रो छाला भएको मंगोलियन अनुहार । आँखाको कोष नजिकै आँखाको नानी जत्रो कालो तिलाकोठी । मोटीमोटी, डल्लीडल्ली  । खद्दरको चौबन्दी चोलो लाउने । घुँडादेखि थोरै तल झरेको छिटको गुन्यू । उभिँदा अलिकति पनि नझुकेर गोडाफाट अवस्थामा ठिङ्ग उभिने । हिँड्दा सुस्तरी कहिले नहिँडी लमकलमक लम्किने । जुङ्सो अनुहार । खरो स्वभाव । उनीदेखि गाउँका सानाठूला प्रायशः डराउँथे ।मलाई भने उनी असाध्यै माया गर्थिन् । मभन्दा एकदुई वर्ष कान्छो उनको एउटा छोरा थियो । जसलाई ढोले भनी बोलाइन्थ्यो । सार्की मामा पनि थिए । मामाको नाम कमारो सार्की थियो । मामाले मेरो आमाबालाई आफ्नै दिदीभिनाजुतुल्य व्यवहार गर्थे । हाम्रो घरमा बारम्बार आइरहन्थे । उनी हाम्रो घरको संघार नाघेर ढिकमैरातिरै टुसुक्क बस्थे । तर माइजु सितिमिति हाम्रो घरतिर आउन्नथिन् ।उनको र हाम्रो घरको करेसालाई कइनपानी खोल्साले छुट्ट्याएको थियो । कइनपानी परिवारका चार घरमध्ये उनको घर हाम्रो घरको उत्तर पश्चिमपट्टि थियो । पश्चिमपट्टि ठूलाबाको घर थियो । दक्षिणपट्टी मावली काइँला बाजेको । ठूलाबाका दुई छोरा र एक छोरी थिइन् । हामी चारभाइबहिनी थियौँ र दुई फुपूहरु । ठूली फुपू सानैमा बितिसकेकी थिइन् । सानी फुपू  हामी चारभाइबहिनीमध्ये दुईचारवर्ष जेठी भए पनि बचपनमा उत्रै थिइन् । हाम्रो धरालो सानीफुपूले गर्थिन् ।हाम्रा घरहरुलाई छुट्ट्याउने ठीक बिचमा खन्न्योको ठूलो रुख थियो । त्यो ’पाक्च्या खन्न्यो’ थियो । पाकेर खान मिल्ने फललाई ’पाक्च्या’ र फल्ने तर नपाक्ने फललाई ’आक्च्या’ भन्ने गरिन्छ । त्यो खन्न्यो गाउँभरिमा बढी पाक्थ्यो र बढी मलो थियो । अरु खन्न्याभन्दा अगावै अर्थात् असारमै पाक्न शुरु गरेर असोजकात्तिकसम्म पाकिरहने पनि गाउँभरमा त्यही खन्न्यो मात्र थियो ।जब त्यो पाक्न शुरु गर्थ्यो कइनपानी गाउँ खन्न्योको बासनामा हराउँथ्यो । हाम्रो बिहानबेलुकाको खाना त्यही खन्न्योको बास्ना सुँघेर टर्थ्यो । खन्न्यो पाकेको बासना फैलिनेबित्तिकै मौरी, अरिङाल, झिम्री र बच्छ्यूँका झुण्डका झुण्ड ओइरिन्थे । हामी  कइनपानीका केटाकेटीहरु पनि त्यो खन्न्योको वरिपरि झुम्मिरहन्थ्यौँ । आफ्नो पोलाको वरिपरि मान्छे पुग्दा ठाडै आक्रमण गर्ने ती अरिङाल जातका कीराहरुले खन्यो पाकेपछि हाम्रो बस्तीमा हुलका हुल आउँदा भने हामीउपर सुधो व्यवहार देखाउँथे । नचलाई टोक्दैनथे । एकले अर्कालाई नचलाउने हामीबिच गजबको अलिखित सम्झौता भएको हुन्थ्यो । न त हामीले ती किराहरुलाई धपाउँथ्यौँ, न त ती किराहरुले हामीलाई धपाउँथे ।त्यो खन्न्योको नाउँ परपरसम्मका गाउँसम्म पनि फैलिएको थियो । साना ठूला मान्छेहरु झोला बोकेर कइनपानी गाउँसम्म आइपुग्थे र ढोले तथा सर्किनी माइजुसँग छोइनबाट तर्किँदै झोला भरुन्जेल खन्न्यो टिप्थे र लैजान्थे । उनीहरुले जति लगे पनि त्यही बिहान वा बेलुका खन्न्योका फल पाकिसक्थे । बरु उनीहरुले ढोलेले गिजोलेका फलहरु लगिदिएपछि ताजा फलहरु हाम्रो भागमा पर्थे ।स्वामित्वको हिसाबले खन्न्योको रुख सर्केनी माइजुको थियो । त्यसैले ढोले दिनरात खन्न्योकै रुखमा झुण्डिएर पाकेका खन्न्याहरु गिजोलिरहन्थ्यो, जुठ्याइरहन्थ्यो । हामीहरुले उसैले जुठ्याएका फलहरु बेरोकटोक मिठो मानीमानी खान्थ्यौँ । त्यसो त बेरुला, भिमल, तिमिला, बेलौतीका फलहरु उनकै बारीमा बढी पाक्थे र त्यसको भागीदार ढोलेसँगै हामी पनि हुन्थ्यौँ । सार्की मामा गाउँमा जुत्ता सिलाउने काम छोडेर वर्षको दुईतीनचोटी इण्डियाको नासिकतिर जागिर खान पुग्थे । घरमा प्रायः सर्केनी माइजु एक्लै हुने भएकोले हामीले त्यो झुप्रो, त्यो ढोले र ती फलफूल सर्केनी माइजुकै भएको ठम्म्याउँथ्यौँ । खन्न्यो खाँदा माइजुले हामीलाई कुनै अवरोध गर्दैनथिन् ।कहिलेकाँही सर्केनी माइजु रिसको आवेगमा आएर गाउँलेलाई काँचीभारी गाली गर्दै उफ्रिन्थिन्, ‘ओइ, पाजी खस्सेऊ ! चित्ता खस्सेऊ ! मले के खाइदेइछु तिमेर्का बाउको ?’ हुन पनि उनको खेतबारी हाम्रो सरोबरी थियो । उनी हाम्रो भर पर्नुपर्दैनथ्यो ।माइजु त्यसरी किन रिसाकी हुन् भन्ने हामी केटाकेटीहरु बुझ्दैनथ्यौँ । उनले झ्यालको खिड्की खोल्थिन् वा आँगनमा ओर्लेर पाखुरा सुर्कँदै गुन्यू उचाल्दै गाली गर्न थाल्थिन् । अनि क्षेत्री परिवारका मर्दहरु ढोका थुनेर कापकापबाट उनको उग्ररुपको अवलोकन गर्थे । मर्दहरु कति नै थिए र हाम्रा बा र ठूला बा, दुईजना मामाहरु । अलिकति पर गाउँबुरा मामाहरु । अलिकति माथि बफेल्न्या साइँला मामा । कइनपानी गाउँमा जम्माजम्मी यति नै मर्द हुन्थे । दिउँसो त अधिकाँश काम गएका हुन्थे र गाउँमा त एकलदुकल मात्र हुन्थे । उनको रिस शान्त भएपछि मात्र मर्दहरु काममा निस्कन्थे ।माइजु आवेशमा आएको बेला हामी खन्न्यो खान जान डराउँथ्यौँ । त्यतिबेला हामी उनका बारीमा पाकेका खन्न्या बेरुलामा अरिङाल र ढोलेलाई हेरेर चित्त बुझाउनुपर्थ्यो । टाढैबाट मगमगाउने खन्न्याको बास्ना सुँघेर थुक निल्नुको अर्को विकल्प हुन्नथ्यो । 0000 कहिलेकाँही मध्यराततिर ठूलाबाको घरमा एउटा हृदयविदारक चित्कार सुनिन्थ्यो । बिहान थाहा हुन्थ्यो कि ठूलाबाले बिरालो छोपेर लिस्नोको ढुङ्गामा पच्छारी पच्छारी मारेछन् । बोक्सिनीले बिरालोको रुप धारण गरी घरघरमा पसेर जहानबच्चाहरुलाई कालको मुखमा पु¥याउने गरेको केही गाउँलेको अटल विश्वास थियो । अरुले सितिमिति बिरालोमा हात हाल्ने साहस गर्दैनथे, ठूलाबाले मात्र साहस गर्थे । बोक्सिनीप्रति विश्वास हुनेहरुले बिरालो मरेको खबर सुनेर केही दिन सन्तोषको श्वास फेर्थे । विश्वास नमान्नेहरुले भने ठूलोबालाई पिठपछि गर्नुसम्म गाली गर्थे ।बिरालो मारिएको भोलिपल्ट बिहानैदेखि सानादेखि ठूलामान्छेसम्मले कानेखुशी गरिरहेका भेटिन्थेः “बिरालो मारिएपछि सर्किनी माइजु पनि बिरामी परिन् अरे !“ बिरालो र माइजुबिच साइनो के थियो मलाई भने कहिल्यै थाहा भएन । उनले भुटेर दिएका घोगा र भट्टका खाजा सबैभन्दा मीठा हुन्थे । उनले दिएको मोइ घरको भन्दा मिठो हुन्थ्यो । ज्याबाका आँखा छलेर उनको भान्छामा उक्लिएर चाखेका दालभात मासु सबैमा बिछट्टै मिठो स्वाद भएको चाल पाउँथेँ । त्यसैको आकर्षणले म घरिघरि उनको घरतिर तानिन्थेँ ।कहिलेकाँही माइजुले भन्थिन्, ‘ओइ, भान्जा मेरो आङनमा खुट्टा टेक्यौ भने तिम्रा सिन्के खुट्टी ठस्लक्कै भाँच्दिन्चु । गाउँलेले मलाई बोक्सिनी भन्चन्, काचै खाइदिउँला होइ तिम्लाई ।’ म डराउँथेँ र फरक्क घरतिर फर्किन थाल्थेँ । उनले फकाउँदै भन्थिन्, ‘पख, भान्जा पख । तिमी त ती खस्स्याका शाखासन्तानजस्ता छैनौ ।’ उनले मेरो भोटीको गोजीभरि घोगा र भट्टका खाजा भर्दिन्थिन् । म खुशी हुँदै घर फर्किन्थेँ । आफ्ना ज्याबा र गाउँलेहरुलाई उनले खस्स्या किन भन्थिन् मैले बचपनमा थाहा पाउन सक्ने कुरै थिएन । खस्स्या शब्द कुनै आपत्तिजनक गाली होला भन्ठानी ठूला मान्छेसँग सोध्न पनि सक्दैनथेँ ।म अक्सर बिरामी परिरहन्थेँ । म बिरामी पर्नुमा ठूलाबाले बोक्सिनी लागेको अड्कल काट्थे । धामीझाँक्री बसाल्दा पनि ठूलाबाकै शंकालाई मलजल गरिदिँदै भन्थे, ‘घरको पश्चिमपट्टि नजिकै बस्ने बोक्सिनीका आँखा लागे ।’ तर मेरा ज्याबा भने त्यो कुरा मान्न तयार हुँदैनथे । उनीहरुलाई प्रष्ट थाहा थियो कि बरु म सर्किनी माइजुको घरतिर जान पाइनँ भने बढी बिरामी पर्ने गर्थेँ ।सर्किनी माइजुले अरुलाई जस्तो मलाई दुत्कार्न नसक्ने उनीप्रतिको मेरो व्यवहार अनौठो थियो । त्यो व्यवहार गाउँलेका अरु केटाकेटीसँग पटक्कै मिल्दैनथ्यो ।अरु उनीदेखि चारहात पर भागिरहेको बखत म उनको हात तानेर ढोगिदिन्थेँ । घरमा ज्याबालाई खुट्टामा ढोगेको दिन सर्किनी माइजुको पनि खुट्टा तानेर ढोगिदिन्थेँ । गाउँमा ज्याबालाई तँ कार्ने चलन थियो । हाम्रो घरमा मात्र ज्याबालाई तिमी भन्थ्यौँ र सार्की मामा र माइजुलाई हामीले ’तिमी’ नै कार्थ्यौँ । पछि एसएलसी पास गरेपछि ज्याबालाई आमाबा भन्न थाल्यौँ र ’तपाईँ’ कार्न थाल्यौँ । जुन दिन आमाबालाई तपाईँ भन्न थालेँ, त्यसै दिनदेखि मैले सार्की मामा र सर्केनी माइजुलाई पनि तपाईँ भन्न थालेँ । यस्तो थियो कि गाउँभर कामी, सार्की, दमाइ र गाइनलाई मैले मात्र ’तपाईँ’ कार्थेँ, हातमा ढोगिदिन्थेँ ।  अरुले त्यसो गर्नुको साटो उनीहरुलाई अछुत भन्दै ’तँ’ कार्ने, छिःछिः र दूरदूर गर्ने जमाना थियो त्यो ।गाउँलेले अछुत भनी औँल्याइनेहरुलाई समान व्यवहार गर्न भनेर मलाई कसैले भनेको चाल पाइनँ । मैले सार्की मामामाइजुप्रति देखाएको सम्मानित व्यवहार देखेर मेरो आमा छक्क पर्नुहुन्थ्यो । मुसुक्क हाँस्नुहुन्थ्यो । बच्चाहरुलाई यसो र्ग नभने पनि उसले गरेको उचित व्यवहारप्रति अभिभावकले मौन समर्थन जनाएपछि त्यो व्यावहारिक शिक्षा बन्दोरहेछ । मैले सानैदेखि नै समाजका हरेक वर्ग समान भएको सपना देख्न थालेको थिएँ । मेरो सपनामा कुनै दुःखी गरीब थिएन, न त कुनै अति नै धनी । न उँच, न निच । न विविध जात, न विविध धर्म । न कोही शासक, न कोही शासित यति अनौठो सपना मलाई कसले देखाएको थियो थाहा छैन । लेखपढ गर्न थालेपछि विपिलाई पढियो, पुष्पलाल पढियो र राहुल साँकृत्यायनसम्म पढियो । उनीहरुको सपना पनि मेरोसँग मिल्दोजुल्दो देखेकोले खुशी भएथेँ म । अरु त अरु राजा मविवि शाहको सन्तान थरिथरिका भन्ने गीती कवितामा समेत मेरैजस्तो सपना लुकेको पाएको थिएँ ।गाउँलेले अड्कल काट्थे रे, ‘खड्कबहादुरको भान्जा भएकोले यसलाई मामाको व्यवहार सरेको हो । खड्कबहादुर कालीबहादुरका छोरा थिए । कालीबहादुर त्यतिबेलाका काँग्रेसका नेता थिए रे । खड्कबहादुर खडका र गोपालजीजङ शाह पञ्चायतका प्रधानपञ्च र उपप्रधानपञ्च थिए । यिनीहरुकै गुण भान्जामा पनि स¥यो ।’मेरा मावली बाजे कालीबहादुर इन्डियन लाहुरे थिए । गाउँमा पाठशाला नखुल्दा पनि उनले आफ्ना छोराछोरी सबैलाई सुशिक्षित तुल्याएका थिए । उनले आफ्नी ठूली छोरीको नाम योगमाया राखिदिएका थिए । सानो छँदा योगमाया नाम अत्यन्तै मिठो लाग्थ्यो । किनभने त्यो नाम मेरी आमाको थियो । आफ्नी आमाको नाम जस्तो राखिए पनि कसलाई पो मिठो लाग्दैन र ? बाको नाम यज्ञबहादुर पनि कम्ता मीठो थियो र ?तर लेखीपढेर ठूलो भैसकेपछि थाहा पाएँ कि योगमाया नाम त नब्बेसालभन्दा पहिल्यै सामाजिक कुप्रथा विरुद्ध आजन्म लडेर जीवन उत्सर्ग गर्ने संघर्षशील नेपाली महिलाको नाम पो रहेछ । यो  रहस्य जानेपछि मलाई मेरो मावली बाजेप्रति गौरव महशुस भयो । मेरो बाजे सामाजिक कुप्रथाका बिरोधी रहेछन् भन्ने कुरा आमालाई उतिबेलै शिक्षित तुल्याउनु र नाम योगमाया राखिदिनुबाट प्रष्ट भएँ । सायद बाजेले छोरीलाई पनि ती संघर्षशील नारीजस्तै संघर्षशील बनाउन चाहन्थे होला । बाजेभित्र सामाजिक चेतनाको प्रस्फुटन काँग्रेस पार्टी नजन्मिँदैको कुरा थियो । जय पृथ्वीबहादुर चन्द, बाल ब्रह्मचारी षडानन्दले शिक्षा प्रचार र सामाजिक कुप्रथा अन्त्यको लागि जीवन उत्सर्ग गरेको इतिहास नेपालमा कुनै पनि पार्टी नजन्मँदैको कुरा थियो ।मैले बचपनदेखि नै गर्ने गरेका व्यवहारहरु मेरो बाजेका सपनाअनुरुपका थिए रे । 0000 हामीहरु सानैदेखि स्कूलको वार्षिक जन्मोत्सवलाई एउटा ठूलै पर्वको रुपमा मनाउँथ्यौँ । स्कूलको वार्षिक जन्मोत्सवलाई नाटक भनिन्थ्यो । बरु दशैँतिहारको त्यति परवाह हुँदैनथ्यो तर कुन स्कूलको नाटक कहिले आउँछ भनी औँला भाँचिरहन्थ्यौँ । नाटकको दिउँसो विभिन्न खेलहरु खेलाइन्थ्यो र राति सांस्कृतिक कार्यक्रममा गीत नाच, हस्यौली, नाटक आदि प्रदर्शन हुन्थ्यो । हामी नाटक हेर्न खलङ्गातक पुग्थ्यौँ । हाम्रो गाउँको नाटक घटस्थापनाको दिनमा हुन्थ्यो भने खलङ्गा हाइस्कूलको नाटक असोज एक गते ।नाटकको रातमा गाउँमा फलेका काँक्राहरु चोरिने जोखिम हुन्थ्यो । काँक्राचोरहरु अक्सर गरेर नाटक हेरेर फर्किने अल्लारे केटाहरु हुन्थे ।एक रात खलङ्गाको नाटक हेरिसकेर गोविन्द, लटेदाइ, ठूलदाइ र म रातिराति घर फर्कँदै थियौँ । खलंगाबाट सेरिगाउँ, चाँफा, कोट, बोरागाउँ हुँदै घना जङ्गल कटिसकेर  सोलाबाङ फाँटको केही माथि डाँरामाथि साइँलामामाको घरको आँगनमा ओर्लियौँ । त्यस घरको करेसाका काँक्रा चोर्ने सल्लाह भयो । नाटकको रातमा काँक्रा चोरिन्छन् भन्ने थाहा पाएर मामाले दिउँसै काँक्रा टिपिसकेछन् । करेसामा पसेर छामछुम पार्छौँ त हाम्रो भाग थुक निल्नु मात्र भयो । त्यहाँबाट बाग्दुले कान्छाबाजेको घरको काँक्रा चोर्ने सल्लाह भयो । त्यहाँ त हामी आएको चाल पाएर कान्छाबाजे आँगनमै उभिइरहेका  पो रहेछन् । जब हामी आःपाः केही नलागेर आफ्नै घरको आँगनको केही माथि आइपुगेका थियौँ, जुनेली रातको उज्यालोमा सर्केनी माइजुको घरकरेसामा लामालामा हरिया काँक्राहरु लब्र्योल झुण्डिएका देखिए । हाम्रो मुखपेट रसाइहाल्यो । दाइहरुले तिनै काँक्रा चोर्नुपर्ने सल्लाह गरे । जुन घरको काँक्रा चोर्ने गाउँका कुनै केटाहरुले पनि आँट नगरेर आजपर्यन्त ज्यूँकात्यूँ बचिरहेका थिए त्यही घरमा जोखिम उठाउने सल्लाह दाइहरुको हुनथाल्यो । मैले मानिनँ किनभने सर्केनी माइजु आमातुल्य थिइन् र कैयौँपटक खुट्टी ठस्लक्कै भाँचिदिने चेतावनी दिएको पटक्कै बिर्सन सकेको थिइनँ । लटेदाइले पनि मानेनन् उनलाई त्यस घरको काँक्रा चोरेमा बोक्सी लागेर मरिने डर थियो । गाली र चड्कनीले माइजुको एकै फाँक पारिने डर थियो । भाइ गोविन्द अलि हठी नै थियो । उसले सबै डर त्यागेर सर्केनी माइजुकै काँक्रा चोर्नै जिद्दि गरिरह्यो । रातिराति खलंगाबाट घना जङ्गल हुँदै गाउँ झर्दासम्म नलागेको डर हाम्रो घर र सर्केनी माइजुको घरलाई छुट्ट्याउने सानो खोल्सामा लाग्थ्यो । त्यही खोल्सो भएर मध्यराति सेतो भूत घोडामा चढेर हिँड्छ रे भन्ने सिलोक सुन्दै आएका थियौँ । अतः न लटे दाइले खोल्सो तर्ने आँट गरे, न त मैले नै । ठूलदाइ यस्ता आँटिला कुरामा पछि पर्दैनथे । सर्प देख्यो कि ट्याप्पै टाउको समातिहाल्थे । हाम्रा यी विविध डर र आँटले गोविन्दले प्रस्ताव गरेको काँक्रा चोर्ने योजनामा हाम्रो पनि सक्रिय सहभागिता हुने भई सफल हुने देखियो ।गोविन्द ढिला नगरी काँक्रालाई हालिएको ठ्याँक्रामा फुत्त चढिहाल्यो । ठूलदाइ काँक्रा छोप्न ठ्याँक्राको फेदमा टुक्रुक्क बसे । म र लटेदाइ माइजुको करेसामा लेपास्सिएर लुक्यौँ । गोविन्द ठ्याँक्रो चढ्दै गर्दा समातिएको ठ्याँक्रोको हाङ्गो भाँचियो र ’सो¥याम्म’ आवाज निक्लिनेबित्तिकै सर्केनी माइजुको खिड्की खुलिहाल्यो । खिड्की खुलेको स्वर सुन्नेबित्तिकै गोविन्दले ठ्याँक्राबाट झ्वाम्मै हामफालेर घरको घारिकरेसा लुकिहाल्यो । ठूलदाइले पनि तिब्रगतिमा गोविन्दलाई पछ्याउन सफल भए । लटेदाइ र म हलचल गर्न सकेनौँ खुट्टामा पिसाब चुहिएलाजत्तिकै भो । अब सर्केनी माइजुका तथानाम काँचीभारी गाली सुन्न कान ठाडा पा¥यौँ र सम्भावित चिर्पटको मार सहन पिठ्यूँ थापेर पर्खियौँ ।‘अइजेइ बाबै नि, चोर को हुनन् भन्याउ ता माइला भान्जा पो रैचन् गरै ! तल काँरा हालेइछु होस् ग¥या है भान्जा !’ खितितिति हाँस्दै सर्केनी माइजु बोलिन् ‘दिउँसै मसित माङ्याभया पनि आफ्ना भान्जलाई दुईचारोटा काँक्रा त त्यसै देल्दाऊँ गरै ! क्यार्न रातबिरात चोर्नै आइत्यौ ?’ माइजुले गाली र चिर्पटको सट्टा हामीउपर दया पो देखाइन् । तर गालीभन्दा कम्ता चोटिलो थिएन उनको दया । म चोटको मारवश् लाजले मरेतुल्य भएँ । यतिबेलासम्म माइजुका आँखा छल्दै खोल्सामा फालहालेर गोविन्द र ठूल्दाइ लटेदाइको घरभित्र छिरिसकेका थिए । लटेदाइ र म पनि घोसेमण्टो लाउँदै खोल्सो तर्ने आँट ग¥यौँ र लटेदाइकै घरभित्र छि¥यौँ । घरको ओटामै च्याद्दर ओछ्याएर चार भाइ त्यही च्याद्दरमुनि डल्लो प¥यौँ । गोविन्द र ठूल्दाइ मरिमरि हाँस्दै थिए । तर लटेदाइ र म भने डरले निस्सास्सिएका थियौँ ।लटेदाइले निष्कर्ष निकालेः ‘ठूलो कालबाट बचियो आज । अरु भैदिएको भए के के हुन्थ्यो के के । यही माइलाभाइले बचायो हामीलाई । सर्केनी माइजुले माइलाभाइलाई भस्मेइ माया गर्ने भएकोले नै हामी यो कालबाट जोगिएका हौँ ।’ यति भनिसकेपछि तीनै भाइले मलाई ग्वाम्लाङ्ग्गै अँगालो मारे । 0000 आफू जान्नेबुझ्ने भैसकेपछि ढोलेलाई पनि राम्रोसँग पढाउनुपर्छ भनेर मैले सर्किनी माइजुलाई अनुरोध गरिरहेँ । फलस्वरुप उनले ढोलेलाई सोलाबाङ स्कूलमा भर्ना गरिदिइन् । ढोलेको स्कूलको नाम लोकबहादुर रहन गयो । एसएलसी पास गर्ने बित्तिकै म रातामाटाको स्कूलको शिक्षक जागिरे भएँ । लोकबहादुर मसँगै रातामाटा पढ्न जानथाल्यो । ऊ बेलुका झर्को वा खोटो बालेर मसँगै सिक्न मेरो घरमा पनि आउँथ्यो । घारिमैरा उसको लागि बन्देजभए पनि ढिकमैरा खुल्लै हुन्थ्यो । आमाबा नभएको बखत त उसलाई फकाई फकाई घारिमैरासम्म पनि छिराउँथेँ । यतिबेलासम्म सर्केनी माइजुले एक छोरीको जन्म दिइसकेकी थिइन् । उनको नाम काली राखिएको थियो । काली सानैदेखि असाध्यै रुपसी थिई । पढ्ने उमेर भएपछि उसलाई पनि पढ्न पठाइदेऊ भन्दा सार्कीमामा र माइजुले मानेनन् । किनभने अब ढोलेको भाइ पनि जन्मिसकेको थियो र कालीको काम भाइको धरालो गर्नुथियो । काली युवती भैसकेपछि पहिले खन्न्या बेरुलामा झुम्मिने बच्चाहरु तन्नेरी भएर नाचगानमा झुम्मिने भैसकेका थिए । नाचगान गर्न आउनेहरु सर्केनी माइजुको घरमै लुकीछिपी खानपिन पनि गर्थे । सार्कीको घरमा खाएको केही गरी गाउँमा थाहा हुन गएमा भने खानेले गाउँमा मुख देखाउनै लाज मान्थे । कोही कोही त त्यो लाजवश् कालापार फस्किन्थे ।पछि कालीको बिहे स्यालापाखातिर भयो । त्यसको केही समयपछि उसको मानसिक सन्तुलन बिग्रन गयो र त्यही रोगले पिडित भई केही समयमा उसले प्राण त्याग गरी । उसको त्यो दुरावस्था हुनुमा अशिक्षा नै प्रमुख हो भनेर मुटु कुटुकुटु खान्थ्यो प्रकटमा केही भन्न सकिनँ ।मैले आइए पढ्दै गर्दा हामी कइनपानीबाट सोलाबाङको ढिकको फाँटमा बसाइ स¥यौँ । अब सार्की मामामाइजु हामीदेखि अलिकति टाढा भए । तर पनि म फुर्सद हुनेबित्तिकै सर्केनी माइजुलाई भेट्न पुगिहाल्थेँ ।बीए पास गरेपछि केही समय बेरोजगार हुँदा मैले सोलाबाङका बच्चाहरुलाई खेरेर बेलुका निशुल्क होम ट्युशन पढाउन शुरु गरिदिएँ । त्यतिबेला भर्खरै छयालीस सालको लोकतन्त्र पुनर्बहाली भएको थियो ।ट्यूशन सेन्टर ससुरालीको गोठलाई कायम गरियो । गोठको भुइँमा घोगाको पोख ओछ्याइएको हुन्थ्यो । बच्चाहरु कख सिक्नेदेखि तीनचार कक्षा पढ्नेसम्मका थिए । साना बच्चाहरुलाई उनका अभिभावकहरुले नै बोकेर ल्याएका हुन्थे । मैले एकएक गरी सिकाइसकेपछि अन्तिममा पौराणिक कथाहरु सुनाइदिन्थेँ । जसले गर्दा बच्चाहरु अत्यन्तै प्रभावित भएका थिए । पढ्न आउनेको संख्या दिनदिनै बढ्न थाल्यो ।एक बेलुका खाइवरी पढाउन जाने तरखर गर्दै थिएँ यो कुरा चाल पाएर बाले मलाई हप्काउँदै भन्नुभयोः ‘भैगो, छोड्दे अब । तोले गाउँलेलाई नचाइने कुरा सिगाइकिन मशाले बनाउँदै छै गरे । मलाई सप्पैको अग्गेट ’मशालेका बा’ भनेर कत्रो बेइज्जत गरे आज खलङ्गामा ।’ बाको मुख अङ्गारभन्दा कालो भएको थियो ।मलाई अनौठो लाग्यो । त्यतिबेलाका मशालको नेतृत्व तहमा जनार्दन पनि थिए । जनार्दन मेरा दाइ र साथीको भूमिकामा थिए । मशाल कम्युनिष्ट पार्टीकै एक हाँगो भएकोले मेरो सपना र उसको सपनामा पनि तालमेल त अवश्य थियो नै । तर न उनले मलाई गाउँलेका केटाकेटी पढाएर मशाल बना भनेका थिए, न त गाउँलेका केटाकेटी पढाउनु भनेको मशाल जन्माउनु हो भनी मैले बुझेको थिएँ । ‘गाईको बाच्छो जन्मिनेबित्तिकै दूध चुस्न कसैले सिकाउनुपर्छ ? गङ्गटोका बच्चाहरुलाई आफ्नी आमाको प्राणपखेरु उत्रुन्जेल काख रित्त्याउन कसैले मच्चाएको हुन्छ ? यी सब स्वतः प्रक्रिया हुन् । कख सिकाउनु कहाँ मशालको काम हो र बा ? त्यसोभए स्कूल नै बन्द गरे भैगो नि । के भन्ठान्लान् अभिभावकहरुले ? बच्चाहरु आइसकेहोलान्, म त जान्छु ।’ त्यस बेलुका ट्युशन सेन्टरमा केही बच्चाहरु घटेका देखिए । खलंगामा चलेको हल्ला केही अभिमावकले मलाई पनि सुनाए । बाबाट पहिल्यै सुनिसकेकोले तीनछक परेको अभिनय गरेँ मात्र । केही भन्न सकिनँ ।भोलिपल्टबाट पढ्न आउने बच्चाहरु दिनदिनै घट्दै गए र अन्तिममा सालासाली र भदाहाहरु मात्र मेरा प्रशिक्षार्थीको रुपमा कायम भए । त्यसको एकदुई दिनमै मेरो सपनाको टयूशन सेन्टर भताभुङ्ग भैहाल्यो । अर्को दिन सर्केनी माइजु बाटोमै भेटिइन् । मैले हात तानेर ढोग्न खोजेँ, उनी तर्किइन् । मैले टाढैबाट “नमस्कार माइजु !’ भनेँ उनले मेरो नमस्कार फर्काइनन् । मैले सोचेँ कुनै ’खस्स्याहरु’ले उनको चित्त दुखाउने केही काम गरे कि ? अर्को दिन उनले आफ्नै कम्दमा घाँस काटिरहेकी थिइन् । उनको कमद माथिपट्टि र हाम्रो तलपट्टि थियो । म पनि आफ्नै कम्दमा घाँस काट्दै थिएँ । मैले माइजुलाई नमस्कार गरेँ उनले सुनेको नसुनेइ गरिन् । म घाँस काटिसकेर घर जान के खुट्टा उचालेको थिएँ उनले छेड हानेको सुनिहालेँ, ‘राजाउ खेत खान्चन्, राजाकै विरोद गर्चन्, चित्ता मस्साल्याहरु !’ उनले आफैलाई भनिहोलिन् भनी पटक्कै पत्याइनँ मैले । त्यसको केही दिनपछि पानी चार्ने पालो थियो । उनले आफ्नो कम्दमा पानी चारिरहेकी थिइन् । उनले सकेपछि आफ्नो कम्दमा पानी भाँच्ने उद्देश्यले म उनी भएतिर गएँ । ‘नमस्कार माइजु ! पानी चारिसकियो कि सकिएन ?’ मैले आफूलाई सक्दो सहज र नरम तुल्याउँदै सोधेँ ।उनी त एकहातले कोदालो नचाउँदै अर्को हातले औँला नचाउँदै मैउपर पो खनिइन्, ‘राजाले ल्याइदेको कुलोले पानी चार्ने लाज मान्दैनौ ? आफै अर्को कुलो खनेर ल्याउ र पानी चार भान्जा । यो कुलो त हाम्रा राजाले ल्याइदेको हो, म दिन्नँ । कुलो मात्र होइन तिमीहरुलाई राजाले बनाइदेको सरबाटोमा पनि हर्न दिन्न म । राजाले दियाउ कलधाराउ पानी खान पनि पनि दिन्न । पख ।’अब भयो त ?  म छकदङ्ङै परेँ । उनले मेरो नमस्कार नफर्काउनुको कारण त अर्कै पो रहेछ । बच्चैदेखि उनको काखमा खेलेको, उनले दिएको खाजा बुकाएको, उनलाई आमाजत्तिकै आदर सत्कार गरेको कुन अर्थले बुझिन् उनले ? उनी छुत वर्गमा जुरुक्कै उक्लिएकी थिइन् । विद्यमान सामाजिक सुविधाहरु कुनै पनि छुन नपाउने गरी म नै उनको नजरमा अछुत वर्गमा ओरालिएको थिएँ । यस्तो कमाल  पनि हुँदोरहेछ प्रजातान्त्रिक व्यवस्थामा । मैले सर्केनी माइजुले लगाएको वचन घरमा नभन्ने बिचार थियो तर सकिनँ । भनिहालेँ । बा ममाथि नै खनिएः ‘नगर भन्दा मान्दैनौ । अब के के भएको देख्नुपर्ने हो !’भोलिपल्ट सोलाबाङको आकाशमा दर्जनौँ काला हेलिकप्टरहरु घुम्न थाले । सयौँ सैनिकहरु ओरालिए । खैरा पोशाकधारी सैनिकहरुले गाउँको ढिकढिकै परेड खेल्न थाले । दुईचार घर बाहेक पूरै गाउँ त्राहिमाम हुँदा शून्यजस्तो देखिएको थियो । बहुदल आएपछि पनि यस्तो अवस्था आउला भनी कसैले चिताएकै थिएन । बाले मलाई भने, ‘जा माथिको जङ्गलमा गएर लुकेर बस् । अब यिनीहरुले सबै मसालेहरुलाई भुटकुट पारिदिनेछन् ।’म असमञ्जसमा परेँ । तर मैले जे गरेको थिएँ त्यो व्यवहार कसैले त्यतिबेला र्ग भनेर मलाई सिकाइएको थिएन । कसैको निर्देशन वा परिपत्र थिएन । मेरा व्यवहारहरु बहुदलका उपज थिएनन् । ती मेरा जन्मँदैदेखिका व्यवहारहरु थिए । त्यो कुरा सर्केनी माइजु, मेरो आमाबा र छिमेकीहरु सबैलाई प्रष्ट थाहा थियो । सर्केनी माइजुलाई यी कुराहरु केही पनि थाहा थिएनन् । न त राजनीतिको र नै  । उनलाई कसैले उचालिदिएको थियो । कसैले नराम्ररी कान फुकिदिएको थियो । माइजुभान्जाको साइनो रेट्ने एउटा गतिलो हतियार बनाइएको थियो । मैले त उनको मन दुख्ने केही पनि गरेको थिइनँ । जे गरिरहेको थिएँ, उनकै भलाइको लागि गर्दै थिएँ । मेरो मन मस्तिष्कमा आमाकै छेउमा थिइन् उनी । बरु मलाई सम्झाकै भए के बिग्रन्थ्यो र ? तर उनलाई जसले हाकाहाकी बोक्सिनी भन्थे उनैको कुरा उनले पत्याइन् । उनीप्रति जसले बचपनदेखि नै जुन सम्मानित व्यवहार देखाइरहेको थियो उसैलाई नै उनले अविश्वास गर्न पुगिन् । अरु त अरु मेरो नमस्कार फर्काउनै छोडिन् । रुकुममा ओरालिएका शैनिकहरु दुई दिनमै फिर्ता भए । गाउँमा कुनै प्रकारको अपृय घटना घटेन ।‘यो बहुदलको हावा नचलिदिएको भए माइजु नामकी आमारुपी ऐना ढलेर यसरी झ¥यामझुरुम् चकनाचुर हुने त थिएन ।’ मैले बहुदललाई नै धारे हात लगाएँ ।लगत्तै केही समयपछि म गाउँ छोडेर शहर पसेको थिएँ । त्यसपछि गाउँ आँखामा मात्र नाचिरह्यो मेरो हातमा ओर्लिएन । 0000 मैले यी कुराहरु माइजु  मकहाँ नआइदिएकोले मनमा तुथाएको मात्र थिएँ । खासमा मैले यी सबै घटना बिर्सिसकेको थिएँ । माइजुले पनि माइजुभान्जाबिचको सम्बन्धमा दरार उत्पन्न गराउने यस्ता खालका घटनाहरु चटक्कै बिर्सिसकिछन् र त मलाई भेट्न खोजिछन् । मलाई यो कुराले औधि खुशी तुल्यायो ।भैरवको विहेमा आएका सबै पाहुनाहरु भोज खाइवरी फर्किसकेका थिए । विहेघर रित्तोरित्तो हुँदै थियो । माइजु मलाई भेट्न माथि नै आउँछिन् कि त भन्ने झिनो आशा बाँकी नै थियो तर यसबेलासम्म पनि आइनन् । उनी साँच्चिकै फर्किसकेकी रहिछन् । नभेटेरै फर्कनुथियो भने भेट्न आउँछु नभनेको भए पनि हुने । उफ् ।मलाई लाग्यो कि त आफूले लगाएको वचन सम्झिएर उनी फर्किइन्, कि त माथि उक्लिन हिचकिचाएर फर्किइन् । मैले अझै मनमा अनेक कुराहरु तुथाउँदै गएँ ।‘संविधानमा समतामूलक समाज निर्माण गरिने भनिए पनि व्यवहारमा पटक्कै निर्माण हुनसकेको छैन । एकातिर पिछडिएको वर्गले नै आफूउपरको विभेद बुझ्दैनन् अर्कोतिर विभेद कायमै रहेको देख्न चाहनेहरुले विभिन्न दुर्घटनाहहरुको रचना गर्छन् वा आफूखुशी व्याख्या गरिदिन्छन् ।यतिबेला उनी भिनाजुको घरको माथिल्लो तल्ला उक्लिएको भए पनि कसैले रोक्न वा छेक्न सक्दैनथ्यो । कसैले केही भन्ला कि भन्ने घबराहटले एक्काइसौँ शताब्दीमा पनि चपक्कै समातेर यो अछुत मानसिकताले डो¥याइरहेको रहेछ उनलाई । अर्कोतिर आफूलाई उपल्लो जातका ठान्ने मान्छेहरु पनि विभेदको मानसिकताभन्दा माथि उठ्न सकेका छैनन् । उनीहरुले माइजुलाई डो¥याएरै मकहाँ ल्याइदिएको भए पनि हुन्थ्यो । विभेदका मुद्दाहरुलाई लोकपृयता आफ्नो दुनोमा मात्र पार्ने हिसाबले राजनीतिक संरक्षणको विषयवस्तु बनाइन्छ । जब दलीय संरक्षणको कुरा आउँछ, त्यो दलगत स्वार्थमा खण्डित हुनपुग्छ । एउटा दलको स्वार्थ अर्को दलसँग बाझिन्छ । एउटाको विरोध अर्कोले गर्छ । दलितहरु पनि दलीय कोपभाजनमा फस्न पुग्छन् । दलभित्र समेटिएका उँचनिच जातिका सबै खराबीहरुले स्वतः संरक्षण पाइहाल्छन् । अझ राजनीतिक अपराधीकरणले संरक्षण पाउँछ । यही कारणले समाजमा पछि परेका र अछुत ठानिएका वर्गले अद्यापि न्याय पाइरहेका छैनन् । अकल्पनीय घटनाहरु दिनहुँ दोहोरिरहनुमा यिनीहरु उत्तिकै दोषी छन् ।नराम्रो मान्छे कुनै दल वा वर्ग विशेषको संरक्षणमा रहनुहुँदैन । त्यो सबै दलको लागि नराम्रो नै हुनुपर्छ । त्यो कसैको पनि हुनुहुँदैन । राम्रो मान्छे कुनै दल वा वर्ग विशेषको संरक्षणमा जानै पर्दैन । त्यो सबै दल वा वर्गको लागि राम्रोमै दरिनुपर्छ ! राम्रो मान्छे हाम्रो भन्ने भावना नपलाएसम्म यस्ता कुरीति, कुसंस्कारहरु एक पुस्ताबाट अर्को पुस्तासम्म हस्तान्तरण भइनै रहनेछन् । एउटाको खुट्टा अर्कोले तानेर न आफू उँभो लाग्नेछन्, न अर्कोलाई उँभो लाग्न दिनेछन् । उफ् !’यस्तै तर्कनाहरुको हुरी चलेर पुनः ढलिएलाजस्तो हुन थाल्यो ।म आफैलाई सम्हालेर मनलाई डो¥याउँदै अझै अगाडि बढेँ । आफ्नै बिचारको उकालो चढेँ । माथि नेटोमा पिपल चौतारी भेटियो । त्यहाँबाट बाटो ओरालो लागेको थियो । उकालोले असिनपसिन भैरहेको बखत सिरसिरे बतास चल्यो । शितलताको अनुपम स्वाद चाखियो । अगाडि बढ्दै नबढेको भए यस्तो शितलताको अनुभव गर्न कहाँ पाउनु ?सर्केनी माइजुले लगाएका वचन तत्कालीन अवस्थामा असाध्यै तीतो लागे पनि समय बित्दै गएपछि भने कता कता मीठो लाग्दै गएका थिए । हामी आफूलाई कट्टर विपिवादी मान्छौँ, तर विपिकै बाटो हिँड्दैनौँ, उनले देखाइदिएको समाजवादको ’स’ सुनेबित्तिकै एलर्जी हुन्छ । पुष्पलालको बखान गर्छौँ, पुष्पलालले देखाएको बाटो हिँड्दैनौ । बुद्धलाई कसैले आफ्नो भनिदिएमा तीनबित्ता उफ्रन्छौँ, तर उनले देखाएको बाटो के हो ? पटक्कै थाहा छैन ।  सर्केनी माइजुले भनेका कुरा ठीकै त थिए नि ! राजाले बक्सेको खेत किन खाने ? राजा हिड्ने बाटो किन हिड्ने ? सरबाटो छोडेर मोटरबाटो हिँड्ने अवस्था आएकै छ त । राजाले लगाइदिएको कुलोमा किन बग्ने ? म पनि त सार्वभौम जनता हुँ । म पनि पौरखी नेपाली हुँ ।तर राजा शब्दमा के छ र ? प्रियतमाले आफूलाई ’मेरो राजा’ भनी बोलाएमा ‘शासक पो भनी यल्ले ! पख् तँलाई’ भन्दै तीनबित्ता उफ्रिने ? कि प्रेमको प्रतिमा भन्ने बुझी सोहीअनुरुपको व्यवहार प्रदर्शन गर्ने ? उसो त राजा पृथ्वीनारायणले जोगाड गरिदिएको विशाल नेपाललाई सोही विशालता कायम राख्नै मुश्किल परिरहेको छ । राजा महेन्द्रले तर्जुमा गरिदिएकै कानुन र संरचनाहरुमा टेकेर नयाँ नेपालको परिकल्पना गरिरहेका छैनौँ र ?हरेक व्यक्ति मनको राजा हो । संसारमा हरेक सिर्जनाका गुण पनि छन् र दोष पनि छन् । गुण र दोषको पारस्परिक विरोध र सम्मिलनको शक्तिले संसारको अस्तित्व कायम छ ।यत्ति सुद्धि फिरेपछि माइजुका तीखा वचनहरु मीठा वचनमा बदलिए । सर्केनी माइजु झनै सुन्दर लाग्न थालिन् । सोचेँ सर्केनी माइजु जत्तिकै निडर भैदिने हो भने आधाउधी विभेदहरु त्यत्तिकै पाखा लाग्न सक्छन् । अनि त एउटै घरमा हुँदाहुँदै पनि आमातुल्य माइजुलाई भेट्न नपाउँदा मलाई थक्क थक्क झनै बढ्न थाल्यो । अरु सबैसँग भेट हुन पाउँदा पनि माइजुसँग भेट हुन नपाउँदा कसैलाई पनि नभेटेसरि भैरह्यो । आत्मग्लानीले छाति पोलिरह्यो । ‘कस्ती मान्छे तिनी  माइजु पनि ! आफ्नै सन्तानजस्तै व्यवहार गरिरहेको बच्चोलाई यस्ता कुइयारगुइया कुराको पछि लागेर बिर्सन मिल्छ ?’ 0000 बेलुकातिर मलाई रिङ्टा लाग्न कम भयो । म उठेर बसेँ । भिनाजु मेरो छेउमा आइपुग्नुभयो ।‘ठीक भयो साला अब ?’‘अँ ठीक होला जस्तो छ अब । तर किन सर्किनी माइजुलाई माथि बोलाइदिनुभएन ? उनीसँग भेट्न नपाउँदा निकै पछुतो भैरहेको छ ।’‘कहाँ फर्केकी छिन् र तिनी ? तिनी त माइला भान्जासँग भेट नभएर जाँदै जान्न भनी अड्डी कसेर तलै कुरेर बसिरहेकी पो छिन् । तपाईँलाई रिङ्टा चलिरहेकोले पो माथि नआएकी हुन् त ।’‘हो ? मलाई पहिल्यै भन्नुपर्दैन ? म नानाथरी शंका तुथाएर बस्दैनथेँ नि !’ म खुशीले बुर्लुक्कै उफ्रिएँ, ‘उसोभए म आफै भेट्न जान्छु मेरी आमातुल्य माइजुलाई ।’ म जुरुक्कै उठेँ र लिस्नोबाट तल्लोतला झर्न थालेँ । उनी पनि मलाई भेट्न माथि उक्लँदै रहिछन् । बिच तल्लामै भेट भइहाल्यो । म जति खुशी थिएँ, उनी पनि उत्तिकै खुशी देखिन्थिन् ।‘नमस्कार माइजु । सन्चै हुनुहुन्छ ?’ मैले जम्लाहात जोडेँ । उनले धक मानी मानी नमस्कार फर्काइन्, ‘सन्चै छु, भान्जा बाबु ।’‘घरमा काङ्रा फलाउनु भा छ छैन माइजु ?’‘छन्, छन् । लाइछु, लाइछु ।’‘काङ्रामा काँरा हाल्नुभा त छैन नि ? माइजुका काँङ्रा चोर्ने धित अझै मरेको छैन ।’‘चोर्न आउनै पर्दैन भान्जाबाबु । म एक झोला त्यत्तिकै दिम्ला । घोगा र भट्टा खाजासँग मीठो मोइ पनि दिम्ला । जाम् हाम्रो घर ।“ उनी आँखाबाट आँशु झर्ने गरी मलाई हेरेर खितखित हाँसिरहिन् । उमेरले सत्तरी कटिसके पनि तन्नेरी हुँदा जस्ती थिइन्, दुरुस्तै उस्तै थिइन् अहिले पनि । पटक्कै नझुकेर गोराफाट अवस्थामा मेरोसामु ठिङ्ग उभिएर मरिमरी हाँसिरहेकी थिइन् ।म पनि उनलाई हेरेर हाँसेको हाँस्यै भएछु । 0000#संस्मरण