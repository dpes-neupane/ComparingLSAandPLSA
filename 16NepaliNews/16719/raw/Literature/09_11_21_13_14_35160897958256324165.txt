काठमाडौँ — नेपाली प्रतिभा प्रतिष्ठान, बेलायतले यस वर्षको सम्मान तथा पुरस्कार घोषणा गरेको छ । प्रतिष्ठानकी अध्यक्ष दीपा लिम्बू राईको अध्यक्षतामा आइतबार बसेको भर्चुअल बैठकले वरिष्ठ साहित्यकार तथा संस्कृतिविद् डा. राजेन्द्र विमललाई ‘प्रतिभा सम्मान २०२०’ र युवा कवि विमला तुम्खेवालाई ‘प्रतिभा पुरस्कार २०२०’ प्रदान गर्ने निर्णय गरेको हो ।सम्मानमा ५० हजार नगद, ताम्रपत्र र दोसल्ला रहेको छ भने पुरस्कारमा एक लाख नगद राशि र ताम्रपत्र रहेको प्रतिष्ठानले जनाएको छ । २००३ साल चैत्र १२ गते जनकपुरधाममा जन्मिएका डा. विमलले लामो समय प्राध्यापन पेसा अँगालेर नेपाली तथा मैथली भाषा साहित्य र संस्कृतिको क्षेत्रमा सेवा गर्दै आएका छन् । उनका कृतिहरुमा समयका आँखा, राजेन्द्र विमलका कथाहरू, इतिहासका धाव र हमरे कथा थिक कथासंग्रह, फिस्टि रानी बालकथा, रोएको जुन र खहरेको तिर्खा रहेका छन् । यसका साथै उनका इतर ब्रहृमाण्ड नाटक, सूर्यस्तंस पहिले गजलसंग्रह, मिथिला गौरव र मिथिलाको इतिहास, संस्कृति र कला–परम्परा, गद्य, पद्य र नाटक समालोचना, नेपाल परिचय नवनीत र नेपाली, अंग्रेजी, मैथली शब्दकोशलगायत दुई दर्जनभन्दा बढी कृतिहरू प्रकाशित भइसकेका छन् । उनलाई साहित्य तथा कला, संस्कृतिको क्षेत्रमा विशिष्ट योगदान पुर्‍याएबापत ‘प्रतिभा सम्मान २०२०’ प्रदान गरिने भएको हो । यसैगरी २०३२ सालमा तेह्रथुमको ओख्रेमा जन्मिएकी कवि तुम्खेवाले बालापन हुँदैदेखि निरन्तर कविता लेख्दै आएकी छिन् । उनका विमला तुम्खेवाका कविताहरू, नदी छाल र तरङ्गहरू, संस्मरण एउटा बूढो रुखको र हत्केलामा पृथ्वी लिएर उभिएको मान्छे लगायतका कविता कृतिहरू प्रकाशित छन् । उनको कविताहरू हिन्दी, अंग्रेजी, कोरियन र लिम्बू भाषामा अनुवाद भएको पाइन्छ ।तुम्खेवा कविता लेखनको साथै पत्रकारिता तथा आख्यान लेखनमा समेत सक्रिय छिन् भने विभिन्न सामाजिक कार्यहरूमा पनि संलग्न रहेकी छिन् । कविता साहित्यको क्षेत्रमा उल्लेखनीय योगदान पुर्‍याएबापत कवि तुम्खेवालाई ‘प्रतिभा पुरस्कार २०२०’ प्रदान गर्न लागेको प्रतिष्ठानले जनाएको छ । प्रतिष्ठानले यसअघि दिँदैआएको ‘प्रतिभा सम्मान’ को राशि बीस हजारलाई यस वर्षबाट बढाएर ५० हजार पुर्‍याएको छ । अहिलेको विषम परिस्थितिमा सभासमारोहको आयोजना गर्न कठिनाई भए पनि स्थिति समामन्य हुँदै गएपछि काठमाडौंमा एक समारोह आयोजना गरी ‘प्रतिभा सम्मान’ तथा ‘प्रतिभा पुरस्कार’ प्रदान गरिने प्रतिष्ठानका नवनिर्वाचित महासचिव देवेन्द्र खेरेसले जानकारी गराए ।