 मलाई चिनी गुलियो भएको देख्दा अचम्म लाग्छ  म देश बनाउने जिम्मा पाएर भ्रष्टाचारमा भुल्ने नेताहरुको नागरिक तिहारमा ढकमक्क फुल्ने सयपत्री देखेर अचम्म लाग्छ ।मलाई कागती अमिलो भएको देख्दा त उल्कै अचम्म लाग्छ । म देशका जिम्मेवारहरुको गैरजिम्मेवारीबाट अमिलो भएको नागरिक  जेब्राक्रसमा पैदलयात्रुलाई बाटो काट्न दिएको देख्दा अचम्म लाग्छ ।मलाई कोइलीको मिठो स्वर सुन्दा अचम्म लाग्छ म खलासीको रुखो बोलीसँगै बाँदर जस्तै गाडीमा झुण्डिएर यात्रा गर्ने गरिब नागरिक  सार्वजनिक यात्रामा कुनै खलासीको मिठो बोली  सुन्दा अचम्म लाग्छ ।मलाई हिमालमा हिउँ टल्किएको देख्दा अचम्मै लाग्छ  म ट्याक्सीले मिटरमा जान निहुँ खोज्ने देशको नागरिक   कुनै बुद्धि सक्केको ट्याक्सी ड्राइभरले खुरुखुरु मिटरमा हिँडेका देख्दा अचम्म लाग्छ ।मलाई कमिलाको एकता देखेर अनौठो लाग्छ। माहुरीले चाकाहरुमा मह भरेको देख्दा अचम्म लाग्छ  म जुकाहरुले देशको ढुकुटी चुस्दाचुस्दा खोक्रोभएको देशको नागरिक  कुनै राष्ट्रसेवकले जनसेवामा लागेर पसिना पुछ्दा अचम्म लाग्छ ।मलाई डम्पिङ्ग साइडमा फोहोरको खात देखेर अचम्म लाग्छ म पवित्र वागमतीमै मलमूत्र बग्ने देशको नागरिक वागमतीमा नहाएर पशुपति दर्शन गरेको सपना देख्दा अचम्म लाग्छ ।मलाई मुटुले धड्कन भरेको देख्दा अचम्म लाग्छ  म निर्मलाहरुले न्याय नपाएर आत्मभड्किने देशको नागरिक  नागरिकको माया नेताहरुको मनमा धड्किएको देख्दा अचम्म लाग्छ । आजकाल मलाई घडीको सुई दाँया घुमेको देख्दा अचम्म लाग्छ  म देशमा जे हुनुपर्ने हो त्यो नभएर आजित भएको नागरिक । अचेल आँखाले देख्दा, कानले सुन्दा र छालाले महसुस गर्दा समेत अचम्म लाग्छ । 