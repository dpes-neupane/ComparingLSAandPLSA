मेरो घर मूल सडकको छेवैमा छ । उसमाथि पनि मेरो कोठा त सडकतर्फ नै पर्छ । झ्याल उदाङ्गै खोलेर सडकको चहलपहल हेर्नु मेरो आफ्नो दिनचर्याको एउटा मुख्य अङ्ग हुन आएको छ । म प्रायः यहाँबाट हेरिरहन्छु । यहाँबाट सधैँ ओहोरदोहोर गर्नेहरू सबैलाई चिन्छु । अड्डा जानेहरू, विद्यार्थीहरू तथा दूध, रोटी बेच्नेहरू सबैलाई ।यसो भनूँ, मेरो बसिबियाँलो नै यही झ्याल छ । अर्थात् मलाई पटक्क फुर्सद छैन । त्यसो भन्नाले यही झ्याल कुरेर मैले जीवन बिताएकी होइन । एक समय यस्तो पनि थियो, जब यो झ्यालमा धर्ना दिनु त कुरै छोडिदिउँ चियाउन मात्रै पनि एउटा साँच्चैको पाप ठानिन्थ्यो । तर विस्तारै सात साल, बुबाको मृत्यु र आफ्नो शिक्षाको इतिहासले गर्दा समयको नै हेरफेर भयो । मेरो यो झ्यालसँग धेरै घनिष्टता बढ्यो । झन् पढिसकेर बिहानीको स्कुलमा जागिर खान थालेदेखि त मलाई प्रतिबन्ध लगाउने कोही छैन ।यो झ्यालबाट एकनास हेरिरहनुमा मेरो नैतिकताको कुनै सम्बन्ध छैन । म काँतर स्वभावकी छु । म कसैसँग बोल्दिनँ, कसैसँग आँखा जुधाउँदिनँ । अझसम्म मैले कसैलाई मायाप्रीति जनाएकी छैन, यसो भनूँ ती सबप्रति मेरो रत्तिभर चाख नै छैन ।म हृदयभरि आदर्शहरू बोकेर हिँड्छु, तर तीमध्ये कुनै पनि काम लाग्ने, लागू हुन सक्ने र प्रगतिशील खालका छैनन् । यस्तो छरपस्टिएको र नपाकेको आदर्श भएर होला, मेरो कुनै ठोस उद्देश्य पनि छैन । कसैप्रति मेरो रुचि छैन । कसैले मप्रति रुचि राखेको छैन ।म एकलास छु, अनौठो छु । एउटा फूल नफुल्ने रूख, एउटा कडा ढुङ्गाभन्दा बढ्ता मेरो जीवनको केही महत्त्व छैन । सामाजिक कार्य, साहित्य, गफ तथा सिनेमा पनि केही रुचि नभएकाले यो झ्याल नै एउटा मनोरञ्जन र विलासको साधन भएको छ । यही झ्यालबाट सडक सधैँ पढिरहन्छु र पढ्दै तुरुन्त भुल्दै गर्छु ।यो फागुनकोे सुरु हो । दिन उज्यालो छ, घाम मन्द छ । म भर्खरै आएर झ्यालमा बसेकी छु । अड्डा जानेहरू गइसके । सडक सुनसान छ । स्कुल लागिसकेपछि आउने विद्यार्थीहरू फटाकफुटुक गइराखेका छन् । मेरो घरदेखि अलिक मास्तिर एउटा स्कुल छ, जहाँ केटाहरू मात्र पढाइन्छन् ।यत्तिकैमा म देख्छु– मेरो झ्यालको सोझो मन्तिर दुईजना ठिटाहरू । एकजना उभिएको छ र अर्को घोप्टेर साइकिलको जञ्जीर हाल्न लागेको छ । उनीहरू लगभग बाह्र तेह्र वर्षका हुँदा हुन् । घोप्टेर जञ्जीर हाल्नेले टाउको उँभो उठाउँछ र मलाई झ्यालमा देख्छ । म एकटक उसलाई हेरिरहन्छु । ऊ लाज मान्दै गाला र कान रातो पार्दै त्यहाँबाट भाग्छ ।आजको दिन एक विशेष दिन, आजको हेराइ विशेष हेराइ, आजको संयोग एक विशेष संयोग, जसलाई होस् निकै बेर आँखा जुधाएर मैले हेरेको । मेरो आँखाबाट त्यो ठिटो भाग्छ । तर, म उसलाई बिर्सन सक्तिनँ । कालो कालो अनुहारमा दुई अति रहरलाग्दा आँखा, चञ्चल पुतली, घुम्रिएको कपाल, कन्चट र घुच्चुकमा मुन्द्रा परेर झरेको कपाल, मन हर्ने मुस्कान, म कोसिस गर्दा पनि भुल्न सक्तिनँ । मलाई भित्र कता कता कुत्कुती लाग्छ, रमाइलो लाग्छ, कुन्नि यो कस्तो अनुभवको प्रहार हो ।बुझ्न खोज्छु बुझ्न सक्तिनँ । त्यो झ्याल नौलो लाग्छ, रमाइलो लाग्छ अनि फेरि आफैलाई बिरामी अनुभव गर्छु । तर के कुरा, यस्तो चञ्चलता अघि मलाई कहिल्यै आएन । सम्झना अथवा बिर्सनलाई मसँग कुनै विषय नै थिएन । चिन्तन गर्नलाई कुनै दुःखै थिएन एक किसिम सुखी नै थिएँ । तर, षोडशी छँदा पनि नलागेको कुतकुती आज यो उमेरमा किन त ? त्यसैले आफ्नो एकनास जीवनभन्दा विपरीत यो भावना आइदिएकाले भैले भनिसकेँ म बिरामी अनुभव गर्छु ।त्यस दिनदेखि यता सधैँ म उसलाई देख्छु । अब कल्पना गर्नलाई मसँग एउटा छायाँ छ सोच्नलाई एउटा विषय । अब म आफूभित्र त्यति फिका छैन, मेरो छातीमा पनि तरल पदार्थ सल्बलाउन थालिसकेको छ । म आफैंभित्र पग्लिसकेकी छु । ऊ आउँछ, पेटीमा उभिएर मास्तिर झ्यालमा हेर्छ । साथीलाई छिँडीको पसलेकहाँ केही किन्न पठाउँछ र आफू त्यहीँ उभिएर सुसेल्ने बहाना गर्छ । मसँग आँखा जुध्यो भने, गालामा, कन्चटमा आँखाको छेउछाउमा सहिनसक्नु मुस्कानहरू नचाउँछ । साथीसँग चिरबिर चिरबिर अर्थ नबुझिने कुरा गर्छ । मलाई ती बोली फागुनको बिहानै चरा कराएको जस्तो मीठा लाग्छन्, सानो घण्टी बजेको जस्तै स्वादिला लाग्छन् । मेरो कानमा स्वादैस्वाद भरिन्छ । यसले मलाई आत्मसन्तुष्टि दिन्छ, अँ आत्मसन्तुष्टि । तर, यो नयाँ अनुभूतिको जुन छटपटी छ त्यो हराउँदैन । प्रश्नचिन्हहरू झन् झन् बढ्ता मात्रामा रुमलिँदै आउँछन् । माया, ममता, स्नेह, प्रेमजस्ता कुनै भावनाले मलाई उकुसमुकुस बनाइराख्छ ।म थाहा पाउँछु मभित्र जग नभएको एउटा हावामा झुण्डिएको घर तयार भइसकेको छ । म अझ स्पष्टै थाहा पाउँछु, मेरो छाती चस्किन्छ । केही चीज पोखिएर बाहिर आउन खोज्छ । म कम बोल्छु, त्यसैले सबै कुरो ममा अव्यक्त छ । हुँदाहुँदा मेरो मन पराइ त्यो ठिटोप्रति सीमा नाघेर गइसकेको छ । त्यसलाई देख्दै म अधीर हुन्छु । उसलाई अङ्कमाल गर्न मन लाग्छ, उसको दुवै गालामा म्वाइँ खान मन लाग्छ ।काखमा राखेर खेलाउन मन लाग्छ । सत्य कुरो– उसलाई निचोर्न मन लाग्छ । अँठ्याउन मन लाग्छ । मलाई हिस्टिरिया हुन खोज्छ । मेरो मानसिक सन्तुलन ढलमल हुन खोजेको प्रष्टै थाहा पाउँछु । समय विकास भइसकेको छ । मानिसमा इच्छा–शक्तिको केही अधिकार जमेको छ ।पशुजस्तै सहज ज्ञानमा चले मानिस अनैतिक र असामाजिक ठहरिन्छ । मानिसले मानिसलाई विभिन्न दृष्टिकोणबाट जोखेर फालिदिन्छ । आफैले आफैलाई जोख्छ । म पनि आफैँलाई राम्रोसँग पारख गर्छु, कारण यो अनुभव मलाई मानसिक रोगजस्तै भइसकेको छ ।खाटमा पल्टन्छु, सोच्छु । अरूको भन्दा मेरो भिन्दै चरित्र छ, भिन्नै आदर्श छ । मलाई कुखुरे बैँसका उन्मादले छोएन । योवनको चञ्चलताले छोएन, मलाई कहिल्यै कसैसित प्रेम गरूजस्तो लागेन, मलाई विवाह गर्न सौख लागेन, गृहिणी बन्ने रहर भएन । म अविवाहित छु, वयस्क हुन थालिसकेँ ।विवाह त हुनसक्छ, संयोग न हो तर रहरलाग्दो विवाह हुँदैन । मलाई विवाहमा चाख नै छैन । उमेर जति पुग्यो त्यति छिप्पिएकी म दखिइन्नँ । मुख हेर्नेले ऐनाले अझसम्म तिरस्कार गरेको छैन । मैले सुनेकी छु विवाह नगरेर बसेपछि जीवनमा निरर्थकता र विरक्ति आउँछ, यौनसम्बन्धी रोग लाग्छ । तर, यो विरक्ति मलाई लागेको छैन । रोग चाहिने यही हो कि भन्न सकिन्न । म बिलकुल जीवनहीन भइसकेकी छैन ।मैले सुनेकी छु यो उमेरमा मानिसमा विकृति आउँछ– विशेष बिहे नगरी बसे । ममा त्यही विकृति आउन लागेको त होइन ? म झस्कन्छु, फेरि आफैंलाई सान्त्वना दिन्छु किनकि यो उमेरमा पोखिएको पवित्र प्रेमलाई पनि मानिस विकृत नै भन्छन् । मैले पढेकीछु– पैँतीस वर्षसम्म स्वास्नी मानिसको शरीर इन्द्रीयको दास हुन्छ, म डराउँछु, पसिना चिटचिट आउँछ, घाँटी निमोठिएर आउँछ । म आफ्नो उमेरको हिसाब लगाउन खोज्छु, म अहिले पैँतीस नाघेकी छैन ।अँ, म पैँतीस पुगेकी नै छैन । तर तर बिहे गरेको भए त्यही ठिटो जत्रो ढड्डू मेरो छोरो भइसक्थ्यो । यो छोरो शब्द आउनसाथै ममा भुइँचालो जान्छ, एक पत्र तुवाँलो फाट्छ, एउटा ठूलो प्रश्न–चिन्ह हराउँछ, छटपटी कम हुन्छ, घाँटी निमोठिन छोड्छ, एकैसाथ धेरैवटा बोझले छोड्छन् । अर्को सन्तुष्टि मिल्छ तर केही पोख्ने चिज पोखिन बाँकी नै रहन्छ । जे होस्, म आफूलाई बीसको उन्नइस स्वास्थ्य पाउँछु ।भोलि हुन्छ । मेरो रोग कम भएको छ तर सोचाइको मात्रा बढेको छ, मलाई फेरि पनि फुर्सद छैन । त्यो ठिटोलाई अङ्कमाल गर्ने, म्वाइँ खाने आवेग छुटेको छैन । त्यो मेरो छोरो वा अरू कोही, सोच्छु– सायद त्यो प्रकृतिको वरदान होला, स्वास्नी मानिसको वात्सल्यदेखि वञ्चित रहन नसक्ने । स्वास्नी मानिस स्वास्नी हुनुभन्दा जननी पहिले भइहोली ।त्यसैले भ्रातृप्रेम धेरै उच्च छ । छोरो, छोरो, छोरो, म जहीँतहीँ छोरो देख्छु । हामी पनि छोरो छोरो भन्दाभन्दै जन्मँदै गएका छोराछोरी हौँ । म भन्छु छोरा सबै छोरा भन्छन् । कल्पना गर्छु, यहाँ सबै छोरैछोरा भए । अनि आफैँ खिस्स हाँस्छु । तर छोरो खेलाउनलाई पोइ चाहिन्छ, पोइ भन्नासाथ मेरो आङ सिरिङ्ग हुन्छ, किनकि यो पोइ मैले कहिले कल्पना नगरेको वस्तु हो ।पोइ भन्दा मलाई घिनजस्तो लाग्छ । एउटा छोराको लोभले म कल्पनामा पोइ समात्न खोज्छु । तर मरे पनि समात्न सक्तिनँ । यो पोइ नामको कुनै जीवलाई जबरजस्ती अँगालेर राख्न चाहन्छु, छोराको मूर्ति हटाउन चाहन्छु तर पोइ भाग्छ । काखमा उही ढड्डू छोरो पल्टिरहन्छ ।मेरो दिदीको सानो मरन्च्याँसे छोरो छ तर मलाई त्यसको रहर लाग्दैन । म त्यसलाई खेलाउँदिनँ । किनकि म छोरो भन्यो कि यत्रै ढड्डू देख्छु । अनि मेरो वात्सल्यप्रति मलाई शङ्का लाग्छ । एउटा धुवाँ उड्छ, क्रमशः प्रश्न बनेर आउँछ । तर म सन्तुष्ट छु, किनकि मेरो मनबाट पचहत्तर प्रतिशत विकार भागिसकेको छ ।फागुनको आरम्भ छ । स्कुले ठिटाहरू त्यसै तम्सेर अबिर खेल्छन् । लोला हान्छन् । अहिले स्कुलको चियाखाने छुट्टी भएको छ । धमाधम आउन लागेका छन् । म छिँडीको पसलमा हुन्छु । साहूको छेवैमा नयाँ नयाँ पुस्तकहरूका थान छन्, जिल्लासुद्ध हालेको छ । म पुस्तकहरू खेलाउँदै सोध्छु– यो कसको ? साहूले हतारसाथ जवाफ दिन्छ– बेच्न ल्याएको । मेरो जिज्ञासा बढ्छ यस्तो नयाँ ? फेरि प्रश्न गर्छु, कसले ? साहू यताउता आँखा डुलाउँछ र सङ्केत गर्छ– ऊ त्यसैले । म देख्छु– मेरो छोरो भनाउँदो मुस्काउँदै आइरहेछ । मलाई सङ्कोच लाग्छ, लाज लाग्छ । सायद आमा भइसक्नेहरूमा छोराप्रति यस्तै भावुकता रहँदो हो । मलाई एउटा प्रश्न सोध्न मन लाग्छ, म सोध्छु, यो किन बेच्या हँ ? साहूले गर्वसाथ जवाफ दिन्छ– चुरोट खानलाई, सिनेमा हेर्नलाई ।मेरो आँखाअघि कालो पर्दा आउँछ, आफंैलाई अलिकति तल खसेको अनुभव हुन्छ । तर, साहू बीचैमा बोलिदिन्छ– त्यो ठिटोले तपाईंलाई सोध्या थियो, त्यो झ्यालमा बस्ने स्वास्नीमान्छे को हँ भन्दैथियो ? मलाई फेरि अर्को कुत्कुती लागेर आउँछ । तर सोच्नुपर्ने कुरा धेरै छ, पुस्तक, चुरोट, सिनेमा– तर सोच्न पाउँदिनँ । निधारमा बज्रेको लोलाले आँखामा फिलङ्गो उडाइदिन्छ । म लाजले र लोलाको रङ्गले राताम्य हुन्छु । मेरो छोरा सुकुमारी हाँसो हाँस्दै अलिक पर उभिइराखेको हुन्छ । अँ, यो मुस्कान चाहिने, म पटक्क सहन सक्तिनँ र भाग्छु तर हिँडाइमा बोझ छैन, फूल जस्तो हलुको भएको छ मेरो पाइलो ।त्यसपछि... त्यसपछि म गन्थन गर्नै सक्तिनँ । केही त मैले पाएकै छु । त्यस रात म सपना देख्छु– मैले भर्खरै एउटा छोरालाई जन्म दिएकी छु र मातृगर्वले फुलेर दङ्दास छु । मेरो छोरो काखमा नअटाएर पल्टेको छ र मसित चुरोट खाने पैसा मागिरहेको छ । म ब्युँझन्छु– मेरो आँखा भरिएर आउँछ । तर, उसको सुकुमार स्पर्शले मलाई नशा चढिराखेको हुन्छ ।अचेतन अवस्थामै म उसको बदमासी केवल आफैभित्र ढाकछोप गरिदिन्छ र भन्छ मेरो बाबा ! तिमी असाध्यै राम्रो छौ । सायद यसरी आमा भइसकेकाहरूले छोराको बदमासी लुकाउन कता–कता हृदयको अन्तरमा सुरक्षा साँचेका हुँदा हुन् । मायाको बन्धन के विश्वास, साथै के विश्वास आजको युग, नैतिकता र विकास ।मेरो आदर्शहरूले घेरा हालेर मलाई थुनेका छन् । म आमा भाइसकेँ कि क्या कुन्नि । मेरो स्वभाव बदलिइसकेको छ । म तस्बिरको बालकलाई माया गर्छु । बाटाको धूलोमा खेल्ने बच्चालाई त्यसै त्यसै अँगालूँ जस्तो लाग्छ । पूर्णिमाको दिन, आकाश सफा छ, घाम तिख्खर छ ।वातावरणमा एउटा उद्वेग छ, चञ्चलता छ । म प्रतीक्षामा छु, मैले नरोपेको फूलको आसा लाग्छ, सायद फुल्दो हो, माटो र वर्षात् न हो । यत्तिकैमा साइकिलको घण्टी बजेको सुन्छु । हेर्छु र हेरेको हेर्यै हुन्छु । कान र गालाको मुस्कान, चुरोट र फोक्सो ओकल्ने खोकी, सफा बाटो र खकार । म अतासिन्छु तर मेरो आँखा भरिँदैन, यसैले कि म आमा होइन । अबको पालो आँखाको होइन हृदयमा कालो पर्दा आउँछ । म निकै तल खस्छु ।मेरो रोग फेरि बढ्न थालेको छ । मलाई मानसिक रोग लागेको छ । म यस रोगलाई व्यक्त गर्न पटक्कै सक्तिनँ । म शिक्षित छु, चेतनमा चल्छु, जबसम्म चेतनाले औंल्याउँछ म आफूलाई र आफ्ना आदर्शहरूलाई खरानी हुन दिन्न । यो मानसिक विकार होस्, चाहे यौन विकार, चाहे कुनै किसिमको मायाको सम्बन्ध नै होस् ।म कसलाई भनूँ जब कि व्यक्त विकार, चाहे हलुका हुने समस्या नै यो होइन, बाँडेर सिद्धिने दुःख नै होइन । प्लास्टिकको गोलीलाई ओथार्न तम्सेकी निर्लज्ज कुखुराको माउजस्ती म एउटा कोरा भावनामा आफैलाई पिल्स्याएर हिँड्ने तर कुखुरीको आवेग यौटा सत्यता अनि मेरो कुन्नि सत्य कि झुट ।फागुनको अन्त्य अन्त्य । सारा प्रकृतिलाई कुतकुत्याउने वसन्तका सिरसिरे हावा चलेको छ । मध्यान्न दिन, घामलाई पातलो तुवाँलोले छोपेको छ । म सहरतर्फ जान हिँडिरहेछु मन्द गतिमा । परको भट्टी पसल आइपुग्छ ।त्यहाँ एउटी बुढीकन्ये साहुनी छ, फारसिली साथै चोथाले तर व्यापार गर्न असाध्ये सिपालु । अनायास म त्यतातिर हेर्छु । सोच्छु यहाँ उसलाई किन आउनुपर्यो । चिया खानलाई होइन, भुराभुरीलाई चिया किन खानुपर्छ ? लौ चिया खान आएको रे तर यहाँ त मासुको अचार र रक्सी पो चल्ती छ । मेरो आङ सिरिङ्ग हुन्छ । मेरो छोरो भनाउँदो हात हालेर साहुनीसँग ठट्टा गरिरहेको हुन्छ । मतिर उस्तै गरी हाँसेर हेर्छ ।साहुनी भनिराखेकी छ– ए छाड मोरा ! बूढीसँग पनि चल्ने ? शब्दको अर्को चाबुकको प्रहारले मेरो आङ भनन्न बज्छ । मेरो आदर्शले मलाई विरोध गर्छ । म एकै साथ धेरै कुरा सोच्छु । अर्को कालोले मलाई छोप्छ । क्रमशः मेरो छोरो छिप्पिँदै गएको पाउँछु । तर मेरो पछि ऊ आइरहेछ, घण्टी जस्तै बज्दै चरा जस्तै चिरबिराउँदै ।म प्रष्ट सुन्छु र विश्वास गर्छु, मेरो लागाइ र हिँडाइमाथि कैफियत दिई दिई बोल्दै गरेका निम्न कोटीका शब्दहरू । मलाई नै घोचपेच गर्दै छुटिरहेका तल्लो दर्जाका बोलीहरू । तर, मलाई लाग्छ– पिस्तोलको तातो गाली कानबाटै सन्सनाएर गइरहेको छ । मेरो मनबाट धेरै ठूलो बस्तु हराउँछ । म तल खस्छु, धेरै तल । अबको पालि छोप्ने कालोले मलाई विश्व नै कालो देखाइदिन्छ । मलाई फेरि हिस्टेरिया हुन खोज्छ ।पछि फर्केर केही भन्न खोज्छु, तर सक्तिनँ । कुन्नि कुन आदर्शको आधारमा म धारे हात लगाउँदै तम्सिन्छु । म सराप्छु, युग परिवर्तनलाई, शिक्षा पद्धतिलाई, आमाहरूको मायालाई, केवल सराप्दिनँ आफ्नै कायरतालाई । जलन, घृणा र हीनताका अनुभवले मेरो अनुहारभरि विकार आउँछ । यो म आफैं खस्किन लागेको मेरो तल्लो ओठबाट सजिलै थाहा पाउँछु । यी सब अटेसमटेसलाई लखेट्न अनायस आफै मेरो नाक बज्छ । मेरो आङ सिरिङ्ग हुन्छ, मलाई जाडो लाग्छ, पसिना पनि आउँछ तर मलाई रोगले पनि छोड्दै गएजस्तो लाग्छ, पसिना आएपछि छुट्ने ज्वरो जस्तो ।बाहिरको संसार दृष्टि र क्षितिजसम्मको दूरीमा नै सिद्धिन्छ तर मनको संसार के भनूँ ? मनको सृष्टि नै विचित्र, म त राम्रैसँग ठीक भइसकेकी छु ।मेरो छातीबाट एउटा गह्रौँ ढङ्गा हटिसकेको छ । पोखिन चाहने वस्तु अब उप्रान्त पोखिन चाहन्न क्यारे, भागिसकेको छ । केही हराएको छ तर त्यसको अभावले कति पनि पोल्दैन ।अब म झ्यालबाट हेर्दिनँ, सडकलाई पढ्दिनँ । अब मलाई फुर्सदै फुर्सद छ । आज दिनभरि दराजमा भएका पत्रिकाहरू हेरी बसेकी छु । म धेरै कठोर भइसकेकी छु । मभित्र सल्बलाइरहेको त्यो तरल पदार्थ पुस महिनामा पानी जमेझैँ जमिसकेको छ । अब पग्लन्न, कहिल्यै पग्लन्न ।आदिम देश (२०२५) कथासङ्ग्रहबाट ।#parijat