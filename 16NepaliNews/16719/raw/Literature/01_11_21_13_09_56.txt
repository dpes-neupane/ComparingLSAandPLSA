ललितपुर – पूर्व प्रशासक एवम् साहित्यकार तुलसी प्रसाद न्यौपानेको निधन भएको छ । गए राती १ः०० बजे आसपास आफ्नै निवासमा ७२ बर्षको उमेरमा उनको निधन भएको  हो । न्यौपानेको पार्थिव शरिरलाई पशुपति आर्यघाटमा दाह संस्कार गरिसकिएको पारिवारिक स्रोतले जानकारी दिएको छ ।न्यौपाने मुटुसम्बन्धी रोगबाट ग्रसित थिए । तुलसी  प्रसाद न्यौपानेको जन्म गोरखा जिल्लास्थित पालुङटारमा  भएको थियो । तीन दशक भन्दा लामो समय निजामती सेवामा विताएका न्यौपानेले  अधिकांश समय योजना आयोग र अर्थ मन्त्रालयमा रहेर काम गरेका थिए ।  अर्थ मन्त्रालय रहँदा उनले बढि जसो समय  वैदेशिक शाखा प्रमुखको जिम्मेवारी सम्हालेका थिए । त्यसो त न्यौपानेले एसियाली विकास बैंकको मुख्यालयमा नेपाल सरकारको प्रतिनिधीका रुपमा रहेर समेत कार्य गरेका थिए । महादेशिय यात्रा, बिर्सिएका कविताहरु, नलेखिएका कथा लगायत एक दर्जन भन्दा बढि साहित्यिक कृतिहरु रचना गर्दै  न्यौपानेले नेपाली साहित्यको भण्डार भर्ने कार्य पनि  गरेका छन् ।  न्यौपानेद्वारा लिखित यात्रा संस्मरण महादेशिय यात्राले नेपाली साहित्य फाँटमा उच्च स्थान ओगटेको छ ।  साथै, उनको लेखन कला, शिल्प र शैलीका कारण  उनका हरेक सिर्जनाहरु पठनिय रहने गरेका छन् । उनी गोर्खा सर्जक समाजको अध्यक्ष समेत हुन । साथै, उनले रोटरी इन्टरनेशनल र लायन्स क्लबमा आवद्ध रहदै महत्वपूर्ण जिम्मेवारी सम्हालेका छन् ।  उनलाई सामाजिक चेतका धनी ब्यक्तिका रुपमा लिने गरिन्छ ।  हाम्रो भन्दा राम्रो र असल मानिस् बन्नुपर्छ भन्ने भाव उनमा निहित थियो ।  स्वर्गिय न्यौपानेका एक छोरा, एक छोरी, बुहारी  र तीन नाती नातिना छन् ।#तुलसी प्रसाद न्यौपाने