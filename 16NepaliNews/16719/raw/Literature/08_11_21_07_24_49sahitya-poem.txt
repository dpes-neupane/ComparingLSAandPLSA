- अनिल तामाङ   मलाई माफ गर महोदय, म तिमीले चाहेको जस्तो रङ हुन सकिनँ, मलाई तिमीले सोचेजस्तो शान्तिको रङ हुनु थिएन, मलाई विधवाको रङ बन्नु थिएन, मैले तिम्रो झुटको रङसँग जीवन सौदाबाजी गर्न सकिनँ ।मलाई माफ गर महोदय म कमेरोको सेतो रङ भएँ होला मैले आफ्नो मौलिक रङ छरेँ होला शीतल हावामा रङ छर्दै उडेँ होला म रङमै धेरै माझ मुस्कुराएँ होला तर अफसोच अनेक रङमा धेरैले लत्पतिएको रङ हुँ आततायीहरूले अस्मितामाथि धावा बोलेको रङ हुँ । सर्वाङ्ग नाङ्गो बनाएको रङ हुँ  मलाई माफ गर महोदय, म आगोको लप्काबाट पटक पटक बाँचेको छु  म ऊर्वर र खडेरी मौसमसँग वर्षौंदेखि  परिचित छु म घस्रेर झिल्को निकाल्ने दर्शनढुङ्गासँग नौलो छुइन । मलाई वर्षौंदेखि कुठाराघात गर्नेहरू याद छ ।त्यसैले त महोदय तिम्रो सीमा बाहिर बेगल रङको पहिचान बनाउनु छ  ।-छोरम्बु–१, खोटाङ