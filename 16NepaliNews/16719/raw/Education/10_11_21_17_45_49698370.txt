

 

खगेन्द्रसिंह धामी

विश्व महामारीको रुपमा फैलिएको कोरोना भाइरस (कोभिड—१९) बाट विश्व समुदाय नै प्रभावित भएको छ । यसले मानव जातिको जीवनमा प्रतिकुल अवस्था सिर्जना गरेको छ । विश्वका कुनै पनि मुलुक यसबाट अछुतो रहन सकेका छैनन् । विश्वमा नै आज कोरोना भाइरस निदानको कुनै पनि प्रक्रिया सफल हुन सकिरहेको छैन । कोरोना भाइरस विश्वभर संक्रिमित हुँदै नेपालमा पनि यसको संक्रमणदर दिनप्रतिदिन अनपेक्षित रुपमा बढ्दै गएको छ । विश्वमा शक्तिशाली राष्ट्र पनि आज कोरोना भाइरसको कारण लथालिङ्ग अवस्थामा पुगेका छन् । यसले विकासका पूर्वाधारहरुको विकासमा बाधा सिर्जना गरेको छ । वर्तमान समयमा कोरोना भाइरसको प्रभावबाट प्रत्यक्ष तथा अप्रत्यक्ष रुपमा सिङ्गो विश्व नै प्रभावित भएको छ । 
कोरोना भाइरस कोभिड–१९ ले स्वास्थ्य, शिक्षा, यतायात, उद्योग, कलकारखाना आदि जस्ता विविध क्षेत्रमा प्रतिकुलता सिर्जना गरेको छ । वर्तमान समयमा यसबाट शिक्षा क्षेत्र नराम्ररी प्रभावित भएको छ । विद्यालयको पठनपाठन विगत ५ महिना देखि अवरुद्ध भएको छ । नेपाल जस्तो गरिब तथा विकासोन्मुख मुलुकमा कोरोना भाइरसले असहज अवस्था सिर्जना गरेको छ । अन्तर्राष्ट्रिय संघ-संस्थासँग नेपालले गरेका शान्ति समझौता अधुरा रहने देखिन्छन् ।

शिक्षासँग सम्बन्धित योजना पूर्ण रुपमा कार्यान्वयन हुन नपाइ विचैमा टुङ्गिएका छन् । यसले गर्दा शिक्षा क्षेत्रमा लगाएको राज्यको लगानी खेर जानुका साथै तय गरेका लक्ष्य तथा उद्देश्यहरु पूरा हुने देखिँदैनन् । लामो समय सम्म विद्यालय सञ्चालनमा नआउदा विद्यालयको पठनपाठन नराम्ररी प्रभावित भएको छ । शैक्षिक सत्र सुरुवात हुन सकिराखेको छैन । यसले गर्दा विद्यार्थीको सिकाइमा प्रभाव परेको छ । शैक्षिक क्यालेण्डर, वार्षिक कार्यतालिका,कार्ययोजना र सिकाइ योजनाको निर्माण र कार्यान्वयन पक्षमा अन्योलता सिर्जना भएको छ । नेपालका कतिपय दुर्गम जिल्लाका विद्यालयहरुमा पाठ्यपुस्तक उपलब्ध भएका छैनन् । विद्यार्थीको शिक्षा लिन पाउने नैसर्गिक तथा मौलिक हक अधिकार माथि नै प्रश्न उठ्न थालेका छन् । विद्यालय जाने उमेर समूहका लाखौं विद्यार्थीहरु घरमै बस्न बाध्य भएका छन् । यसबाट विद्यार्थीमा मनोवैज्ञानिक समस्या उत्पन्न हुनुका साथै पढेका कुराहरु विस्मरण हुने सम्भावना उच्च रहेको छ । कतिपय विद्यार्थीहरुमा बरबराउने, टोलाउने, रिसाउने, एकान्तमा बस्ने जस्ता विविध समस्या देखा परेका छन् ।
विद्यालयका भौतिक संरचनालाई क्वारेन्टाइन बनाएर बिरामी राख्ने गरिएको छ । यसबाट विद्यालयका भैतिक संरचनामा क्षति हुने सम्भावना बढेको देखिन्छ । झ्यालढोकाका सिसा तोड्ने, सौचालय फोहोर बानाउने पर्खालमा जथाभावी लेख्ने, डेस्क बेन्च लगायतका समानहरु हराउने जस्ता समस्या देखा पर्नुका साथै विद्यालयको विद्यार्थीमैत्री वातावरणमा असर परेको छ । क्वारेन्टाइन बनाएका विद्यालयहरु खाली भइसकेपश्चात पनि पूर्ण रुपमा सरसफाइ नगरिएकाले विद्यार्थीको मनोविज्ञनमा नराम्रो प्रभाव परेको छ । अझै पनि विद्यार्थीहरु आफ्नो विद्यालय जान डराइरहेका छन् । यिनै विविध पक्षका आधारमा कोरोना भाइरस कोभिड–१९ को शिक्षामा परेको प्रभावलाई सकारात्मक र नकारात्मक पक्षका आधारमा निम्नअनुसार विश्लेषण गरिएकोछ :
(क) सकारात्मक प्रभाव 

 नेपाल जस्तो विकासोन्मुख मुलुकमा प्रविधिमैत्री शिक्षाको चुनौतीका साथै अवसर प्राप्त हुनु,
 विद्यार्थी तथा शिक्षकहरुमा नयाँ प्रविधिको प्रयोग गर्ने बानीको विकास हुनु,
 विद्यार्थी र शिक्षकहरुमा विभिन्न विषयवस्तुको खोज अनुसन्धान गरी अध्ययन गर्ने बानीको विकास हुनु,
विद्यार्थीलाई लामो समयसम्म घर परिवारमा बस्दा संस्कारजन्य र व्यवहार कुशल सिप सिक्ने अवसर प्राप्त हुनु,
मानव जीवनमा आइपर्ने विविध संकटको व्यवस्थापन गर्न पूर्व तयारी/योजना बनाउने बानीको विकास हुनु,
घरपरिवारमा बस्दा आफ्नो संस्कार र संस्कृती सिक्ने अवसर प्राप्त हुनु,
परम्परागत सिप सिक्नुका साथै कृर्षीजन्य कामहरुको बारेमा सिक्ने अवसर प्राप्त हुनु,
विद्यार्थीहरुमा गरेर सिक्ने भन्ने मान्यताकासाथै स्व–अध्ययन गर्ने बानीको विकास हुनु,
 विभिन्न समस्या वा चुनौती संग लड्ने ज्ञान सिपको विकास हुनु,
बालबालिकाको पहिलो पाठशाला घर हो भन्ने मान्यता अनुसार घरमै बसेर आआफ्ना अभिभावकबाट शिक्षा प्राप्त गर्ने अवसर प्राप्त हुनु,
विद्यार्थीले कसैको दबाब र प्रभावमा नभइ आफ्नो रुचि क्षमता र आवश्यकता अनुसारका विषयवस्तु सिक्ने अवसर प्राप्त गर्नु,
सिकाइ विद्यालयको चौघेराबाट मात्र हुन्छ भन्ने मान्यताको सट्टा सिकाइ जीवन पर्यन्त चलिरहने प्रक्रिया हो, यो जहाँ जहिले र जसरी पनि हुन्छ भन्ने मान्यताको विकास हुनु,
अनौपचारिक र अनियमित तथा आकस्मिक शिक्षाबाट सिक्ने अवसर प्राप्त हुनु आदि ।

(ख) नकारात्मक प्रभाव 

 विद्यालय तहको पठनपाठन विगत ५ महिनादेखि अबरुद्ध हुनु,
नयाँ शैक्षिक सत्र सरु हुन नसकी झन् अन्यौलता बढ्दै जानु,
लाखैं विद्यालय जाने उमेर समूहका बालबालिका विद्यालय भन्दा बाहिर रहनु,
शैक्षिक योजनाहरु पूर्ण रुपमा कार्यान्वयन नभइ शिक्षा क्षेत्रमा लगाएको लगानी खेर जानु,
विद्यार्थीहरुमा नैराश्यता उत्पन्न हुनुका साथै पठनपाठनप्रतिको रुचि घट्दै जानु,
विद्यालयका भौतिक संरचनाहरु अस्तव्यस्त हुनुका साथै क्षति हुने सम्भावना बढ्दै जानु,
शिक्षाका नीति, कार्यक्रम, मूल्य मान्यता, लक्ष्य, उद्देश्य र शैक्षिक योजनाहरुको उपलब्धि मापन गर्न बाधा भइ तथ्याङ्क अभिलेखीकरण गर्न समस्या हुनु,
विभिन्न सरकारी तथा गैरसरकारी संघ संस्थासंग गरिएका सम्झौताहरुले मूर्त रुप लिन नसक्नु,
विद्यालय तहको शिक्षामा निजी क्षेत्रसंग सहकार्य गरी अगाडि बढ्न नसक्नु,
विद्यालय तहका शिक्षक तथा कर्मचारीहरुलाई पेशागत क्षमता विकासका लागि प्रदान गरिने सेवकालीन तालिम प्रभावित हुनु,
सामुदायिक तथा संस्थागत विद्यालयको अनुगमन, नियमन र मूल्याङ्कन गरी पृष्ठपोषण प्रदान गर्न नसकिनु,
वैकल्पिक माध्यमबाट सञ्चालन गरिएका शैक्षिक कार्यक्रमले समाजमा वर्गीय विभेद सिर्जना गर्नु,
गरिब निमुखा, सीमान्तकृत समुदाय, समाजमा पछाडि पारिएका, विस्थापित भएका, राज्यको मूलधारमा नआएका र शरणार्थी समुदायका बालबालिकाहरुमा वैकल्पिक शिक्षाको पहुँच पुग्न नसग्दा मुलुक प्रतिको नकरात्मक भाव पैद हुनु,
 नेपालको संविधानले परिकल्पना गरेको मौलिक हक कार्यान्वयन गर्न बाधा सिर्जना हुनु,
विभिन्न किसिमका अपाङ्गता भएका बालबालिकाका लागि वैकल्पिक शिक्षा कुहिरोको काग सरह हुुनु,
आम नागरिक तथा जनसमूदायको सहभागिता न्यून हुँदै जानु र
विद्यार्थी र शिक्षकहरुमा अध्ययन अनुसन्धान गर्ने बानी हराउदै जानु आदि ।

अभिभावकको दायित्व 
विश्व महामारीको रुपमा फैलिएको कोरोना भाइरसको कारणले गर्दा विद्यालयमा नियमित रुपमा पठनपाठन हुन सकिरहेको छैन । यस अवस्थामा आफ्नो परिवेश अनुकुल सिक्ने सिकाउने अभ्यासहरु भइरहेका छन् । कोभिड १९ कै कारण विद्यार्थी र शिक्षक बिच प्रत्यक्ष अन्तर्वार्ता हुन नसकिरहेको अवस्थामा वैकल्पिक माध्यम बाट सञ्चालन गरिएका कार्यक्रमहरुका विषयमा विद्यार्थीहरुमा सूचना प्रवाह गर्ने, पाठ्यपुस्तक तथा स्वाध्ययन सामग्री विद्यार्थीको हातमा पुगेको सुनिश्चित गर्ने र पाठ्यक्रमले निर्धारण गरेका सिकाइ उपलब्धि हासिल गर्ने गरी विभिन्न माध्यमबाट गरिएका विषय अझै समस्या मूक्त हुन सकेका छैनन् ।
यस अवस्थामा विद्यार्थीको सिकाइका लागि अभिभावकको विशेष भूमिका रहने गर्दछ । शिक्षा ऐन २०२८ अनुसार अभिभावक भन्नाले विद्यालयमा अध्ययनरत विद्यार्थीको अभिभावक भनी विद्यालयको अभिलेखमा जनिएको व्यक्ति सम्झनु पर्छ र सो शब्दले दफा १२ को प्रयोजनका लागि विद्यार्थीको आमाबुबा, बाजे, बज्यै र त्यस्ता अभिभावक नभएका विद्यार्थीको हकमा त्यस्तो विद्यार्थीलाई संरक्षकत्व प्रदान गर्ने व्यक्तिलाई समेत जनाउछ । यस विषम परिस्थितिमा सिकाइलाई निरन्तरता दिन अभिभावकको दायित्व निम्नअनुसार रहेको हुन्छ-
(१) सबै किसिमको प्रविधिको पहुँचभन्दा बाहिर रहेका विद्यार्थीहरुका लागि

 बालबालिकालाई पाठ्यपुस्तक, स्वध्ययन सामग्री र उनीहरुकै रुचिअनुसारका अन्य सन्दर्भ सामग्री पढ्न उत्साहित गर्ने,
पाठ्यपुस्तक वा स्वाध्ययन सामग्रीमा भएका विषयवस्तु आफूले जानेको भएमा विद्यार्थीलाई सिकाउने,
बालबालिकासंग साथीको जस्तो व्यवहार गरी पढ्न उत्प्रेरित गर्ने,
आफू भन्दा ठूला माथिल्ला कक्षाका दाजु वा दिदीहरुबाट सिक्न र सिकाउन लगाउने,
बालबालिकालाई सिक्नकालागि समय तालिका वा आचारसंहिता बनाएर लागु गर्ने र गर्न लगाउने,
बालाबालिकामा नैराश्यताको भाव उत्पन्न हुन नदिन मनोरञ्जनका क्रियकलाप गर्ने र गराउने,
बालबालिकामा व्यवहार कुशल सिपको विकास गर्न संस्कारजन्य कुराहरु सिकाउने,
बालबालिकालाई आवश्यक पर्ने सामग्रीको व्यवस्थापन गर्ने ,
घरपरिवारको वातावरण बालमैत्री बनाउने र
बालबालिकालाई विभिन्न चित्र कोर्न लगाइ थरीथरीको रङ भर्न लगाउने आदि ।

(२) रेडियो एफएममा पहुँच भएका बालबालिकाका लागि 

रेडियोमा पाठ प्रसारण हुने समय तालिकाको बारेमा जानकारी गराउने,
 रेडियोको व्यवस्था गरी समय तालिका अनुसार रेडियो सुन्न प्रोत्साहित गर्ने,
रेडियोबाट प्रसारित पाठका मुख्य मुख्य विषयवस्तु टिप्न निर्देशन दिने,
रेडियोबाट प्रसारित विषयवस्तुमा पाठ्पुस्तकबाट थप अभ्यास गर्न लगाउने,
रेडियोबाट प्रसारित विषयवस्तु नबुझेको भएमा टिप्न लगाइ बालबालिकाका बिच छलफल गर्न लगाउने र
बालबालिकालाई कठिन लागेका विषयबस्तुमा सम्बन्धित विषयको विषय शिक्षक संग सम्पर्क गराइदिने आदि ।

(३) टेलिभिजनमा पहुँच भएका बालबालिकाका लागि 

टेलिभिजनबाट पाठ प्रसारण हुने समयतालिकाको जानकारी गराइ टेलिभिजन सुन्न र हेर्न लगाउने,
प्रसारण भएका पाठका मुख्य मुख्य कुराहरु टिप्न लगाइ दिएको गृहकार्य गर्र्न लगाउने,
प्रसारित पाठलाई पाठ्यपुस्तकमा हेर्न लगाइ थप अभ्यास गराउने,
टेलिभिजनबाट प्रसारित पाठमा नबुझेका कुरा टिप्न लगाइ विषयगत शिक्षकलाई सम्पर्क गराइ सहजीकरण गरिदिने,
टेलिभिजनबाट भोलिपल्ट प्रसारण हुने पाठको हघिल्लो दिनमै तयारी गर्न लगाउने र
विगतमा सिकेका विषयवस्तुहरुको बारेमा पुनरावलोकन गर्न लगाउने आदि

(४) कम्प्युटर भएका तर अनलाइन कनेक्टिभिटी नभएका बालबालिकाका लागि

 शिक्षा तथा मानव स्रोत विकास केन्द्रबाट तयार पारिएका स्वाअध्ययन सामग्री पेन्ड्राभ÷हार्ड डिस्कमा सङ्कलन गरी कम्प्युटरमा राख्न लगाइ अध्ययन गर्न लगाउने,
स्वाअध्ययन सामग्रीमा भएका अभ्यासहरु गर्न लगाइ बालबालिका बिच छलफल गर्न लगाउने,
स्वाअध्ययन सामग्रीमा नबुझेका कुराहरु टिपोट गर्न लगाइ सम्बन्धित विषयका विषय शिक्षकसंग सम्पर्क गराइदिने,
स्वाअध्ययन सामग्रीका साथसाथै पाठ्यपुस्तकमा भएका विषयवस्तु सिक्न सहजीकरण गर्ने र
निश्चित समय तालिका निर्माण गरी त्यसै अनुसार बालबालिकालाई पढ्न प्रोत्साहित गर्ने आदि ।

(५) इन्टरनेट तथा सूचना सञ्चार प्रविधिमा पहुँच भएका बालबालिकाका लागि

 शिक्षा तथा मानव स्रोत विकास केन्द्रमार्फत तयार पारिएका स्वाअध्ययन सामग्री इन्टरनेटबाट डाउनलोड गरी नियमित अध्ययन गर्न लगाउने,
विद्यार्थीले पढ्ने विषयका सम्बन्धित विषयवस्तु इन्टरनेटमा खोज्न लगाउने र अध्ययन गर्न निर्देशन दिने,
घरमा इन्टरनेट तथा बिजुलीको पर्याप्त व्यवस्था गरी दिने,
शिक्षा तथा मानव स्रोत विकास केन्द्रको वेभसाइटमा भएका पाठहरु सुन्न, हेर्न र एकाआपसमा छलफल गर्न लगाउने र
इन्टरनेटबाट पढेका विषयवस्तु नबुझेको खण्डमा विषय शिक्षकसंग सम्पर्क गरी बालबालिका लाई सम्बन्धित विषयमा स्पष्ट बनाइदिने आदि ।

निष्कर्ष
विश्व महामारीको रुपमा फैलिएको कोभिड–१९ को प्रभाव शिक्षा क्षेत्रमा प्रत्यक्ष रुपमा परेको छ । यस अवस्थामा अभिभावकहरुको भूमिकालाई थप सशक्त बनाउन सकेको खण्डमा बालबालिकाको सिकाइ कार्यमा सहजीकरण गर्न सकिन्छ ।
अभिभावकले बालबालिकाका लागि आवश्यक पर्ने स्टेशनरी सामग्रीको व्यवस्था गरीदिने, बालबालिकामा सरसफाइ र असल बानीको विकास गराउने, कथा कविता रचना गर्न र भन्न प्रोत्साहित गराउने, बालबालिकाको दैनिक कार्य विवरण तयार पारी कार्यान्वयन गर्न लगाउने, घरमा आफूसंगै विभिन्न घरयासी काम गर्न र संस्कारजन्य कुरा सिक्न प्राेत्साहित गर्ने, जीवनउपयोगी र व्यवहार कुशल सिप सिक्ने वातावरण तयार पार्ने, बालबालिकाको रुचि अनुसार काम गर्न लगाउने, बालबालिकामा रहेको चिन्ता र द्धिविधा हटाउने र परामर्शदाताको आवश्यकता परे परामर्शदातासंग सम्पर्क गराइदिने र अपाङ्गता भएका बालबालिकाका लागि अपाङ्गताको प्रकृतिअनुसारका सामग्रीको व्यवस्था गर्ने जस्ता दायित्व अभिभावकले निर्वाह गर्न सके बालबालिकाको सिकाइमा सहजीकरण हुने देखिन्छ ।
(धामी शिक्षा युवा तथा खेलकुद शाखा प्रमुखका रूपमा तादी गाउँपालिका, नुवाकोटमा कार्यरत हुनुहुन्छ)
 

 