

 

हरिशंकर शर्मा

वीरगन्ज १६ कात्तिक । वीरगन्ज महानगरपालिकाले बिहीवारदेखि विद्यालय सञ्चालनको अनुमति दिएसँगै महानगरपालिका भित्रका निजी विद्यालयहरु संचालनमा आएका छन् । महानगरको शिक्षा महाशाखाको बुधबार बसेको बैठकले बिहीबारदेखि निजी विद्यालय संचालन गर्न अनुमति दिएसँगै यहाँका अधिकाँश निजी विद्यालयहरु संचालनमा आएका छन् । 
महानगरपालिकाले बिहीबारदेखि विद्यालय संचालनको दिएपनि आइतबारदेखि यहाँका निजी विद्यालयहरु औपचारिक रुपमा संचालनमा आएको प्याब्सन पर्साका अध्यक्ष डा। हरिशंकर साहले जानकारी दिए । उनका अनुसार महानगरपालिकाले दिएको अनुमति अनुसार कतिपय निजी विद्यालयहरु विहीबारदेखि नै संचालनमा आएका छन् भने कतिपय विद्यालयहरु औपचारिक रुपमा आइतबारदेखि संचालनमा आएका छन् । तोकिएको मापदण्ड पुरा गरेर कक्षा ८, ९ र १० मात्रै संचालनमा आएको भन्दै डा। साहले बाँकी कक्षा संचालन गर्नेबारे छलफल भइरहेको बताए ।

कोरोना संक्रमणको कारण विगत लामो समयदेखि बन्द रहेको विद्यालयहरुलाई संचालन गर्ने विषयमा प्याब्सन तथा एन–प्याब्सनले आयोजना गरेको अन्तरक्रिया कार्यक्रममा कात्तिक ११ गतेबाट स्वास्थ्य मापदण्ड पूरा गरेर विद्यालय संचालन गर्ने सहमति भएको थियो तर कार्यक्रममा महानगरको शिक्षा शाखाका पदाधिकारी सहभागी नभएको र उक्त दिनबाट विद्यालय संचालन गर्न नसकिने जनाएपछि बुधबार महानगरपालिकाको शिक्षा महाशाखामा बसेको बैठकले बिहीबारदेखि विद्यालय संचालनको लागि अनुमति दिएको थियो ।
सो अनुमतिको आधारमा बिहीबारदेखि महानगरका निजी विद्यालयका कक्षा ८, ९ र १० संचालनमा आएका छन् भने बाँकी कक्षा विस्तारै संचालनमा आउने अध्यक्ष डा। साहको भनाई छ । कोरोना संक्रमण महामारीको कारण विद्यालय बन्द गरेर बालबालिकाहरुको भविष्य अन्ध्कारमय बन्दै गएको अवस्थालाई मध्यनजर गर्दै महानगरपालिकाले स्वास्व मापदण्ड पुरा गरेर मात्रै विद्यालय संचालनको अनुमति दिएको बताइएको छ ।
यसबारे वीरगन्ज महानगरपालिकाका मेयर विजय सरावगीले निजी विद्यालयमा कक्षा ८, ९ र १० संचालनका लागि महानगरको शिक्षा महाशाखाले अनुमति दिएको बताए । उनले बाँकी कक्षा विस्तारै संचालनमा ल्याउने तथा सामुदायिक विद्यालयहरु पनि संचालनमा ल्याउनका लागि आइतबार सर्वपक्षीय बैठक बोलाइएको बताए ।
आइतबारको बैठकले नै निजी विद्यालयको बाँकी कक्षा कहिलेदेखि संचालन गर्ने र सामुदायिक विद्यालयहरु पनि कहिलेदेखि संचालनमा आउने भन्नेबारे निस्कर्ष निकाल्ने बताए ।

 