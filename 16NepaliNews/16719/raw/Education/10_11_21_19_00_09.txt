काठमाडौं । अमेरिकामा बस्ने नेपाली विद्यार्थीहरुले काभ्रेपलाञ्चोक जिल्लाको बेथान चोक गाउँपालिकास्थित श्री पार्वती माध्यमिक विद्यालयमा अध्ययनरत विद्यार्थीहरूका लागि छात्रवृत्ति प्रदान गरेका छन् । क्रिन्जल फाउण्डेसन नेपालले शिक्षा दीक्षा कार्यक्रमअन्तर्गत आइतबार छात्रवृत्ति वितरण गरिएको हो ।यस कार्यक्रममार्फत विद्यालयको कक्षा १ देखि १० सम्म अध्ययन गर्ने ३१ जना विद्यार्थीको लागि छात्रवृत्ति वितरण गरियो । कक्षा १ देखि ५ सम्म अध्ययन गर्ने विद्यार्थीका लागि प्रति विद्यार्थी पाँच हजार पाँच सय रुपैयाँ, कक्षा ६ देखि ८ सम्म अध्ययन गर्ने विद्यार्थीका लागि प्रति विद्यार्थी आठ हजार दुई सय पचास रुपैयाँ र कक्षा ९ र १० अध्ययन गर्ने विद्यार्थीका लागि प्रति विद्यार्थी ११ हजार रुपैयाँका दरले कुल २ लाख २६ हजार रुपैयाँ रकमको छात्रवृत्ति प्रदान गरिएको हो । छात्रवृत्तिका लागि (हाल अमेरिका बस्ने) क्रिन्जल फाउन्डेसनका निर्देशक क्षितिजराज लोहनीले आर्थिक संकलन गरेका थिए । क्रिन्जल फाउन्डेसनका बोर्ड सदस्य तथा आर्थिक संयोजक आरजु लोहनीले आउँदा दिनहरुमा विभिन्न कार्यक्रममार्फत विद्यार्थीहरुलाई सहयोग गर्ने प्रतिबद्धता व्यक्त गरिन् । कार्यक्रमका बोल्दै बेथान चोक गाउँपालिकाका अध्यक्ष प्रेमबहादुर तिमल्सिनाले विदेशमा रहेका विद्यार्थीहरुले गरेको  सहयोगबाट प्रेरणा लिएर सदैव आफ्नो शैक्षिक उन्नयनमा लाग्न सम्पूर्ण विद्यार्थीहरुलाई अनुरोध गरे ।राष्ट्रिय युवा संघ नेपालका सचिवालय सदस्य समुद्र तिमल्सिनाको पहलमार्फत यो छात्रवृत्ति विद्यालयमा भित्रिएको हो । कार्यक्रममा बोल्दै तिमल्सिनाले विद्यालयको शैक्षिक अवस्था सुधारका लागि आफुले निरन्तर पहल गर्ने बताए ।  कार्यक्रमका सभापति तथा विद्यालय व्यावस्थापन समितिका अध्यक्ष भगवान घिमिरे, विद्यालयका प्रधानाध्यापक गोविन्दप्रसाद शर्मा लगायतको उपस्थिति थियो । #श्री पार्वती माध्यमिक विद्यालय