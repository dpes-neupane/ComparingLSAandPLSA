

 
सिन्धुपाल्चोक । २०७२ सालको भूकम्प भन्दा पहिलाको नेपाल चीनबीचको सबैभन्दा ठूलो व्यापारिक नाका तातोपानी नाका सिन्धुपाल्चोकमा पर्छ । सिन्धुपाल्चोक राजधानीदेखि धेरै टाढा पनि छैन । तर सिन्धुपाल्चोकका ग्रामीणवस्तीमा भने विकास र सम्बृद्धिलले अझै पनि फड्को मार्न नसकेको अवस्था छ । 

   गाँउगाँउसम्म पुग्नका लागि भरपर्दो सडक मार्ग व्यवस्थित छैन । कृषिमा जीवन निर्वाह गर्ने त्याहाँका स्थानीयलाई ६ महिना भन्दा बढी खान पुग्दैन । खेती गरेको पनि जंगली जनावरले सखाप पारिदिन्छ । स्थानीयले ७ महिनाको लागि बजारबाट ल्याएर अन्न भण्डारण गर्नु पर्ने बाध्यता छ । अनि बालबालिका पढ्नका लागि राम्रो विद्यालय छैन । भएको विद्यालयमा पनि शिक्षकको दरबन्दी पर्याप्त छैन ।

सिन्धुपाल्चोक जिल्लाका बासिन्दाहरु यस्तै यस्तै समस्या झलिरहेका छन् । राजधानी काठमाण्डौँबाट झण्डै ७ घण्टाको यात्रापछि सिन्धुपाल्चोकको भोटेकोशी गाँउपालिका १ लिस्तिमा पुग्न सकिन्छ । काभ्रेको बनेपा, पाँचखाल, दोलालघाट, सिन्धुपाल्चोकको सुकुटे, खाडीचौर, बाह्रविसे बजार हुँदै सिन्धुपालचोकको छ्याङसिङ र लिस्तिमा पुग्न सकिन्छ । बाटोमा देखिने मनोरम दृश्यले यात्रालाई सहज र आरमदायी बनाउँछ । भोटेकाशीको बञ्जी जम्प र पहारामा रहेको मौरी जस्ता दृश्यहरुले अझ यात्रलाई उर्जा थप्न सहयोग पुग्छ ।

डर लाग्दो साघुरो सडकले भने जीवनको अन्तिम दिन जस्तै भान गराउँछ । लिस्ति सिन्धुपाल्चोकको एक धार्मिक मन्दिर पनि हो । जहाँ स्थानीय मनोकामना पूरा हुने विश्वासका साथ विभिन्न भाकल गर्ने चलन पनि छ । झण्डै ५ किलोमिटर कच्ची साँघुरो बाटो हुँदै लिस्तिकै छ्याङसिङ बजारमा पुग्न सकिन्छ । छ्याङसिङबाट काखमै रहेको जुगल हिमाल अनि पारिपट्टिको हेलम्बुमा हिउँ देख्न सकिन्छ ।
शेर्पा, तामाङ, नेवार र केही क्षेत्री ब्रामण बस्ती रहेको लिस्ति भूगोल, राज्य र हरेक क्षेत्रबाट पनि निकै पछि छ । हामी उकालो लाग्दै गर्दा ८० बर्षीया नल प्रधानी दाउरा खोज्दैहुनुहुन्थ्यो । वृद्ध उमेर, चाउरिएकी गाला अनि परिवारबाट एक्ली रहेकी प्रधानी विहानै दाउरा खोज्न जंगल आएकी रहिछिन् । सरकारले वृद्ध आमाबाका लागि सामाजिक सुरक्षा कोषको व्यवस्था गरिरहेकै छ । तर त्यो पर्याप्त हुदैन नल प्रधानी जस्ता एक्ला दुब्लालाई त्यसप्रति राज्यले विशेष पहल गर्नुपर्छ ।

नल प्रधानीसंगको दुःखसुखका कुराकानीपछि हामी लिस्तिको उग्रचण्डी माविमा पुग्यौँ । जहाँ हामीले विद्यालयमा स्थायी शिक्षक नै नभएको जानकारी पायौ । ग्रामीणबस्ती सूचना प्रविधिबाट पनि टाढा रहेको बस्तीमा झन् शिक्षाको अवस्था पनि दयनीय रहेको पाएपछि हामीलाई लाग्यो गणतन्त्रमा पनि यो नसुहाउने परिवेश बन्यो । अझ त्यहाँको शिक्षकसंगको कुराकानीले त हामीलाई झन भावुक बनायो ।
राज्यले विभेदकारी भूमिकामा खेलिरहेको छ भन्ने सबाल त धेरै पहिलादेखिनै उठिरहेकै विषय हो । तर एकात्मक राज्यव्यवस्थाबाट संघात्मक राज्यव्यवस्थामा रुपान्तर भएपछि जनताले विकास र सम्बृद्धिको जति अपेक्षा गरेका थिए । त्यो अझै महशुस गर्न सकिरहेको छैन ।

 
 