

 
  काठमाडाैं । राष्ट्रियसभाको बैठकमा पनि सांसदहरुले मन्त्रीसँग प्रश्नोत्तर गरेका छन् ।  आज बसेको राष्ट्रियसभाको बैठकमा सांसदहरुले शिक्षामन्त्री गिरिराजमणि पोखरेलसँग शिक्षासँग जोडिएको विषयमा प्रश्न गरेका थिए ।  

मन्त्री पोखरेललाई राष्ट्रियसभा सदस्यहरु राधेश्याम अधिकारी, राम लखन चमार, राम नारायण विडारी, वृषेशचन्द्र लाल, प्रकाश पन्तले प्रश्न गर्नुभएको थियो । प्रश्नोत्तरमा भाग लिएका प्रमुख प्रतिपक्षी दलका सांसदहरुले राष्ट्रिय शिक्षा आयोगको प्रतिवेदन सार्वजनिक गर्न माग गर्दै त्यसबारे सदनमा छलफल चलाउन माग गरेका थिए । जवाफमा मन्त्री पोखरेलले आयोगको प्रतिवेदनलाई प्रक्रियागत ढंगले सार्वजनिक गरिने जानकारी दिनुभयो ।
 राष्ट्रिय शिक्षा नीति सम्बधी आयोगले बुझाएको प्रतिवेदनलाई सरकारको तर्फबाट स्वीकृत गरि कार्यान्वय गर्न मन्त्रालयमा प्राप्त भएपछि मात्रै सार्वजनिक गरिने उहाँको भनाइ थियो । मन्त्री पोखरेलले जिल्ला शिक्षा कार्यालयमा रहने गरि स्रोत व्यक्तिको रुपमा काजमा ल्याईएका सबै माध्यमिक तहका शिक्षकलाई काज फिर्ता गरि पुन शिक्षकमा नै समायोजन गर्ने तयारी अघि बढाइएको जानकारी दिनुभएको थियो । 
मन्त्री पोखरेलका अनुसार मुलुकभरका १ हजार ५३ जना मध्येबाट ७५ जना शुद्ध स्रोतव्यक्ति बाहेक लाई काज फिर्ता गरि माध्यमिक तहको शिक्षकमा समायोजन गर्ने तयारी अघि बढाइएको छ । काज फिर्ता बाहेक अस्थायी शिक्षकको रुपमा रहने स्रोत व्यक्तिलाई स्थानीय सरकारले आवश्यकता अनुसार निर्णय गर्न सक्ने गरि प्रस्ताव तयार पारिएको उहाँको भनाइ थियो ।

 