

 
बिनय तिम्सीना 
सरकारले तोकेका सूचक पूरा गरेसँगै इलाम साक्षर जिल्ला घोषित भएको छ । नेपालको जनगणना–२०६८ अनुसार २ लाख ९० हजार २ सय ५४ जनसंख्या रहेको इलाममा ९७.६ प्रतिशत जनसंख्या साक्षर भएको पाइएपछि ‘साक्षर जिल्ला’ घोषणा गरिएको हो ।
मुलुकका ७५ जिल्लामध्ये इलाम ३७ औं साक्षर जिल्ला बनेको जिल्ला शिक्षा अधिकारी टंक गौतमले जानकारी दिनुभयो ।

सरकारले सन् २०१५ भित्र सबै नागरिकलाई साक्षर बनाएर सबै जिल्लालाई साक्षर जिल्ला घोषणा गर्ने महत्वकाँक्षी योजना बनाएको भएपनि अझै ३८ जिल्ला साक्षर बन्न सकेका छैनन् । आर्थिक वर्ष २०६८/०६९ मा राष्ट्रिय साक्षर अभियान सुरु हुँदा इलाममा ८३.७ प्रतिशत जनसंख्या साक्षर थिए ।
२०६९/७० मा साक्षरता ९३.७ प्रतिशत रहेको थियो । २०७०/७१ मा ९४.७ प्रतिशत साक्षर रहेको इलाममा २०७१/७२ मा साक्षरता ९७.६ प्रतिशत पुगको हो । राष्ट्रिय साक्षरता अभियान शुरु हुँदा इलामका ४० हजार ५ सय २३ जना निरक्षरहरुलाई लक्षित गरेर कार्यक्रम संचालन गरिएको जिशिअ गौतमले बताउनुभयो ।
साक्षरता दर बढाउन जिल्लाका साविकका २५ गाविसमा सामुदायिक अध्ययन केन्द्र स्थापना गरिएको थियो । पाँच वर्षको अन्तरालमा १४ प्रतिशत साक्षरता बढेको हो । जिशिअ गौतमका अनुसार १५ देखि ६० वर्ष उमेर समूहका जिल्लावासीलाई लेखपढ गर्न सक्ने बनाइएको छ । ९५ प्रतिशतभन्दा बढी नागरिक साक्षर भएपछि साक्षर जिल्ला घोषणा गर्न सक्ने प्रावधान रहेको छ । अनौपचारिक शिक्षा केन्द्रका महानिर्देशक चुडामणि पौडेलले जिल्ला शिक्षा समितिका अध्यक्ष एवम स्थानीय विकास अधिकारी ध्रुवबहादुर खडकालाई साक्षरताको प्रमाणपत्र प्रदान गर्नुभएको थियो ।
 
 

 