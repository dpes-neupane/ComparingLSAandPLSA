

 
काठमाडौं । राष्ट्रिय परीक्षा बोर्डले कक्षा ११ को नियमित तर्फको परीक्षाफल लेटर ग्रेडिङमा निकाल्ने तयारी गरेको छ । कक्षा ११ को आंशिक परीक्षाको नतिजालाई भने पहिलेकै आधारमा प्रकाशन गरिएको छ । 
यो वर्ष ११ र अर्को वर्षदेखि १२ को नतिजा ग्रेडिङ प्रणालीबाट प्रकाशन गर्ने तयारी बोर्डको रहेको छ । यसअघि कक्षा १० को एसईईको नतिजा ग्रेडिङ प्रणालीबाट प्रकाशित गरिएको थियो । ग्रेडिङ प्रणाली वैज्ञानिक र अन्तर्राष्ट्रिय स्तरमा पनि मान्य भएकाले कक्षा ११ को नतिजा ग्रेडिङ प्रणालीबाट गर्ने तयारी गरेको हो ।
बोर्डका अनुसार कक्षा ११ को परीक्षाफल मंसिरको अन्तिम साता अगाडि प्रकाशित हुँदैन् । बोर्डका अनुसार नियमित तर्फ ३ लाख ४८ हजार ६० र आंशिक तर्फ १ लाख ९९४ गरी मुलुकभरबाट ४ लाख ४९ हजार ५४ जनाले परीक्षा दिएका छन् । जसमा छात्रको संख्या २ लाख ११ हजार ८२२ र छात्राको संख्या २ लाख ३७ हजार ७९२ छ ।

 