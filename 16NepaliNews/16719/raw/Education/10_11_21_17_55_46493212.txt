

 
काठमाडौँ । विवेकशील साझा पार्टीले मेडिकल कलेजहरुले विद्यार्थीबाट मनाेमानी ढंगले असुलेको बढी शुल्क फिर्ता गराउनुपर्ने माग राखेको छ । 
मेडिकल कलेजहरुले सरकारद्वारा तोकिएको भन्दा बढी शुल्क लिएर विद्यार्थीबाट लाखौँलाख ठगी गरिरहेको भन्दै गम्भीर ध्यानाकर्षण भएको जनाएको छ । 

शिक्षा र स्वास्थजस्ता जनताको आधारभूत सेवाका क्षेत्रमा नाफाखोर प्रवृत्ति र व्यावसायीकरणको नीतिले गर्दा अभिभावक र विद्यार्थी निरन्तर रूपमा मारमा परेको उक्त पार्टीद्वारा जारी विज्ञप्तीमा भनिएको छ ।
तोकिएभन्दा बढी शुल्क लिने दोषी कलेजलाई कारवाही गर्नेतर्फ सरकारको ध्यानाकर्षण गराउँदै विवेकशील साझाका प्रवक्ता डा सूर्यराज आचार्यले भनेका छन्, ‘तोकिएको भन्दा बढी शुल्कले विद्यार्थी र अभिभावकलाई मर्का पर्न गएकामा आवश्यक कदम चालेर बढी शुल्क लिइएकाको हकमा सो शुल्क फिर्ता र आइन्दा तोकिएको भन्दा थप शुल्क लिने सम्पूर्ण शैक्षिक संस्थाको मनोमानी प्रवृत्तिलाई निरुत्साहित गर्न तत्काल कडा कदम चाल्न सरकारसँग माग गर्दछौँ ।’
शिक्षा र स्वास्थ्यजस्ता आधारभूत सामाजिक सेवामा राज्यको दायित्वसहित नागरिकको सहज र न्यायोचित पहुँच सुनिश्चितका लागि आवश्यक कानूनी व्यवस्था गर्न पनि विवेकशील साझा पार्टीले माग गरेको छ । 

 