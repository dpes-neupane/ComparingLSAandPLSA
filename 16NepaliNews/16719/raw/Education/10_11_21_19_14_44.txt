विनाशकारी भूकम्पले भत्काएको काठमाडौँको दरबार हाइस्कुलको पुनर्निर्माणको काम अन्तिम चरणमा पुगेको छ ।२०७५ साल साउनदेखि चीन सरकारको आर्थिक तथा प्राविधिक सहयोगमा यो भवनको निर्माण शुरु भएको थियो । झन्डै ९० करोड हाराहारी लागत रहेको भवन निर्माणको काम अन्तिम चरणमा पुगेको हो । ठेकेदार कम्पनीले २० महिनामा सम्पन्न गर्ने सम्झौता गरेपनि १९ महिनामै यो भवन निर्माणको काम सम्पन्न गरेको हो । यही माघ महिनाभित्र सम्पूर्ण काम सकेर सरकारलाई हस्तान्तरण गर्ने योजना राखिएको छ । हाइस्कुलमा पुस्तकालय, विज्ञान प्रयोगशाला, आकर्षक कक्षाकोठाका साथै विद्यार्थीलाई खेल्नका लागि बास्केटबल कोर्ट पनि राखिएको छ । भवनको बाहिरी आवरण पुरानै शैलीमा रहेपनि भित्री भागमा भने अत्याधुनिक संरचना रहेको छ ।भूकम्पअघि दरबार हाइस्कूलको माथिल्लो तलामा भानू मावि र तल्लो तलामा संस्कृत मावि सञ्चालनमा रहेको यो भवन भत्किएपछि विद्यार्थीलाई अस्थायी टहरामा सारेर पठन पाठन गरिएको थियो ।भवनको भौतिक संरचना निर्माण सम्पन्न भएपछि अहिले रंगरोगन गर्ने तथा सरसफाइ गर्ने काम भइरहेको  छ । नवनिर्मित विद्यालय भवनमा ४ तला र ४६ वटा कक्षाकोठा रहेका छन् ।आजभन्दा १ सय ६६ वर्षअघि अर्थात् वि.सं. १९१० सालमा राणा र राजपरिवारका सन्तानलाई पढाउन खुलेको दरबार हाइस्कुलमा पछि सर्वसाधारणका सन्तानलाई पनि अध्ययन गर्न दिइएको थियो ।२०२४ सालअघि दरबार हाइस्कुल भनिएपनि त्यसयता यसको नाम परिवर्तन गरेर भानु मावि राखिएको थियो । यसअघि भूकम्पले भत्काएको भवन वि.सं. १९४८ सालमा वीरशम्शेरको पालामा निर्माण गरिएको थियो । २०४५ सालमा गएको भूकम्पले पनि उक्त भवनमा सामान्य क्षति पुगेको थियो ।यसअघिको भवन इँटा, सुर्की, चुना प्रयोग गरेर बनाइएको थियो । अहिले भने आधुनिक निर्माण सामग्री प्रयोग गरिएको छ । तर बाहिरको बनावटमा भने परम्परागत शैलीलाई कायम राखिएको छ ।दुईवटा विद्यालय सञ्चालित यहाँ भानु मावि र संस्कृत माविमा गरेर ३ सय हाराहारी विद्यार्थी रहेका छन् भने ३५ शिक्षक कार्यरत छन् ।यो भवन सरकारलाई हस्तान्तरण गरेसँगै वाल्मिकी विद्यापिठको खाली जग्गामा टहरामा अध्ययन गरिरहेका विद्याथीहरुले नयाँ कक्षाकोठा पाउनेछन् ।भिडियो : #दरबार हाइस्कुल