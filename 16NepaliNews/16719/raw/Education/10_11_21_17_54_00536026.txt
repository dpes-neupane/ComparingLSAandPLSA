

 
जनकबहादुर शाही 
हुम्ला । सिमकोट गाउँपालिकाबाट आफूले पाउने सेवा र सुविधा सबै शिक्षा क्षेत्रमा लगानी गर्ने घोषणा गरेका उपाध्यक्ष बलि रावतले आफ्नो ५ वर्षको अवधिमा पाउने पारिश्रमिक बापत १६ लाख २५ हजारको अक्षय कोष स्थापना गर्नु भएको छ । उहाँले आफूले पाउने सेवा सुविधा आफ्ना आमा-बुवाको नाममा अक्षय कोष स्थापना गर्नुभएकाे हाे । 

निर्वाचित भएदेखि उहाँले अहिलेसम्म २६ महिनाको पारिश्रमिक बापतको ६ लाख ५० हजारको चेक एक कार्यक्रमकाबीच कर्णाली प्रदेशका मुख्य मन्त्री महेन्द्रबहादुर शाही मार्फत अकबरे लक्षी शैक्षिक स्मृति अक्षयकोष स्थापनाका लागि हस्तान्तरण गर्नुभएकाे छ ।
चेक हस्तान्तरण गर्दै उपाध्यक्ष रावतले आफूले पाएको पारिश्रमिकसमेत आर्थिक अभावका, गरिबी र विपन्नताका कारण विद्यालय जान नपाएका गरिब, जेहेन्दार र लगनशील विद्यार्थीको अध्ययनमा सहयोग पुरयाउने उद्देश्यले सिमकोट गाउँपालिका भित्रका बालबालिकाको पढाइ, विद्यालय पोसाक, पाठ्यपुस्तक, कापी कलमलगायत सबै शैक्षिक सामग्री सोही अक्षयकोषको व्याजबाट उपलब्ध गराइने उपाध्यक्ष रावतले बताउनुभयाे ।

उहाँले आफूले ९ वर्षको उमेरमा आमा र २१ वर्ष उमेरमा बुवा गुमाएर पढ्न नपाएको पिडा सुनाउँदै अबका बालबालिकालाई त्यस्तो नहोस् भन्न उद्देश्यले आफूले कोष स्थापना गरेकाे बताउनुभयाे । 
 चेक हस्तान्तरण गर्दै मुख्य मन्त्री शाहीले कर्णाली प्रदेशमै नमुना र पहिलो उदरणीएय जनप्रतिनिधीकारुपमा यो कोषले शैक्षिक क्षेत्रको विकासमा महत्त्वपूर्ण भूमिका खेल्ने बताउनुभयाे ।
मुख्यमन्त्री शाहीले आफ्ना लागि काम मात्र गर्ने प्रवृत्ति भएको बेला सिमकोट गाउँपालिकाका बालबालिकाहरूका लागि शैक्षिक क्षेत्रमा आफूले पाउने सेवा सुविधा खर्च गर्ने घोषणा गरेर उपाध्यक्ष रावतले सकारात्मक काम गरेको बताउनुभयाे । कार्यक्रम सांसद छक्क बहादुर लामा, समन्वय समितिका प्रमुख दान बहादुर रावत, प्रजिअ धोलकराज ढकाल लगाएको उपस्थिति रहेका थिए ।

 

 