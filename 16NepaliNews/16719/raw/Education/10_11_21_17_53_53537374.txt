

 
काठमाडौं । राष्ट्रिय परीक्षा बोर्डले माध्यमिक शिक्षा परीक्षा (एसइई)को नतिजा सार्वजनिक गरेको छ । गत चैत १० गतेदेखि लिइएको परीक्षाको नतिजा विहीबार अपरान्ह सातै प्रदेशको ग्रेडिङ प्रणालीअनुसार छुट्टाछुट्टै र एकैसाथ सार्वजनिक गरिएको हो ।  

प्रदेश २ बाहेक सबै प्रदेशमा चैत १० देखि २१ गतेसम्म परीक्षा लिइएको थियो । प्रदेश २ मा २२ देखि २९ चैतसम्म पुनः परीक्षा सञ्चालन गरिएको थियो । जसका कारण पनि अघिल्लो वर्षभन्दा तीन दिन ढिला नतिजा सार्वजनिक गरिएको हो । अघिल्लो वर्ष असार ९ गते नतिजा सार्वजनिक गरिएको थियो । प्रकाशित नतिजा निजी विद्यालयको सार्वजनिक विद्यायलयको भन्दा राम्रो आएको छ ।
सरकारले सार्वजनिक विद्यायलको सुधारका लागि विभिन्न अभियान र कार्यक्रम सञ्चालन गरेको थियो । तर पनि परीक्षाफलमा निजी लगानीका विद्यालयका विद्यार्थीले राम्रो स्तरीकृत अङ्क (जिपिए) ल्याएका छन् । बिहिबार प्रकाशित २०७५ सालको एसइई परीक्षामा कूल सहभागी चार लाख ९५ हजार २७५ विद्यार्थीमध्ये सार्वजनिक विद्यालयबाट ७० दशमलव ८४ र निजीका २९ दशमलव १६ प्रतिशत विद्यार्थी छन् । राम्रो जिपिए ‘ए प्लस’ ल्याउने विद्यार्थी १४ हजार ७८८ निजी विद्यालयकै छन् ।
जिपिएमा सार्वजनिक विद्यालयका दुई हजार ७९२ विद्यार्थी मात्र छन् । सबैभन्दा तल्लो जिपिए ‘इ’ ल्याउनेमा सार्वजनिक विद्यालयका छ हजार ६७३ छन् , भने निजीका एक हजार ९६ मात्र छन् । यो नतिजा अनुसार सरकारी विद्यालयको स्तर निजीको तुलानमा कमजोर देखिएको छ । 

 