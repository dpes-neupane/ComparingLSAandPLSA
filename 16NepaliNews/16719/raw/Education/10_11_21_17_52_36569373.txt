

 
रामगोपाल तमखु
भक्तपुर, ३१ भदाै ।  संगठनको संस्थागत हकहित र कर्मचमरीहरुको वृत्ति विकासको लागि व्यवस्थापनसँग मौखिक र लिखित माग राख्दै प्राविधिक शिक्षा तथा व्यावसायिक तालिम परिषद् ( सिटिइभिटी) राष्ट्रिय कर्मचारी संगठनका कर्मचारीले ११ बुँदे माग राखी धर्ना बसेका छन् ।  
राष्ट्रिय कर्मचारी संगठनका केन्द्रीय अध्यक्ष तेज बहादुर खत्रीले व्यवस्थापनलाई पटकपटक ध्यानाकर्षण गराउँदा पनि मागहरू सम्वोधन नगरेकाे भन्दै आन्दोलन नै गर्नुपरेको उहाँले बताउनुभयो । 

‘परिषद् र व्यवस्थापनलाई बारम्बार ध्यानाकर्षण, अल्टिमेटम दिएर विभिन्न चरणमा गरिएको छलफलमा हाम्रो जायज मागलाई पुरा नगरेकोले बाध्य भएर आन्दोनमा उत्रिएका हाैँ,’ उहाँले भन्नुभयो । 
चाँडै नै माग पुरा नभए सिटिइभिटि अन्तर्गतका ४७ वटा केन्द्रका ६ सय कर्मचारीका साथ थप आन्दोलनलाई सशक्त बनाएर अघि बढ्ने उहाँले बताउनुभयो । संगठनका महासचिव नारायण सुवेदीले व्यवस्थानलाई पटकपटक मौखिक रुपमा माग राखी जाँदा समेत सम्बोधन नभएपछि आगामी दिनमा आन्दोलनलाई देशव्यापी बनाउने तयारी गरिराखेको बताउनुभयो । 
सिटिइभिटीका सदस्य सचिव पुष्परमण वाग्लेले सबै मागहरु जायज भएको बताउँदै केही मागहरु पुरा भइसकेको र केही माग पुरा हुन बाँकी भएको बताउनुभयो । उहाँले पुरा हुन बाँकी मागहरु व्यवस्थापन समितिको छलफल पश्चात मात्र सम्बोधन हुने जानकारी दिनुभयाे ।

 