

 

गोविन्द कुँवर

काठमाडौं  ।  ज्ञान आर्जन गर्ने थलो विद्यालयमा आधारभूत पूर्वाधार हुनुपर्ने हो । तर, अछामको दुर्गम भेगका अधिकांश सामुदायिक विद्यालयमा सामान्य पूर्वाधार पनि छैन । बालबालिका घरबाट पुस्तकसँगै जर्किन र डब्बामा दिउँसो भरका लागि पुग्ने पानी बोकेर विद्यालय जान्छन् । 

यो हो अछामको चौरपाटी गाउँपालिका–२ मा रहेको विद्यामन्दिर आधारभूत विद्यालय । सामान्य पूर्वाधारसमेत नरहेको यो विद्यालयमा पिउने पानीको चरम अभाव छ । त्यसैले त विद्यार्थी विहान विद्यालय आउँदै घरबाट दिभरका लागि पुग्ने पानी बोकेर आउँछन् । रमाइ–रमाइ विद्यालय आउनु पर्ने बालबालिका यसरी सकिनसकि पिउने पानी बोक्न बाध्य छन् । नबोकौं त कि दिनभर तिर्खाले प्याक–प्याक पर्नुपर्छ, कि पढाई नै छोडेर पानी पिउन जानुपर्छ ।

पानी पिउनेसमेत सुविधा नहुँदा यो विद्यामन्दिर आधारभूत विद्यालयमा बर्षेनी विद्यार्थी घटिरहेका छन् । तर, पानीको यस्तो हाहाकार समाधान गर्न कसैले चासो देखाएको छैन । अभावै–अभावबाट गुज्रिएको विद्यालय आफैं पिउने पानीको व्यवस्था गने ल्याकत राख्दैन भने नवस्थापित स्थानीय सरकारले यसतर्फ ध्यान दिएको छैन । समस्या समाधानको अगुवाई गर्नुपर्ने प्रधानाध्यापक झन एकपछि अर्को समस्या सुनाउँछन् ।
पिउने पानी मात्रै होइन विद्यार्थी डेस्क–बेञ्चको सामान्य सुविधाबाट पनि बञ्चित छन् । चिसो भूँइमा बसेर पढ्नु पर्ने बाध्यता छ । यो दुरावस्थाले विद्यार्थी ज्ञान आर्जन गर्न होइन यातना भोग्न दिनहुँ विद्यालय आइरहेका छन् भन्ने प्रष्ट हुन्छ । घरबाटै पानी बोकेर विद्यालय जान्छन् अछामको चौरपाटी गाउँपालिकाका बालबालिका ।

 