

 
रामेछाप, ४ भदौ । जिल्लामै पहिलो पटक संस्कार र संस्कृतीलाई जगेर्ना गर्ने र साहित्यमा कलम चलाउँदै आएका हस्तीहरुलाई एकबद्ध गराउने उद्धेश्यले बृहत रामेछाप संस्कृति कला साहित्य सम्मेलन आगामी भदौ ८ र ९ गते जिल्ला सदरमुकाम मन्थलीमा हुने भएको छ । 
जिल्लाको साहित्यिक अवस्थालाई मजबुत पार्दै कला साहित्यका माध्यमले स्थानीय निकायलाई समृद्ध बनाउने र नयाँ श्रष्टाहरुलाई लेखनमा प्रोत्साहन गर्ने उद्धेश्यका साथ जिल्लामा पहिलो पटक २ दिने बृहत साहित्य सम्मेलन गर्न लागिएको साहित्य सम्मेलन २०७५ आयोजना मुल समारोह समितिले जनाएको छ ।
उक्त सम्मेलन रामेछापका ८ वटै स्थानीय तहको आयोजना र सचेतना अभियानको सह–आयोजनामा हुन लागेको हो । सम्मेलनमा विभिन्न भेषभुषा, झाँकी, प्रभातफेरी, कोणसभा र साहित्यिक रचनाहरु प्रस्तुतीकरण रहने आयोजना मुल समारोह समितिका संयोजक धनलाल योञ्जनले जानकारी दिए ।
उनले भने– ‘जिल्लाका व्यवसायी, कलाकर्मी, उद्योगी र स्थानीय तहका पदाधिकारीहरुलाई पनि साहित्यप्रति थप जिम्वेवार बनाउनको लागि पनि जिल्लामै पहिलो पटक कार्यक्रम आयोजना गरिएको हो । साहित्य सम्मेलन प्रत्येक वर्षको एकपटक गर्ने र सबै स्थानीय तहमा पुर्याउने सोच लिइएको पनि संयोजक योञ्जनले बताए ।
मुल आयोजक समितिले ६ लाख रुपैयाँमा खर्च लाग्ने अनुमान समेत गरेको छ । खर्च व्यस्थापन लगाएतको कार्य गर्नको लागि आर्थिक, व्वस्थापक र प्रचारप्रसार उपसमिति समेत गठन गरिएको छ । साहित्यिक कार्यक्रममा जनकपुर अञ्चल भरका साहित्यकारहरु रामेछाप आउने पनि मुल आयोजक समितिले जनाएको छ ।

 