कोरोनाका कारण पछिल्लो ५ महिनादेखि संसारभरीका धेरैजसो स्कूल कलेज बन्द छन् । नेपाल सरकारले पनि भदौ मसान्तसम्म शिक्षण संस्था बन्द राख्ने निर्णय गरेको छ ।कोरोनाकालमा धेरैको जागिर गुमेको छ, व्यापार व्यवसाय ठप्प छन् । यसको प्रत्यक्ष असर शिक्षामा पनि परेको छ । यसअघि शिक्षा सम्बन्धि युनेस्कोको एउटा रिपोर्ट सार्वजनिक भएको थियो जसमा कोरोनाका कारण संसारभरीका करिब १ करोड बालबालिका विद्यालय जान नसक्ने रिपोर्ट सार्वजनिक गरिएको थियो । एक रिपोर्ट अनुसार कोरोना अघि संसारमा २५ करोड बालबालिका शिक्षाबाट वञ्चित थिए । यसरी हेर्ने हो भने २६ करोड बालबालिका अब कहिले पनि विद्यालय जाने स्थितीमा हुने छैनन् ।लकडाउनका बेला पढाई प्रभावित नहोस् भनेर थुप्रै देशले रिमोट लर्निङ सिस्टम वा अनलाइन कक्षाको व्यवस्था गरे । मोबाइल, टिभी र रेडियोमार्फत् विद्यार्थीलाई पढाइँदैछ । यद्यपि, यस्ता थुप्रै बालबालिका छन् जोसँग अनलाइन कक्षाका लागि सुविधा छैन । उनीहरुसँग मोबाइल वा टिभीसमेत छैन । विशेषगरी दुर्गम क्षेत्रमा, मोबाइल भएपनि इन्टरनेट छैनन् । यहाँ यस्ता थुप्रै गाउँ छन् जहाँ मोबाइल चार्ज गर्नका लागि बिजुलीसमेत छैन ।हालै सार्वजनिक भएको यूनिसेफ, युनेस्को र विश्व बैंकको रिपोर्ट अनुसार संसारभरी करिब १५० करोड विद्यार्थी कोरोनाद्वारा प्रभावित भएका छन् । यीमध्ये ४७ करोड विद्यार्थी (३१ प्रतिशत) को पढाई हुन सकेको छैन । ईस्ट अफ्रिका र साउथ अफ्रिकामा ४९ प्रतिशत विद्यार्थीले अनलाइन कक्षाको सुविधा पाइरहेका छैनन् । ल्याटिन अमेरिकाको स्थिती पक्कै पनि राम्रो छ । यहाँका ९ प्रतिशत मात्रै विद्यार्थीले अनलाइन कक्षाको फाइदा लिन सकेका छैनन् ।संसारभरीका ११० देशमा भिन्न–भिन्न लेभल अर्थात् पूर्व प्राथमिक, प्राथमिक वा माध्यमिक कक्षाका विद्यार्थीलाई कसरी र कुन माध्यमले पढाइँदैछ भनेर सर्वेक्षण गरिएको छ । इन्टरनेट माध्यमबाट पढ्ने विद्यार्थीको संख्या टिभी र रेडियोमार्फत् पढ्नेभन्दा धेरै छ । पूर्व प्राथमिकमा ४२ प्रतिशत, प्राथमिकमा ७४ प्रतिशत र माध्यमिकमा ७७ प्रतिशत विद्यार्थी इन्टरनेटमार्फत् पढिरहेका छन् ।अनलाइन कक्षाको फाइदा शहरी क्षेत्रका बालबालिकाले उठाइरहेका त छन् तर गाउँका कमै विद्यार्थीमा यो सुविधा पुग्न सकेको छ । रिपोर्टका अनुसार गाउँमा हरेक चारमध्ये तीन विद्यार्थी अनलाइन कक्षाबाट वञ्चित छन् । यसमा गरिब तप्काका बालबालिका बढी छन् । न्यूनतम आय भएका देशमा ४७ प्रतिशत र मध्य आय भएका देशमा ७४ प्रतिशत बालबालिका कोरोनाका कारण शिक्षाबाट टाढा भएका छन् ।हरेक पाँचमध्ये दुई विद्यालयसँग सर–सफाईका लािग आवश्यक सुविधा छैनःस्कूल– कलेज खोलिएको खण्डमा यी समस्याबाट छुटकारा पाउन त सकिन्छ । तर प्रश्न यहाँ उठ्छ कि के स्कूल–कलेज खोल्नका लागि तयार छन्, के उनीहरुसँग सुविधा छन् ? यूनिसेफ र डब्ल्यूएचओका अनुसार संसारमा हरेक पाँचमध्ये दुई स्कूलसँग सर–सफाईका लागि आवश्यक आधारभूत सुविधा छैनन् ।करिब ८१ करोड बालबालिकासँग ह्यान्डवास र स्यानिटाइजर छैन । यीमध्ये ३५ करोडसँग हात धुनका लागि साबुन त छ तर ४६ करोडसँग पानी छैन । रिपोर्टका अनुसार हरेक तीनमध्ये एक विद्यालयमा पिउनका लागि पानीको पर्याप्त व्यवस्थासमेत छैन ।#online class