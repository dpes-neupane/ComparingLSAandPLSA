

 
त्रिशूली(नुवाकोट) । विदुर नगरपालिका वडा नंं १२ गौरीबेंसीमा महेन्द्र माविको नवनिर्मित भवनको आज उद्घाटन गरिएको छ ।
एघारकोठे पक्की भवनको ह्याप्पी ह्याटस फाउन्डेसनका फाउन्डर बेट्रा र रुम टु रिडका देशीय निर्देशक उज्ज्वल पोखरेलले उद्घाटन गर्नुभएको हो ।
टुमी संस्था र ह्यापी ह्याटस्को आर्थिक सहयोगमा रुम टु रिडले उक्त विद्यालयको भवन निर्माण गरेको हो । विसं २०७२ को भूकम्पका कारण विद्यालयको भवन भत्किएपछि पठनपाठनमा समस्या भएको थियो । 
विदुर–१२ का वडाअध्यक्ष एवं विद्यालय व्यवस्थापन समितिका अध्यक्ष सीताराम अर्यालले दाताको सहयोगमा बनेको भवन निर्माणपछि शैक्षिक सुधार हुने बताउनुभयो । रुम टु रिडका निर्देशक पोखरेलले नुवाकोटमा भूकम्पको कारण भत्किएको विद्यालय भवनको निर्माण भइरहेको जानकारी दिनुभयो । विद्यालयका प्रअ चिरञ्जीवी भट्टले निर्माण भएको भवनले पठनपाठन गर्न शिक्षक तथा विद्यार्थीलाई सहज भएको बताउनुभयो ।
उक्त भवन रु एक करोड ४५ लाखमा बनेको हो । संस्थाले विद्यालयमा थप तीन कोठा पनि निर्माण गर्ने भएको छ । नुवाकोटमा रुम टु रिडको सहयोगमा ५२ विद्यालय भवन निर्माण हुँदैछन् । हालसम्म २० विद्यालय भवनको निर्माण सम्पन्न भएको रुम टु रिडका कार्यक्रम संयोजक सुशील तिमिल्सेनाले जानकारी दिनुभयो

 