

 
घनश्याम मिश्र 
धनुषा, २३ माघ । नगराइन नगरपालिका वार्ड २ राघोपुर टोलमा रहेको श्री राघो बाबा प्राथमिक विद्यालयमाको अवस्था दयनीय रहेकाे छ । 
कक्षा कोठा छ तर त्यहाँ विद्यार्थी बस्ने डेस्क-बेन्च केही छैन । उनीहरू प्राय: चउरमै बसेर पढ्छन् । कक्षाकोठामा स्थानीयले राति चौपायाहरू राख्न उपयोग गर्ने गरेका छन् । विद्यालयका प्रधानाध्यापकदेखि शिक्षकसम्म प्रायः अनुपस्थित नै हुन्छन् । कक्षा कोठामा रक्सीको बोत्तल समेत देखिएको छ ।

विद्यालयमा शिक्षिका/शिक्षक गरी जम्मा ४ जना रहेका छन् । रजिस्टरमा २५० विद्यार्थीको नाम उल्लेख भए पनि वास्तिवकता फरक छ । पढ्ने विद्यार्थी मात्र ३५ देखि ४० जनासम्म रहेकाे स्थानीय अनिल मण्डल बताउछन् ।

विद्यालयमा रहेका २ शौचालयमध्ये विद्यार्थीले प्रयोग गर्ने शौचालय फुटेर काम लाग्ने अवस्थामा छैन । अर्को राम्रो शौचालय भए पनि त्यो शिक्षकहरूले मात्र प्रयोग गर्ने गर्छन् । दुवै शौचालयमा ताल्चा लगाएर राख्ने गर्छन् ।

नेताको प्रभावमा शिक्षक र व्यवस्थापन समितिले आफूखुशी गर्ने गरेको स्थानीयको आरोप छ । न्यूज २४ टीम त्यहाँ पुग्दा एउटा मात्र कार्यालय सहयोगी रहेको भेटियो । अन्य शिक्षक कता गए भन्ने प्रश्नमा उनी केही बोल्न सकेनन् ।
नगराईन नगर पालिकामा यति बेला भारतीय अनुदानमा अहिले ३ करोड़को लागतमा जम्मा ६ ओटा विद्यालय बन्न लागेको हो । तर विगतको एक दशक अघिदेखि सुरु भएको काम अझै सम्पन्न हुन सकेको छैन । 

नगराइन नगरपालिकामा प्राथमिक विद्यालयका लागि ६ ओटा विद्यालय बनाउने योजनाअनुरूप कार्य हुँदै छ । तर विभिन्न वार्डमा बन्न लागेको विद्यालयदेखि त्यस वार्डका स्थानीयहरु सन्तुष्ट छैनन् । 
कमसल र गुणस्तरहीन कार्य भएपछि यतिबेला प्राथमिक विद्यालयको बन्न लागेको नयाँ भवनकाे काममा वडाबासीले रोक लगाएका हुन् । झन्डै १० वर्ष अघिदेखि कार्य सुरु भए पनि काम सम्पन्न हुन सकेको छैन ।
 त्यस्तै अवस्था नगराइन् नपा १ खड्का टोल रहेको रास्ट्रीय आधारभूत विद्यालयको पनि रहेको छ । नयाँ बन्न लागेको भवनको झ्याल ढोकामा प्रयोग भएको काठ पुरानो र घुन लागेको स्पस्ट देखिन्छ । 
वार्ड १ को सो विद्यालयमा २ सय जना विद्यार्थि रहेको स्थानीय राम शंकर यादव बताउछन । यादबका अनुसार पढ़ाई र खाजा दुबैमा समस्या छ ।

न्यूज २४ को टीम ठीक ३ बजे पुग्दा विद्यालयमा न शिक्षक थिए न विद्यार्थी नै । विद्यालयको अध्यन अध्यापनदेखि समेत सन्तुष्ट छैनन् स्थानीय । 
सरोकारवालाको चरम लापरवाहीको कारण नगराइन नगरपालिकामा रहेका प्राथमिक विद्यालयहरुको हरिबिजोग छ । विद्यार्थीहरुलाई प्राथमिक शिक्षामा विशेष ध्यान दिनुपर्ने ठाउँमा कसैले कुनै चासो दिएको छैन । 

प्रदेश नं २ को राजधानी जनकपुरधामदेखि दक्षिण झन्डै १७ किलोमिटरको दुरीमा रहेको नगराइन नगरपालिकामा रहेको आधारभूत प्राथमिक विद्यालयको यो अवस्थाले स्थानीय सरकार र प्रदेश २ सरकारमाथि समेत प्रश्न चिन्ह लागेको छ । 

 