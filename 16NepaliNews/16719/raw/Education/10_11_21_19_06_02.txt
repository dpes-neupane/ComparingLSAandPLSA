 यतिबेला काठमाडौँ उपत्यका कोरोना संक्रमणको हटस्पट बनेको छ । प्रत्येक दिन देशभर भटिएका कोरोना संक्रमित मध्ये ५० प्रतिशतभन्दा धेरै काठमाडौँ उपत्यकामा र्न भेटिने गरेका छन् । मंसिर ३ गतेको आँकडा अनुसार देशभर कूल २८ हजार ८ सय ७८ कूल संक्रमित रहेका बेला उपत्यकामा मात्रै १५ हजार ६ सय ९० सक्रिय संक्रमित रहेका छन् ।उपत्यकामा संक्रमण समुदायस्तरमा फैलिएर रोक्न सक्ने स्थिति नभएपछि काठमाडौँका नगरप्रमुखहरुले सरकारलाई पुनः लकडाउन सुरु गर्न सुझाव दिएका छन् । अर्कोतिर जाडोयाममा संक्रमण झन् बढ्दै जाने भनेर जनस्वास्वास्थ्यविद्हरुले चिन्ता ब्यक्त गरेका छन् ।यहि बेला त्रिभुवन विश्वविद्यालयले गत चैत महिनादेखि रोकिएका विभिन्न संकायका विभिन्न तहमा वार्षिक परीक्षाहरु सञ्चालन गर्न थालेको छ । आगामी पुस महिनाभित्र परीक्षा सक्नेगरी परीक्षाको कार्यतालिका प्रकाशन गरिरहेको छ । सरकारले त्रिविलाई स्वास्थ्य सावधानीका साथ परीक्षा लिन अनुमति दिएपछि परीक्षा सञ्चालन गर्न थालिएको हो । गत चैत ११ देखि कोरोना रोकथामका लागि जारी गरिएको लकडाउनका कारण विश्वविद्यालयका विभिन्न संकायको परीक्षाहरु रद्द भएको थियो ।हालै कोभिड–१९ व्यवस्थापन केन्द्रका संयोजक समेत रहेका उपप्रधानमन्त्री ईश्वर पोखरेल, स्वास्थ्यमन्त्री भानुभक्त ढकालसहित काठमाडौँ उपत्यकाका नगरप्रमुखहरुले उपत्यकामा कोरोना संक्रमण रोकथाम तथा नियन्त्रणका विषयमा झन्डै ५ घण्टा लामो छलफल गरे । सो छलफलमा उपत्यकाका मेयरहरु संगठित भएको मेयर फोरमका सदस्यहरुले फेरि उपत्यकामा कम्तिमा २१ दिनसम्म लकडाउन गर्न र टोल टोलमा पुगेर कन्ट्रयाक टे«सिङ गर्न सुझाव दिएका थिए । साथै नाकाहरुमा पनि पहिलेभन्दा कडाइ गर्नुपर्ने उनीहरुको माग थियो । नगरप्रमुखहरुले दिएको सुझावलाई मन्त्रीहरुले सकारात्मक रुपमा लिएको उपत्यका मेयर फोरमका प्रवक्तासमेत रहेका मध्यपुर थिमि नगरपालिकाका प्रमुख मदनसुन्दर श्रेष्ठले रातोपाटीलाई बताए । उपत्यकामा कोरोना संक्रमित मध्ये ९० प्रतिशतभन्दा बढी होम आइसोलेसनमा रहेको र उनीहरु घरमा नबसी बाहिर निस्कने गरेका कारण संक्रमण झन् फैलिरहेको उनले बताए ।  बढिरहेको संक्रमणको अवस्थामा न्यूनीकरणका लागि कडा खालको निषेधाज्ञा आवश्यक रहेको उनले बताए । उपत्यकामा फेरि लकडाउन गर्ने भन्नेबारेमा सरकारी तबरबाट हालसम्म कुनै सङ्केत गरिएको छैन ।संक्रमणको जोखिम रहेका बेला त्रिभुवन विश्वविद्यालयले भने गत चैतयता रोकिएका विभिन्न संकाय र तहका वार्षिक परीक्षा सञ्चालनका लागि कार्यतालिका प्रकाशन गरिरहेको छ । बजार व्यवसाय, यातायात, होटल सबै सञ्चालन भएपछि परीक्षा पनि सञ्चालन गर्न सकिने त्रिविका शिक्षाध्यक्ष शिवलाल भुसालले जानकारी दिए । जनस्वास्थ्य मापदण्ड पालना गर्दै परीक्षा सञ्चालन गर्न शिक्षा मन्त्रालयले अनुमति दिएकोले सोही अनुसार दुरी कायम गर्दै, विद्यार्थीहरुलाई पायक पर्ने जिल्लामा समेत सेन्टर राखेर परीक्षा लिने उनले बताए । त्रिविले विद्यार्थीले अनलाइनबाट आफूलाई पायक पर्ने परीक्षा सेन्टर रोजेर परीक्षा दिन पाउने व्यवस्था गरेको उनले बताए । सामाजिक दुरी कायम गरेर परीक्षा लिँदा कक्षाकोठा र परीक्षा सेन्टर भने बढ्ने उनले बताए ।विश्वद्यिालयले सामासजक दुरी कायम गरेर परीक्षा लिँदा कोरोनाको जोखिम नहुने जनस्वास्थ्यविद् डा.बाबुराम मरासिनी बताउँछन् । उनले भने–‘एउटा बेञ्चको छेउमा एकजना, अर्को बेञ्चको भित्तापट्टी एकजना, फेरि अर्को बेञ्चको छेउतिर अर्को जना राखेर परीक्षा लिन सकिन्छ । यस्तै बीचमा एउटा–एउटा बेञ्च छोडेर पनि बिद्यार्थी राख्न सकिन्छ । यसका लागि परीक्षा सेन्टर र कक्षाकोठा बढी चाहिन्छ । एउटा कोठामा ३० जना राखेर परीक्षा लिन सकिन्थ्यो भने अब कि १५ जना वा १० जना राखेर गर्ने हो भने कक्षाकोठा थप गर्नुपर्ने हुन्छ । यसरी परीक्षा लिँदा संक्रमणको जोखिम हुँदैन ।’यस्तै जनस्वास्वास्थ्यविद् डा. समीरमणि दीक्षितपनि मास्क लगाउने र दुरी कायम गर्ने हो स्कूल तथा कलेज सञ्चालनमा समस्या नरहेको बताउँछन् । उनले विश्वका विभिन्न देशमा मापदण्ड बनाएर शैक्षिक संस्था सञ्चालनमा रहेको बताउँदै मापदण्ड बनाएर पढाइ तथा परीक्षालाई अगाडी बढाउन सकिने उल्लेख गरे ।जाडोयाम सुरु भइसकेकाले यो बेला कोरोना संक्रमण अवस्था कस्तो होला, उपत्यकामा कोरोना संक्रमण बढेको अवस्थामा त्रिविले वार्षिक परीक्षा सुरु गरेको सन्र्दभमा विभिन्न पक्षसँग कुराकानी गरेका छौं ।कम्तिमा २१ दिन कडा लकडाउन गरौँ : मदनसुन्दर श्रेष्ठ, मेयर फोरमका प्रवक्ता सरकारसँग अस्ति हामीले गम्भीर रुपमा छलफल ग-यौं । उपत्यकामा लकडाउन गर्ने कुरामा उपप्रधानमन्त्री इश्वर पोखरेल, स्वास्थ्यमन्त्री भानुभक्त ढकाल सकारात्मक नै हुनुहुन्छ ।पहिले गरेको लकडाउन उपलब्धीमुलक भएन जनतालाई थुन्ने जस्तो मात्र भयो । अहिले हामीले भनेको जनतालाई घरभित्र थुन्ने मात्र हैन कि नाकाहरु सिल गरेर लकडान गर्ने । टोल टोलमा समुदायस्तरमा गएर कन्ट्रयाक ट्रेसिङ गर्दै संक्रमितलाई आइसोलेसनमा राख्दै जाने । त्यसका लागि १४ देखि २१ दिन लाग्छ, त्यति समयभित्र उपत्यकाबाट कोरोना मुक्त गर्ने भन्ने हाम्रो प्रस्ताव छ ।खोप नआएसम्म त कोरोना निर्मूल गर्न सकिँदैन । अहिले उपत्यकामा ५० प्रतिशतभन्दा बढी संक्रमित उपत्यकामा मै रहेका छन् । अन्तर्राष्ट्रिय मापदण्ड अनुसार ५ प्रतिशत नयाँ संक्रमित रहनुपर्नेमा हाम्रोमा २५ प्रतिशत भन्दा बढी रहेको छ, यो भयावहस्थिति हो । एकपटक लकडाउन गरेर घनीभूत रुपमा क्लिनअप गर्ने, नाकाहरुमा कडाइ गर्दै विस्तारै खोल्दै जानुपर्छ । अहिले यूरोपतिर पनि लकडाउन सुरु भएको छ । बेला–बेला लकडाउन गर्ने र खोल्ने कामलाई साइकलको चक्रको रुपमा अगाडि बढाउनुपर्छ ।हामीले भनेको लकडाउन पहिला जस्तो महिनौ गर्ने भनेको हैनौँ । यो १४ दिनदेखि २१ दिनसम्मको हुन्छ । कोरोना संक्रमित पत्ता लगाएर १४ दिनसम्म आइसोलेनमा राखेपछि कोरोना फैलन त पाउदैन नी । परीक्षण गर्नका लागि १ हप्ता लगाउने र २१ दिनभित्रमा सम्भावित संक्रमित सबैको परीक्षण गर्ने भन्ने हाम्रो प्रस्ताव हो । त्यसपछि बिस्तारै यातायात खुकुलो बनाउदै जाने भन्ने हो । परीक्षा दिनेहरु, अत्यावश्यक कामका लागि हिँड्डुल गर्ने व्यवस्था सरकारले मिलाउनुपर्छ ।हामीले ५ घण्टा गरेको छलफलमा स्वास्थ्यमन्त्री पनि हुनुहुन्थ्यो, हामीले उपत्यकाको नगरपालिकाको वडास्तरबाट रिर्पोटिङ ग¥यौँ । अहिले कोरोनाको बारेमा उपत्यकामा धेरै लापरवाही भयो त्यसले गर्दा जोखिम धेरै बढ्यो । अहिले शंका लाग्यो भने परीक्षणका लागि स्वाव दिएर आउने त्यसपछि अफिस जाने, बाहिरतिर घुमघाम गर्ने चलन बढेको छ । २४ देखि ४८ घण्टाभित्र रिपोर्ट पोजिटिभ आँउदा धेरैलाई सारिसकेको अवस्था छ ।अहिले २० हजार संक्रमित छन् भने १ हजार जति मात्रै अस्पताल तथा अन्य आइसोलेसन सेन्टरमा छन् भने १९ हजार हाराहारी त आफ्नै घरमा बसेका छन् । हामीलाई आएको रिर्पोट अनुसार होम आइसोलेसनमा बसेका सबै संक्रमित आराम गरेका बसेका छैनन् धेरैजसो बाहिर निस्किएका छन्, मर्निङवाक गर्ने, बजारमा सामान किन्न जानेदेखि घुमघाम गर्ने गरेका छन् । यसले गर्दा थप अन्य व्यक्तिहरुमा पनि सरिरहेको छ । यसरी छोड्ने हो भने त उपत्यकामा अनियन्त्रित रुपमा कोरोना संक्रमण बढिरहने भयो ।यो अवस्था रोक्नका लागि अलिकति कठोर कदम त अवश्यनै चाल्नुपर्ने हुन्छ त्यो भनेको निषेधाज्ञा र लकडाउन नै हो भन्ने बारेमा हामीले छलफल गरेका हौँ । मध्यपुर थिमि नगरपालिकाको कुरा गर्ने हो भने हामीले ३ तारे होटलको सुविधा दिनेगरी ६८ बेडको आइसोलेन सेन्टर सञ्चालन गरिरहेका छौँ । अहिले हाम्रोमा ५ सय ६२ जना एक्टिभ केश छ । आइसोलेसनमा २ जनामात्र बाँकी छन् ।अहिले उपत्यकाको अवस्था हेर्दा ९० प्रतिशत घरमा रहेका छन् भने १० प्रतिशत मात्र आइसोलेसन सेन्टरमा रहेका छन् । अहिले अस्पतालहरुमा पनि ४० प्रतिशत आइसीयू बेड खाली रहेको छ तर बिरामीहरुले बेड पाइरहेका छैनन् भन्ने कुरा पनि आएको छ । यसको पनि समन्वय गर्नुपर्ने अवस्था छ ।सबै क्षेत्र सञ्चालनमा आउने परीक्षा रोक्ने भन्ने कुरा हुँदैन : डा. शिवलाल भुसाल, त्रिवि शिक्षाध्यक्षअहिले कोरोना संक्रमणको अवस्था नरोकिएपनि हामीले भौतिक उपस्थितिमै परीक्षा सञ्चालन गर्न लागिरहेका छौँ । बरु बिद्यार्थी जुन जिल्लामा छन् त्यहीको क्याम्पसमा समन्वय गरेर परीक्षा सञ्चालन गर्ने तयारी छ । परीक्षा सेन्टरहरु थप्ने र विद्यार्थीहरुलाई आफ्नै क्याम्पसमा जानुपर्ने बाध्यतालाई कम गरी तयारी गर्दैछौं । परीक्षा नियन्त्रण कार्यालयले आफूलाई परीक्षा दिन पायक पर्ने स्थान अनलाईनबाट भर्न विद्यार्थीहरुलाई अवसर दिइरहेको छ । विद्यार्थीले आफूले कुन स्थानबाट परीक्षा दिन लागेको हो त्यसबारे त्रिविलाई अगाडी नै जानकारी दिनुपर्ने व्यवस्था गरिएको छ ।केही विद्यार्थीलाई त्यस्तो अप्ठेरो पर्न सक्छ, सबैलाई पर्छ भन्ने होइन् । केही विद्यार्थीलाई जुम्लाबाट, केहीलाई नेपालगञ्जाबाट परीक्षा दिने व्यवस्था गरिरहेका छौँ ।सबै होटल ब्यवसाय यातायात खुला भएको छ । विश्वविद्यालयमा परीक्षा दिन आउने विद्यार्थी भनेका परिपक्व व्यक्ति नै आउने हुन् । के गर्नुपर्छ के गर्नु हुँदैन भन्ने कुरामा विद्यार्थी आफै पनि सचेत छन् । अरु सबै खुला हुन पाउने तर परीक्षा लिन नपाउने भन्ने हुँदैन हामीले दुरी कायम गरेरै परीक्षा सञ्चालन गर्ने भनेका छौँ ।यसका लागि स्वास्थ्य मापदण्ड पालना गर्ने र परीक्षा केन्द्रहरु थप गर्ने भनेका छौँ । हाम्रो कुरालाई विद्यार्थीहरुले पनि मानेका छन् । त्रिविको एक वर्ष नै गुम्ने अवस्था सिर्जना भएको छ । हामीले यसलाई सरल बनाएर लैजाँदैछौँ ।हाम्रो सबै सङ्कायका विद्यार्थीले परीक्षा दिँदा ६ देखि ७ लाख हुन्छ तर अहिले त्यस्तो हुँदैन । हरेक सङ्कायका डीन कार्यालयका आफ्नै परीक्षा सेन्टरहरु हुन्छन्, कतिपय परीक्षा भइपनि रहेको छ । परीक्षा गर्दा सबै विद्यार्थी एकैदिन एउटै सेन्टरमा आउने पनि हैन नी ।यदी लकडाउन गर्ने कुरा भयो भने त्यो हाम्रो बुताभित्रको कुरा रहेन, हामीलाई शिक्षा मन्त्रालयले नै परीक्षा लिन स्वीकृति दिएको छ ।स्कूल क्याम्पस चलाउन सकिन्छ : डा.बाबुराम मरासिनी, जनस्वास्थ्यविद्हिउँदमा चिसो बढ्ने क्रमसँगै संक्रमण झन् बढ्ने हुन्छ । अर्कोतिर जाडोयाममा सँगै मिलेर आगो ताप्ने काम हुन्छ त्यसले पनि एकजनालाई संक्रमण भएको भने अरुलाई पनि सर्ने जोखिम हुन्छ । जाडोमा सँगै सुत्ने, झ्यालढोकाहरु बन्द गर्ने भएका कारण संक्रमण छिटो सर्ने हुन सक्छ ।अहिले त्रिविले परीक्षा सञ्चालन गर्न लागेको सन्र्दभमा भन्नुपर्दा एउटा ठूलो कोठामा सात आठ जना विद्यार्थी राखेर परीक्षा गर्न सकिन्छ । एउटा बेञ्चको छेउमा एकजना, अर्को बेञ्चको भित्तापट्टी एकजना, फेरि अर्को बेञ्चको छेउतिर अर्को जना राखेर परीक्षा लिन सकिन्छ । अर्को भनेको एउटा बेञ्च छोडेर अर्को बेञ्चमा बिद्यार्थी राख्नपनि सकिन्छ । यसका लागि परीक्षा सेन्टर र कक्षाकोठा बढी चाहिन्छ होला । एउटा कोठामा ३० जना राखेर परीक्षा लिन सकिन्थ्यो भने अब कि १५ जना वा १० जना राखेर गर्ने हो भने कक्षाकोठा थप गर्नुपर्ने भयो । परीक्षा निरीक्षकपनि अलि बढाउनु प¥यो त्यति त हो नी ।सडक यातायात, बजार ब्यवसाय, काम धन्दा सबै चलेको छ भने विद्यार्थीले ३ घण्टा परीक्षा लिन त्यति ठूलो इस्यू बनाउनुपर्छ जस्तो मलाई लाग्दैन । स्कूलपनि यसरी नै चलाउन सकिन्छ । उदाहरणको लागि एउटा कक्षामा ४० जना विद्यार्थी छन् । बिहान ८ बजेदेखि १२ बजेसम्म १० जना बोलाउने, १२ देखि १ बजेसम्म खाली गर्ने, १ देखि ४ बजेसम्म अर्को समूहलाई बोलाउने । बाँकी रहेका २० जनालाई भोलिपल्ट बोलाउने, अरुलाई यहाँ पठाएको तिमीहरु अनलाइनबाट हेर भन्ने । शिक्षा मन्त्रालयमा कस्ता मान्छे छन् मैले बुझ्न सकेको छैन । यसरी अस्तिनै देखि विद्यालय चलाएको भए विद्यार्थीहरुको पढाइ पनि बिग्रिने थिएन । नर्सरीमा बच्चाहरुलाई त्यसरी पढाउन नसकिएला तर माथिल्लो कक्षाका विद्यार्थीलाई त यसरी दुरी कायम गर, हात नमिलाउ, यसरी बस भनेर सिकाएपछि मान्छन् । हात धुन लगाउने । ४ घण्टामात्र पढ्ने वातावरणमात्र बनाउँदा पनि उनीहरुले धेरै कुरा सिक्छन् । गाउँमा त विद्यार्थी नै धेरै हुँदैनन्, त्यहाँ संक्रमणको जोखिमपनि अत्यन्तै न्यून पनि छ । कतिपय बिद्यालमा शिक्षक पनि कम छन् । त्यस्तो ठाउँमा त अस्तिनैदेखिस्कूल चलाउन सकिन्थ्यो ।मास्क लगाउने र दुरी कायम गर्ने हो भने विद्यालय क्याम्पस सञ्चालन गर्न समस्या छैन : डा. समीरमणि दीक्षित, जनस्वास्थ्यविद्जाडोयाममा संक्रमण बढ्नेभन्दापनि हामीले गर्ने व्यवहारमा फरक पर्छ । ९ महिनाको अनुभवलाई हेर्दै मास्क लगाउने र दुरी कायम गरेर दैनीक व्यवहार सञ्चालन गर्ने हो भने जाडोयामले खासै फरक पार्दैन । अहिले अष्ट्रेलिया, न्यूजिल्याण्ड लगायत यतिबेला जाडो हुने, अब गर्मीमा जाँदै गरेका दक्षिणी गोलार्दका विश्वका अन्य देश हेर्ने हो भने उनीहरुमा त्यसरी ह्वात्तै बढेको देखिएन् । कतिपय देशले नियन्त्रण नै गरे । यता ल्याटिन अमेरिकातिर हेर्ने हो भने जाडोमा त्यहाँ संक्रमण ह्वात्तै बढ्यो । जहाँ राज्य र नागरिकले हातेमालो गरेर मास्क र दुरी कायम गर्ने, भीडभाड नगर्ने हो भने खासै फरक पर्दैन । छातीको समस्या, दम, मुटुको समस्याले गर्दा बृद्धबृद्धा र जोखिम समूहमा रहेकाहरुलाई त्यसैपनि जाडो मौसम राम्रो मानिदैन् । यस्तो समस्या भएकालाई कोरोना लाग्यो भने कडा लक्षण देखाउन सक्छ । तर स्वास्थ्य मापदण्ड पालना गर्ने हो भने आम नागरिकलाई यसले खासै असर पु-याउँदैन  ।मास्क लगाउने र दुरी कायम गर्ने हो भने विद्यालय क्याम्पस सञ्चालन गर्न समस्या छैन  । अरु देशको उदाहरण हेर्ने हो भने स्कूल कलेज खोलेका कारण संक्रमण बढेको भन्ने कहिँपनि देखिएको छैन् । यूरोपमा, पाकिस्तानमा हेर्ने हो भने स्कूल कलेज खुला नै छ । विभिन्न देशहशरुले आफ्नो मापदण्ड निर्धारण गरेर कडा रुपमा कार्यान्वयन गरेर लग्यो भने स्कूल कलेजबाट संक्रमण फैलिदैन भन्ने कुरा विज्ञानले नै बोलिसक्यो ।विश्वविद्यालयले परीक्षा लिँदा अलिकति हावा खेल्ने ठाउँमा वा ठूलो ठाउँमा दुरी कायम गरेर मास्क लगाएर गर्न सकिन्छ । त्यो अरु देशले पनि गरेका छन्, हामीले पनि गर्न नसकिने कुरा हैन । यसको मुख्य कुरा मापदण्ड पालना गर्न सक्नुहुन्छ कि हुँदैन भन्ने हो । यसका लागि सुरक्षा संयन्त्रको मद्दत लिएर पनि गर्नुपर्ने हुन्छ । मुख्य कुरा त मास्क लगाउनु र दुरी कायम गर्नु नै हो ।