

 
काठमाडौँ । बागबजारस्थित साइबर एन्ड लाइब्रेरी सर्भिसेजले काठमाडौँबाहिरका स्कुलहरुलाई ठग्दै आएको खुलासा भएको छ । विभिन्न जिल्लाका सामुदायिक विद्यालयका प्रधानाध्यापकहरुको मोबाइलमा एसएमएस पठाएर प्रलोभन देखाउँदै र पैसा असुली गर्ने गरेको भन्दै गुनासो विभिन्न स्कुलमा कार्यरत शिक्षकहरुबाट गुनासो आएको छ ।  
सो संस्थाबाट देशभरिका सामुदायिक विधालयका प्रअहरुको मोबाइलमा ‘तपार्इको विद्यालय ‘लाइब्रेरी आइसिटी’मा छनोट भएको छ’ भनी म्यासेज पठाएको पाइएको छ । (हेर्नुहोस् एसएमएसको स्क्रिनसट)

यसरी छनोट भएका स्कुललाई उक्त संस्थाले कलर फोटोकपी मेसिन प्रोजेक्टर, प्रिन्टर , सिसी क्यामेरा, इ–लाइब्रेरी तथा पुस्तकहरु पाइने प्रलोभन देखाउँदै त्यसका लागि लाग्ने शुल्कको रुपमा रु २५ हजार प्रतिविद्यालय उठाउने गरेको पाइयो । तर ती सामग्री गुणस्तरहीन भएको र आफूहरु ठगिने गरेको शिक्षकहरुले गुनासो गरेका छन् । (हेर्नुहोस् शिक्षक मासिक पत्रिकामा छापिएको विज्ञापन) 

आफूलाई साइबर एण्ड लाइब्रेरी सर्भिसको प्रमुख बताउने प्रकाश बरालले यसरी विभिन्न स्कुलका शिक्षकहरुलाई ती सामान खरिद गर्न लगाउने गरेको दार्चुलाबाट आएका एक सरकारी स्कुलका शिक्षकले न्युज २४ लाई बताए ।
‘हामी दार्चुलाबाट सो संस्थामा पुग्दा कमसल खालको समान बेचेर ठगी गर्ने नियत रहेको थाहा पायौँ,’ केदारेश्वरी माध्यमिक विद्यालय, नौगाडका राहत शिक्षक प्रेमबहादुर ठगुन्नाले भने, ‘यसरी प्रलोभनमा परी धेरै जिल्लाका सरहरुले समान बुझिसकेका छन् । हामीले कसरी हाम्रो विद्यालय के आधारमा कसरी छनोट भएको हो भनी बुझ्न् खोज्दा संस्थाका प्रमुख बरालले आधा एनजिओ सपोर्ट र आधा डोनेसन रहेको जवाफ दिए ।’ तर समान् को मुल्य २५ हजार पनि नरहेको भन्दै संस्थाले आफूहरुलाई ठगेको उनको भनाइ छ । 
ठगुन्नाका अनुसार, संस्थाले उपलब्ध गराउने सामानमध्ये प्रिन्टरको बजार मुल्य सोध्दा सो सामान पुरानो मोडेलको रहेको र हाल बजारमा उपलब्ध नरहेको पाइयो । शिक्षक मासिकमा समेत विज्ञापन छापिएको देखेर आफूहरु दुर्गम ठाउँबाट आशा र विश्वासले आएको तर संस्थामा पुगेपछि मात्र ठगी गर्ने गरेको थाहा भएको उनको भनाइ छ । 
उनले भने, ‘विज्ञापनमा उल्लेख गरिएको भन्दा फरक र कमसल सामग्री दिन खोजेपछि हामीले चैँ बुझेनौँ । दुर्गममा फोनसम्म नलाग्ने ठाउँका लागि वाइफाईवाला सिसि क्यामेरा अनि सानो होम प्रोजेक्टर रहेछ । तर धेरै स्कुलहरुले पैसा तिरिसकेपछि सामान बुझेका रहेछन् ।’
ती सामान र सहयोग गर्ने एनजिओको थप विवरण खुलाइमाग्न आग्रह गर्दा संस्थाले नमानेको भन्दै यसरी देशैभरिका सामुदायिक विद्यालयलाई ठगी गर्ने उक्त संस्थाबारे छानबिन गरी दोषी देखिएमा कारबाही हुनुपर्ने पीडित शिक्षकहरुले माग गरेका छन् । 

 