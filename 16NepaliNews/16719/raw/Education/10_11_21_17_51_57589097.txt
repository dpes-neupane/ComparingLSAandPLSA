

 
दान बहादुर बुढा
कार्तिक २९, मुगु । ग्रामिण जिल्लाका सरकारी विद्यालयमा हुने लापरवाहीको पछिल्लो उदाहरण मुगु जिल्लाको सोरु गाँउपालिका-६ जिमा गाँउमा रहेको श्री नेपाल राष्ट्रिय प्राथमिक बिद्यालयमा देख्न सकिन्छ ।  

विद्यालयमा कक्षा १देखि ५ सम्मका विद्यार्थीहरु १० बज्नु अघिनै पुगी सकेका हुन्छन् तर विद्यालयमा कार्यरत शिक्षकहरु ११ बजे सम्म आईपुग्दैनन् । विद्यार्थीहरु दैनिक १ घण्टा जसो खेलमैदानमा खेलेर यसै समय बिताउने गरेका छन् । विद्यालयमा बाहुन, क्षेत्री र दलित समुदायका कक्षा १ देखि ५ सम्म पढ्ने करिव १ सय ५० जना विद्यार्थी छन् । उक्त बिद्यालयमा एक जना बालबिकास सहजकर्ता सहित अन्य तीन जना शिक्षक छन् । 
विद्यालयमा कार्यरत प्रधानाध्यापक गणेश भट्ट र अर्का शिक्षक टंक भट्ट दशै बिदादेखि विद्यालयमा अनुपस्थित छन् । यी बाहेक अन्य तिनै जना शिक्षक गाँउमा भएपनि दिनहु ११ बजे भन्दा अगाडी कहिल्यै विद्यालयमा पुगेका हुदैनन् । विद्यालयको समयमा प्रधानाध्यापक भट्ट र अर्का शिक्षक मल्ल मदिरा सेवन गरेर आउने गरेको विद्यार्थीहरु बताउँछन् । 
विद्यालयमा नियमित आउनेमा बालबिकास कक्षाकी शिक्षिका मायादेबी भट्ट एक मात्र रहेकोे कक्षा ५ मा अध्यनरत बिद्यार्थी भक्ति लावड बताउछन् । विद्यालयमा अन्य शिक्षक नआएको दिन शिक्षिका भट्टलेनै ईसिडीदेखि कक्षा ५ सम्मका बालबालिकालाई एकै कक्षामा राखेर पढाउेने गरेकी छिन् ।
मंगलबार बिहान १० बजे उक्त विद्यालयमा पुग्दा बिद्यालयका सबै ढोका बन्द थिए । बिद्यार्थीहरु सबै खेलमैदानमा खेलिरहेका थिए । ११ बजे बालबिकास कक्षाकी सहजकर्ता मायादेबी भट्टले हतार हतारले कोठा खोलेर बिद्यार्थीलाई आफनो कक्षा कोठामा जान लगाईन । गाँउमा रहेका शिक्षक धनकर्ण मल्ल ११ बजे बिद्यालयमा पुगेका थिए भने प्रधानध्यापक गणेश भट्ट अर्का शिक्षक टंक भट्ट बिद्यालयमा कहिले आउछन भन्ने कुनै जानकारी नभएको अभिबावक भिम बहादुर खत्रिले बताएका छन ।
विद्यालयको एक मिनेट टाढा वडापालिकाको कार्यालय छ । वडा अध्यक्ष सोही गाँउका बासिन्दा हुुन् । विद्यालयमा दशै बिदा भएदेखि प्रधानध्यापक भट्ट र अर्का शिषक टंक बिद्यालयलाई जानकारी नदिई अनुपस्थित छन् । यसबारे वडा अध्यक्षलाई जानकारी गराएपनि कुनै कारबाही नगरेको बताउँछन् अबिभावक मंगल कार्की । 
बालबालिकाको पढाईमा बाधा पर्ने गरी नियमित बिद्यालय नआउने शिक्षकहरुलाई तत्काल कारबाही गर्न माग हुन थालेपछि अहिले नियमित विद्यालय नआउने श्रिक्षकको हाजिरीमा कैफियत देखाएर नसीयत दिइने सोरु गाँउपालिकाका अध्यक्ष लोकबहादुर शाहीले बाचा गरे । 

 