

 
बाँके। नेपालगञ्जको वडा कार्यालयले आफ्नो वडाको  निजी विद्यालयको शुल्कमा एकरुपता ल्याउने भएको छ । शनिबार वडा अध्यक्ष कृष्ण कार्कीको अध्यक्षतामा मनिकापुरमा सञ्चालनका रहेका संस्थागत विद्यालयका सञ्चालकहरुको बैठकले शुल्कलगायतका विषयमा एकरुपता ल्याउने निर्णय गरेका हुन् । 
संस्थागत विद्यालयका संचालकहरुको बैठकले वर्गिकृत भएका र नभएका विद्यालयले लिने भर्ना शुल्क र मासिक शुल्कका विषयमा सर्वसम्मत निर्णय गरे अनुसार पिजीमा ‘ख’ वर्गमा रहेका विद्यालयले एक हजार ५००, ‘ग’ वर्गमा परेकाले एक हजार ३०० र वर्गिकरणमा नपरेका विद्यालयले एक हजार रुपैयाँ शुल्क लिन पाउने भएका छन् । जसमा बिद्यार्थीको खाजा समेत समावेश गरिएको छ ।
संस्थागत विद्यालयमा  नर्सरी ‘ख’ वर्गले १ हजार १ सय ५०, ‘ग’ वर्गले ९०० र वर्गिकरणमा नपरेको विद्यालयले ७ सय ५० रुपैयाँ मात्रै शुल्क लिन पाउने छन् । कक्षा १० मा ‘ख’ वर्गले २ हजार ६०० र ‘ग’ वर्गले दुई हजार रुपैयाँ मात्रै शुल्क लिने निर्णय गरिएको छ । उक्त  बैठकमा  भर्ना शुल्क विद्यालय अवधिमा एक पटक मात्रै लिन पाउने र वार्षिक शुल्क दुई महनाको भन्दा धेरथोर गर्न नपाउने सहमति भएको छ ।
एक विद्यालयबाट अर्को विद्यालयमा स्थानान्तरण हुने विद्यार्थीका लागि निर्वाधरुपमा चारित्रिक लगायतका अन्य प्रमाणपत्र उपलब्ध गराउने पर्नेछ ।
 

 