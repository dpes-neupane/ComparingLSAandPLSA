



लोकेन्द्र खनाल

रुकुम। तीन वर्ष अघिदेखि पूर्वी रुकुमको भूमे गाउँपालिकाको काँक्रीमा रहेका आठवटा सामुदायिक विद्यालयमा बहुभाषामा अध्यापन सुरु भएपछि विद्यार्थीको आकर्षण बढेको छ । २१ वर्ष अघिदेखि त्यस क्षेत्रका विद्यालयमा बहुभाषामा शिक्षण शुरु गर्ने जिल्ला शिक्षा पठ्यक्रम विकास समितिको पहल भए पनि त्यो सम्भव भएको थिएन । तर अहिले बिभिन्न संस्थानको पहलमा वहुभाषा अध्ययन सुरु गरिएपछि विद्यार्थी लाभान्वित भएका छन् । 
सामुदायिक विद्यालयमा बहुभाषामा पढाइ शुरु हुनथालेपछि विद्यार्थीको आकर्षण बढेको बताइएको छ । बहुभाषामा शिक्षण शुरु भएपछि विद्यार्थी पनि सक्रियताका साथ विद्यालयमा आउने र शिक्षण क्रियाकलापमा सहभागी हुने गरेको आधारभूत खाबाङका प्रधानाध्यापक गोवद्र्धन बुढाले जानकारी दिनुभयो । स्थानीय मगर खाम भाषाकोे संस्कारबाट हुर्केका बालबालिकाले नेपाली भाषामा मात्र पढ्दा नबुझेर समस्या हुने गरेको भए पनि अहिले त्यस्तो समस्या हटेको मगर खामभाषी शिक्षिकाको अनुभव रहेको छ ।
आठ विद्यालयका कक्षा ३ सम्ममा अहिले अँग्रेजीबाहेक अरु सबै विषय बहुभाषा नेपाली र स्थानीय मगर खाम भाषामा पढाइ भइरहेको छ । पाठ्यक्रममा बहुभाषा शिक्षणअन्तर्गत मगरखाम, नेपाली र अंग्रेजी भाषा रहेको छ । आगामी दिनमा माथिल्ला कक्षा र अन्य विद्यालयमा पनि बहुभाषा शिक्षाको लागि आफुहरुले सहयोग गर्ने तयारी गरिरहेको मिक नेपाल रुकुमका कार्यकारी निर्देशक अविना वुढामगरले जानकारी दिनुभयो ।
कालो अक्षरका नेपाली र अंग्रेजी भाषामा रहेका किताबमा रातो रङ्ग प्रयोग गरेर स्थानीय मगर खाम भाषामा परिमार्जन गरिएको छ । आफ्नै भाषामा पढाइ हुन थालेपछि विद्यार्थी पनि खुसी देखिएका छन् ।

 