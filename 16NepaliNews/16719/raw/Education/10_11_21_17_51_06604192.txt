

 
काठमाडौं, ५ पुष । हरियो रङको भ¥याङ, रात्ताम्मे छ । त्यो पनि पान खाएर थुकेर । बाहिर गुट्खाको खोल छ । अनि सुन्तलाका बोक्रा यसरी छरिएका छन्, कि त्यो पार्क हो ।  
काठमाडौंको त्रिचन्द्र कलेज नेपालकै सबैभन्दा पूरानो कलेज हो । स्थापनाको सय वर्षमा हजारौं विद्वान जन्माएको गौरवमय इतिहास छ योसँग । तर, यहाँ अध्ययन गर्ने विद्यार्थी कलेजको इतिहास मेट्न उद्दत छन् । बाहिरबाट जति भव्य देखिन्छ, भित्र त्यति नै कुरुप । 
शिक्षाको मन्दिर भनेर शिक्षण संस्था चिनिने गर्दछ । तर, हरियो भित्ता र सिंढीको रङ रातो हुन थालेको छ । अध्ययन गर्न जाने ठाउँ भन्दा पनि पार्क जस्तो बनेको छ, कलेज । घाम ताप्ने र सुन्तला खाने । जताततै माकुराको जालो छ । परेवाले गुँड बनाएको छ भने परेवाको दिशाले कक्षा कोठा नै र्दुगन्धित छ । लाग्छ, कलेज सदियौंदेखि बन्द छ र भुईँमा बर्षौँदेखि कुचो लगाइएको छैन । 
दुर्गन्धित शौचालय शौच गर्नसमेत नसक्ने अवस्थामा छ । यो दुरावस्थाका बारेमा प्रशासन जानकार छ । तर, यस्तो हुनुमा कर्मचारी अभावलाई दोष दिन्छ प्रशासन । कलेजमा विभिन्न राजनीतिक दलका भातृसंगठनको दबदबा छ । तर, कसैलाई यो दृष्यले छोएको छैन । निर्माण, मर्मतसम्भार र रङ्गरोगन इत्यादिका नाममा यस्ता संगठनले क्याम्पसलाई दुहुनो गाई बनाइरहेका छन् । अनि, कलेज प्रशासन मुकदर्शक बनिरहेको छ । 

 