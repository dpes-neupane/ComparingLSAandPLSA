

 
उत्तम पौडेल 
 पोखरा । यहाँका सरकारी विद्यालयमा जागिर खाने शिक्षक तथा कर्मचारीहरू प्रत्यक्षरुपमै राजनीतिमा उत्रिएर कानुनी राजका खिल्ली उडायने गरेको पाइएको छ ।  
सरकारी विद्यालयमा शिक्षक पदमा जागिर खाएर राज्यकोषबाट तलब खाने अनि काम राजनीतिक दलको गर्नेहरूबाट मुलुकले कस्तो सुशासनको अपेक्षा गर्ने भन्ने प्रश्न उब्जिएको छ । पछिल्लोपटक यस्तै केही शिक्षक कर्मचारीहरू सक्रिय राजनीतिक नेतृत्वमा रहेको तथ्य हामीलाई प्राप्त भएको छ । 

 पोखरा महानगरपालिका वडा नं. १४ स्थित सञ्चालनमा रहेको शुक्रराज बलभद्र मावि छिनेडाँडामा कार्यरत शिक्षक कृष्णबहादुर कुँवर (वटुकृष्ण) नेकपा वडा नं. १४ को राजनीतिक संयन्त्रको सदस्य रहेको पाइएको छ । 
साविक वडा नं. १४ र १८ नम्वर वाड एकिकृत भई १४ नम्बर वाड कायम भएपछि र नेकपा एमाले र माओवादी केन्द्र एकतापछि बनेको दल नेकपा को राजनीतिक संयन्त्रमा शुक्रराज बलभद्र मावि मा सहायक प्रधानाध्यापक समेत रहेका स्थायी शिक्षक कृष्ण बहादुर कुँवर सदस्य रहेका छन् । यस्तै सोही विद्यालयमा कार्यरत लेखापाल माओ थापा पनि सोहि राजनीतिक संयन्त्रमा सदस्य रहेको पुष्टि भएको छ । पोखरा महानगरपालिका वाड नं. १४ मा खड्कबहादुर विश्वकर्मा र विजय सुवेदीको संयुक्त कमाण्डमा पार्टीको संयन्त्र गठन गरिएको छ । 
शिक्षक कृष्ण बहादुर कुँवर 
 नेकपाको महानगर कमिटिले केही समयअगाडि दलकोे वडा संयन्त्रका सदस्यहरू तोकेको थियो । साविक एमाले वडा नं. १४ का अध्यक्ष विजय सुवेदी र वडा नं. १८ का माकेका वडाअध्यक्ष खड्कबहादुर विश्वकर्मा दुईजनालाई इन्जार्ज तोकिएको छ । 
उनीहरू आलोपालो बैठकको नेतृत्व गर्छन् र संयन्त्रले टुंगो लगाउन नसकेका विषयहरूमा समन्वयकारी भूमिका निर्वाह गर्छन् । पछिल्लोपटक गठन गरिएको नेकपाको वडा राजनीतिक संयन्त्रण पार्टी सञ्चालन गर्ने आधिकारिक निकाय हो । 

यस पार्टीमा सक्रिय सदस्य रहेका व्यक्तिहरू कृष्ण बहादुर कुँवर र माओ थापा सरकारी विद्यालयको जागिरे हुन् । शिक्षक कृष्णबहादुर कुँवर (वटुकृष्ण) यो कुरा स्वीकार गर्छन् । उनले यो गलत हो पनि भनिरहेका छन् तर उनी दोहोरो भूमिका निर्वाह गरिरहेका छन् । 
 कानुनी राजको उपहास
 यो एउटा प्रतिनिधी घटना मात्र हो । सत्तारुढ दलकै कार्यकर्ताहरूबाट कानुनको दोहन हुने गरी दोहोरो भुमिकामा प्रस्तुत भएको विषयले यतिखेर चर्चा पाएको छ । मुलुकको साशन व्यवस्था चलाउने सत्तासिन पार्टी स्वयम् कानुनविपरीत राजनीतिक दलको सदस्य र सरकारी (लाभको) पदमा संग्लन भएको विषयलाई राज्यका कानून कार्यान्वयन गर्ने निकायले कसरी नियमन गर्छन् ? 

 पोखरा महानगरपालिकाका वरिष्ठ कानुन अधिकृत नारायणप्रसाद शर्मा सरकारी कोषबाट तलब–भत्ता खाने शिक्षक तथा कर्मचारी राजनीतिक दलको सदस्य हुनु कानुनविपरीत हुने बताउँछन् ।  शर्माले भने, ‘दलको सक्रिय पदमा रहे–भएको पुष्टि भएमा जागिरबाट निलम्बन समेत हुन सक्दछन् ।’ 
 प्रधानाध्यापक भोलानाथ पौडेल 
यी दुई व्यक्तिकृष्ण बहादुर कुँवर र माओ थापाको प्रकरण पुष्टि भइसकेको छ । यता शुक्रराज बलभद्र मावि छिनेडाँडाका प्रधानाध्यापक भोलानाथ पौडेलले कृष्णबहादुर कुँवर आफ्नो विद्यालयका स्थायी शिक्षक एवम् सह–प्रधानाध्यापक र माओ थापा विद्यालयकै लेखापाल रहेको पुष्टि गरे । तर उनका अनुसार यी दुवैले विद्यालय समयमा पार्टीको काम नगरेको वा विद्यालयलाई दिनुपर्ने समय दिएको जिकिर गर्छन् । 
 यी दुई पात्र दोहोरो भुमिकामा रहेको प्रकरणलाई राज्य निकायले कसरी छानबिन गर्छ त्यो भने प्रतिक्षाको विषय बनेको छ ।

 