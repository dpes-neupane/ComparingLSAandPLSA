मकवानपुर । मदन भण्डारी स्वास्थ्य विज्ञान प्रतिष्ठानले असार १४ गतेबाट आफ्नो शैक्षिक कार्यक्रमको सुरुवात गर्ने भएको छ । स्व. मदन भण्डारीको जन्म जयन्तीको अवसर पारेर असार १४ गते मदन भण्डारी स्वास्थ्य विज्ञान प्रतिष्ठानले आफ्नो शैक्षिक कार्यक्रमको शुभारम्भ गर्ने तयारी गरेको हो ।हेटौंडाको मोटल एभोकार्डोमा भोली करिव २ बजे मदन भण्डारी स्वास्थ्य विज्ञान प्रतिष्ठानले एक विषेश समारोहका बीच आफ्नो शैक्षिक कार्यक्रमको शुभारम्भ गर्ने प्रतिष्ठानका रजिष्ट्रार राजेश प्रसाईले जानकारी दिए । उक्त कार्यक्रमलाई प्रधानमन्त्री केपी शर्मा ओलीले भर्चुअल माध्यमबाट सम्बोधन गर्ने तय भएको उनले बताए । ‘यो हाम्रो लागि राम्रो अवसर हो, स्व. नेता मदन भण्डारीको जन्म जयन्तीको अवसर पारेर हामी भोलिबाट मदन भण्डारी स्वास्थ्य विज्ञान प्रतिष्ठानको शैक्षिक कार्यक्रमको शुभारम्भ गर्दैछौं । उक्त कार्यक्रमलाई प्रधानमन्त्री केपी शर्मा ओलीले बालुवाटारको कन्ट्रोल रुमबाट भर्चुअल सम्बोधन गर्ने कार्यक्रम रहेको छ, यो हाम्रो लागि विषेश अवसर हो,’ उनले भने ।कार्यक्रम बागमती प्रदेशको मुख्यमन्त्री डोरमणि पौडेलको सभाध्यक्षतामा हुने प्रसाईले जानकारी दिए । बागमती प्रदेश सरकार मातहतको उक्त प्रतिष्ठानले नेपाल सरकारबाट यसै शैक्षिक सत्रबाट चिकित्सा शास्त्र तर्फको स्नातक तहको ३ वटा संकाय अध्यापनको अनुमती पाएको छ । प्रतिष्ठानले यस वर्ष चिकित्सा शास्त्रका स्नातक पब्लिक हेल्थ, स्नातक फार्मेसी, ल्याब टेक्नोलोजी बिषय अध्यापनको अनुमति पाएको हो । चिकित्सा शिक्षा आयोगबाट प्रतिष्ठानलाई स्नातक तहको पब्लिक हेल्थ (बीपीएच) को २० सिट, स्नातक फार्मेसी (बीफर्मा) र ल्याव टेक्नोलोजिष्ट (बीएस्सी एमएलटी)को ३०÷३० सिटको अध्ययन अनुमति पाएको हो ।  