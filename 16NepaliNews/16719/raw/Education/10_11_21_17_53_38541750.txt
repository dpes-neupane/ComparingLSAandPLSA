

 
काठमाडौं । पारमाणविक भट्टी केन्द्र सञ्चालन गर्ने अनुमति निजी क्षेत्रलाई नदिन विज्ञहरुले सरकारलाई सुझाव दिएका छन् । भारत र चीनजस्ता दुई ठूला छिमेकी देशको बीचमा रहेको नेपालका लागि पारमाणविक भट्टीको स्थापना र सञ्चालन संवेदनशील भएकाले निजी क्षेत्रलाई दिन नहुने विज्ञहरुले सुझाएका हुन् ।  

शिक्षा तथा स्वास्थ्य समितिको बैठकमा विज्ञहरुसँगको छलफलका क्रममा प्राध्यापक सुरेन्द्रप्रसाद पण्डित र चिकित्सक शान्तलाल श्रेष्ठले ठूलाठूला युद्धमा प्रयोग हुने पारमाणविक भट्टी उत्पादन गर्ने अधिकार सरकारमा मात्रै निहीत हुनुपर्ने बताएका छन् ।
प्राध्यापक पण्डितले संवेदनशील विषय भएकाले त्यसतर्फ सरकारलाई गम्भीर भएर सोच्न पनि आग्रह गर्नुभयो । चिकित्सक शान्तलाल श्रेष्ठले रेडियोधर्मी पदार्थको सुरक्षित प्रयोगका लागि ल्याइएको विधेयक ठिक भए पनि पारमाणविक भट्टी स्थापना गर्ने सम्बन्धमा विधेयकमा समावेश गरिएको प्रावधान भने उचित नभएको बताउनुभयो ।

सरकारले संघीय संसदमा दर्ता गराएको पारमाणविक तथा रेडियोधर्मी पदार्थको सुरक्षित तथा शान्तिपूर्ण प्रयोग गर्नसम्बन्धी बनेको विधेयकमा पारमाणविक भट्टी निजी क्षेत्रले पनि सञ्चालन गर्नसक्ने प्रावधान राखिएको छ । त्यसप्रति पनि विज्ञहरुको आपत्ति छ । 

 