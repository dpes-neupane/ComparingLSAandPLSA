कोभिड–१९ को विश्वव्यापी महामारीले १५ अप्रिल २०२० सम्ममा एक सय ९१ मुलुकका एक अर्ब ६० लाखभन्दा बढी बालबालिका र युवायुवतीलाई स्कुलबाहिरै रहन बाध्य बनाएको छ । यो संख्या विद्यालय÷कलेजमा भर्ना भएका विश्वभरका करिब ८० प्रतिशत विद्यार्थीको हो । विद्यालय भर्ना भएकै बालबालिकाले पनि जीवन चलाउन अत्यावश्यक सीप नपाइरहेको विश्वव्यापी समस्या हामीले बेहोर्दै आएकै छौँ । त्यसमाथि अहिले त विद्यालयहरू नै बन्द छन् । र, विश्वभरका मानिस घरभित्रै कैद छन् । अनि यहीवेला अनलाइन पठनपाठनको अभ्यास तीव्र बनेको छ । नेपालमा पनि निजी विद्यालयहरू आफूलाई अनलाइन मोडमा लैजान आतुर छन् । त्यसका दुई कारण देखिन्छन् । पहिलो– टाढैबाट भए पनि उनीहरू विद्यार्थीलाई सिकाइ क्रियाकलापमा ‘इंगेज’ गराइरहन चाहन्छन् । त्यससँगै स्कुल क्यालेन्डरको व्यवस्थापन पनि गर्नुछ, उनीहरूलाई । दोस्रो हो– प्रतिस्पर्धी स्कुलहरूको दबाबमा परेका छन् । त्यसैले जसरी पनि अनलाइन कक्षा सुरु गर्नुछ, परिणाम जेसुकै होस् ।दूरशिक्षाका लागि नेपालका निजी विद्यालयहरूले समातेको ट्रेन्ड असंगत महसुस हुन्छ । कतिपय यस्ता विद्यालय छन्, जोसँग अनलाइन शिक्षा प्रणालीमा प्रवेश गर्न पर्याप्त स्रोत, साधन उपलब्ध छ । अनि विज्ञ र अभिभावकहरूको साथ–सहयोग पनि । उनीहरूसँग शिक्षकहरूलाई प्रविधियुक्त बनाउन सक्ने इच्छाशक्ति मात्र छैन, दक्ष शिक्षक पनि साथमा छन् । र, दूरशिक्षाको रणनीति पनि हातमा छ । ती बाहेकका विद्यालयहरूले भने उचित योजना र पर्याप्त परामर्शबिनै हाँपझाँप गर्दै विद्यार्थी र अभिभावकलाई अनलाइन कक्षा शुरु गर्न बाध्य बनाए । आफ्ना सन्तानका लागि घरबाटै अनलाइन शिक्षा प्रणाली अपनाउन अभिभावकसामु दबाब सृजना गराए । नेपालका अधिकांश अभिभावक र विद्यार्थी (राजधानी काठमाडौंमै पनि) सँग घरमा कम्प्युटर र इन्टरनेट सुविधा उपलब्ध छैन । अचानक आएको अनलाइन कक्षाको बाढीमा हेलिन उनीहरू बाध्य भएका छन् । यो चुनौती उनीहरूले लाचार बनेर स्वीकार्नु परेको छ । शिक्षाको यो डिजिटल विभाजनले एउटा ठूलो असमानतालाई उदांगो बनाएको छ, जसका कारण शिक्षामा समानताको अपेक्षालाई अझ बढी जटिलतातर्फ धकेल्छ ।दूरशिक्षाको माहोलमा यस असमानतालाई दूर गर्नु नेपालजस्ता विकासशील मुलुकका लागि ठूलो चुनौतीको विषय हो । विद्यार्थीहरूको पृष्ठभूमिको विविधताबीच निजी विद्यालयहरूले विविध आयामहरूमा रूपान्तरित गर्नुपर्ने आवश्यकता देखिन्छ । कम आय भएको परिवारका, विशेष आवश्यकतावाला, दूरदराजका, घरको जोखिमपूर्ण स्थितिलगायत विविध अवस्थाका छात्रछात्राहरूलाई एउटै मालामा उन्ने रणनीतिको आवश्यकता पनि देखिन्छ । दूरशिक्षाको यो मोडेल कहिलेसम्म लम्बिने हो भन्ने पनि निश्चित छैन । किनकि, हालै शिक्षा मन्त्री गिरिराजमणि पोखरेलले स्थिति सामान्य भएपछि पनि शैक्षिक संस्थाहरू अन्तिममा मात्र खुल्ने बताएका छन् । विद्यालयहरू नियमित हुन २–३ महिना लाग्ने अनुमानसम्म गर्न सकिन्छ ।उच्च वर्ग र उच्च मध्यम वर्गका बालबालिका अनलाइन शिक्षाको रणनीतिमा अगाडि बढ्न तम्तयार छन् । तथापि, शिक्षक र अभिभावकले धेरै प्रयत्न गर्न बाँकी छ । मध्यम आय र गरिब परिवारका बालबालिकाबीचमा एकदमै मिश्रित अवस्था देखिन्छ । उनीहरूको अवस्थालाई ठीक ढंगले सम्बोधन गर्न सकिएन भने ठूलो असमानता बढ्ने निश्चित छ । कतिपय बालबालिकासँग घरमा डेस्क, किताब, अलग्गै अध्ययन कक्षा, इन्टरनेट कनेक्टिभिटी, कम्प्युटर र अध्ययनमा सहयोग गर्ने बाबुआमा हुँदैनन् । अवसरको यस असमानताका कारण बालबालिकामा सिकाइ क्रियाकलापप्रति नै अधिक नकारात्मक भाव पैदा नहोस् भनेर सजग हुनु आवश्यक देखिन्छ । जतिसक्दो असमानताको यस खाडललाई घटाउने प्रयत्न अत्यावश्यक देखिन्छ । अनलाइन शिक्षातर्फ अगाडि बढ्ने उच्च माग रहेका अधिकांश शिक्षकले आफ्ना स–साना बच्चाहरूको पनि हेरचाह गर्नु परिरहेको छ, जो सिकाइको पूर्ण नयाँ तरिका सिकिरहेका छन् । उनीहरू सामु आफ्नो विद्यालयलाई यस अवस्थामा सहयोग गर्नुपर्ने बाध्यता पनि छ । अनलाइन कक्षाका लागि कम्युटर र इन्टरनेटजस्ता आधारभूत पूर्वाधार मात्र होइन, अनलाइन सामग्री, उपकरण र स्रोत जुटाउनुपर्ने चुनौती शिक्षकहरू सामु छ । बालबालिकालाई अनलाइन शिक्षामा रुचि जगाउन ती सबै अत्यावश्यक छन् । जुममा उपलब्ध एकतर्फी व्याख्यानले मात्र उद्देश्य परिपूर्ति हुँदैन । यदि विद्यार्थीलाई बसेर चुपचाप भिडियो हेर या कागजात पढ भनेर मात्र शिक्षण–सिकाइ क्रियाकलापको उद्देश्य पूरा हुँदैन । त्यस्तो पद्दति एकांकी र उपदेशात्मक मात्र हुन जानेछ । त्यस्तो शिक्षण–सिकाइ क्रियाकलाप वास्तवमै सुस्त बन्नेछ । निष्क्रिय बसेर सुन्नु सिकाइको सबैभन्दा खराब तरिका हो । त्यही हाम्रा अधिकांश विद्यालयले अपनाइरहेका छन् ।सार्वजनिक र सामुदायिक विद्यालयमा अध्ययनरत देशभरका बालबालिकाको अवस्थाबारे एक नजर लगाऔं । कोभिड–१९ को यस महामारीबीच भलै नेपालका केही निजी विद्यालयहरू कम्प्युटरमार्फत अनलाइन कक्षामा प्रवेश गरिरहेका हुन् । सँगसँगै नेपालमा तत्काल शिक्षण–सिकाइ क्रियाकलापमा असमानताको गहिरो खाडल देखा पर्छ । गरिब परिवारका बालबालिकामा यसको नकारात्मक प्रभाव असम्मानजनक रूपमा पर्नेछ ।शैक्षिक सत्र ढिलो सुरु गर्दा या अवरुद्ध हुन जाँदा धेरै बालबालिका, अभिभावक र शिक्षकको ऊर्जा पनि अवरुद्ध हुन जानेछ । त्यसैले शिक्षा मन्त्रालयले यसमा तत्काल पहलकदमी लिनु जरुरी छ । नेपाल मात्र होइन, अधिकांश मुलुकले वर्तमानमा उपलब्ध सबै पूर्वाधारलाई सम्भावित वितरण प्रणालीसँग जोड्न सक्नुपर्छ । र, त्यसका लागि उपयुक्त रणनीति तय गर्नुपर्छ । छात्रछात्रा र शिक्षकहरूसम्म पाठ योजनाहरू, भिडियो, शिक्षण–सिकाइ क्रियाकलाप र अन्य स्रोतसाधन ठीकसँग पुग्यो कि पुगेन भनेर हेर्न पनि त्यस्तो रणनीति अत्यावश्यक देखिन्छ । कम डाटा उपयोगबाट पनि पहुँच पु-याउन सकिने पोडकास्टलगायत साधन पनि यसमा आवश्यक देखिन्छन् । नेपाल टेलिकम र एनसेलजस्ता टेलिकम सेवा प्रदायक कम्पनीहरूले शून्य दरको पोलिसी ल्याउनु आवश्यक छ, जसले स्मार्ट फोनहरूमा शिक्षण–सिकाइ सामग्री डाउनलोड गर्न मद्दत पुगोस् । त्यसपछि मात्र बढीभन्दा बढी छात्रछात्रालाई अनलाइन कक्षामा सहभागी गराउन सकिनेछ ।यस पाटोमा रेडियो र टेलिभिजन पनि बलिया आधार हुन सक्छन् । सामाजिक सञ्जालहरू, ह्वाट् एप या एसएमएसजस्ता हामीसँग अहिले रहेको अनुकुलताको पूर्ण लाभ उठाउन सक्नुपर्छ । अनि, सामुदायिक रेडियो या टेलिभिजनद्वारा उपलब्ध गराइने सामग्रीहरूको उपयोग गर्न सिक्ने प्रक्रियामा शिक्षा मन्त्रालयले अभिभावक र शिक्षकहरूसम्म प्रभावकारी रूपमा गाइड लाइन र संरचनाहरू पु¥याउन सक्छ । दूरशिक्षा केवल अनलाइन अध्ययन मात्र होइन, बरु यो त मिश्रित मिडिया शिक्षा पनि हो । र, यसको उद्देश्य अधिकाधिक छात्रछात्रासम्म पुग्ने हुनुपर्छ ।विद्यालयहरू पुनः सञ्चालनमा ल्याउने प्रक्रिया ढिलै अगाडि बढ्ने सम्भावना देखिन्छ । किनकि, सरकार महामारी नियन्त्रणमा लिन चाहन्छ । र, महामारीको दोस्रो तरंग उत्पन्न हुने सम्भावनाप्रति पनि विशेषज्ञहरूले भविष्यवाणी गरिरहेका छन् । यस्तो अनिश्चित परिस्थितिमा अल्पकालीन होइन, दीर्घकालीन प्रभाव छाड्ने निर्णय या रणनीति तय गर्नु अत्यावश्यक छ । त्यसले हाम्रो शिक्षा प्रणालीमा सुधार, पहलकदमी र लगानीको सुखद खबर पनि ल्याउन सक्छ । र, शिक्ष प्रणालीमा दीर्घकालीन प्रभाव पनि छाड्न सक्छ ।यो अवसरले शिक्षकहरूको डिजिटल कौशलमा वृद्धि गराउन सक्छ । र, राष्ट्रिय शैक्षिक लक्ष्य प्राप्तिमा महत्वपूर्ण भूमिकाका लागि रेडियो र टेलिभिजनहरूले आफूलाई एकपटक अब्बल सावित गराउन सक्छन् । राष्ट्रिय शिक्षा लक्ष्य हासिल गर्न रेडियो र टेलिभिजनको अहम् भूमिका हुन सक्छ, यतिबेला । आशा गरौं, यही पक्षलाई ध्यान दिँदै रेडियो र टेलिभिजनले आफ्नो सामाजिक उत्तरदायित्वलाई ध्यानमा राख्दै आफ्ना कार्यक्रमहरूको गुणस्तरमा वृद्धि गर्नेछन् ।यतिबेला अभिभावकहरू आफ्ना बच्चाको शैक्षिक प्रक्रियामा बढीभन्दा बढी संलग्न हुनु आवश्यक छ । र, विद्यमान प्रविधिको उपयोगमा कनेक्टिभिटी, हार्डवेयर, पाठ्यक्रममा डिजिटल टुल्सको समायोजन र शिक्षकको इच्छाशक्तिलगायत विविध चुनौति र रिक्तताबारे शिक्षा मन्त्रालयले स्पष्ट समझदारी बनाउनु अत्यावश्यक छ । यी सबैले नेपालको भविष्यको शिक्षा प्रणालीलाई मजबुत बनाउने निश्चित छ ।डा. मनिष थापा युनिभर्सिटी अफ वार्साका भिजिटिङ प्रोफेसर हुन् । उनले कोस्टारिकास्थित युनाइटेड नेसन्स युनिभर्सिटी अफ पिसमा विभिन्न अनलाइन कोर्सहरूमा अध्यापन पनि गराएका छन् ।श्रीमती प्रमिला केसी कोस्टारिकास्थित युनाइटेड नेसन्स युनिभर्सिटी अफ पिसमा डिस्ट्यान्स एजुकेसन प्रोग्राम अफिसर हुन् ।#अनलाइन स्कुलिङ