

 
 उत्तर बिष्ट  
डडेल्धुरा, २९ पुष । डडेल्धुरको अमरगढी नगरपालिका वडा नम्बर १० राईमा सामुदायिक सूचना प्रविधि केन्द्र सञ्चालनमा आउने भएको छ । समुदाय स्तरमा सूचना प्रविधि केन्द्र सञ्चालनमा आउने भएपछि स्थानीय हर्षित बनेका छन् ।
सूचना तथा सञ्चारबाट बञ्चितिकरणमा परेका समुदायलाई सूचनाको पहँुचमा ल्याउनका लागि सूचना प्रविधि केन्द्रको भवन निर्माण भइरहेको छ । दलित समुदायको बढी बसोबास रहेको उक्त समुदायमा प्रविधि केन्द्र स्थापना भएसंगै स्थानीय सरकारले आफुले सञ्चालन गरेका सम्पूर्ण कार्यक्रम तथा बजेटको विषयमा समेत उक्त केन्द्रमार्फत सबैलाई जानकारी दिने जनाएको छ । 
सेसी नेपालको आर्थिक सहयोग तथा अमरगढी नगरपालिका र ग्रामीण वाताबरण विकास केन्द्र डडेल्धुराको सहकार्यमा निर्माण भैरहेको उक्त सुचना प्रविधि केन्द्र २५ लाख बराबरको लगानीमा निर्माण भइरहेको हो । 

स्थानीय सरकारले सञ्चालन गरेका हरेक क्रियाकलापहरु यस सूचना केन्द्र मार्फत स्थानीयले सहजै हेर्न र जान्न सक्नेछन् । सूचना प्रविधि केन्द्र स्थापना भएपछि अमरगढी नगरपालिका वडा नं १, १० र ११ गरी १ हजार घरधुरी लाभान्वित हुनेछन् । 
उक्त सुचना प्रविधि केन्द्र माघ महिनाको दोस्रो हप्ता भित्र सञ्चालनमा आउनेछन् । स्थानीय सरकार र नागरिकहरुको बिचमा अन्तरसम्बन्ध कायम हुने गरी सूचना केन्द्र स्थापना हुने जनाइएको छ । समुदायका कुनै पनि नागरिक सूचनाको पहुँचबाट टाढा हुन नदिन र समृद्ध समाज निर्माण गर्ने उद्देश्यका साथ सूचना केन्द्र निर्माण गरिएको अमरगढी नगरपालिकाका नगरप्रमुख विशेश्वर प्रसाद ओझाले बताउनुभयो । 

अमरगढी नगरपालिकाले यस अघि नगरपालिकामा सूचना प्रविधि केन्द्र स्थापना गरि सकेको छ भने अहिले वडा र स्थानीयलाई पायक पर्ने ठाँउमा सूचना केन्द्र स्थापना बनाउन लागेको छ ।

 
 