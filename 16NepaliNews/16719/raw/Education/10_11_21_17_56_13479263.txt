

 
रबिना बोहरा
बागलुङ । विद्यार्थी अनुपातमा भौतिक संरचनाको अभाव भएपछि बागलुङको गल्कोटमा रहेको मदरसाको पठनपाठन प्रभावित हुने गरेको छ । सरकारी उपेक्षा तथा आफ्नो दिगो आर्थिक स्रोत नहुँदा मदरसाहरु संञ्चालनमा कठिनाई भएको बताउछन् । 
बागलुङ नगरपालिका–१२ अमलाचौरबाट झण्डै ३५ वर्ष अघि व्यापारको कामले मुस्लिम समुदायहरु गलकोट पुगेर बस्ति बसालेका थिए । अहले सुन्नत मुस्लिमद्धारा सञ्चालित मदरसा पनि जग्गा र भवन नहुँदा छाप्रोमा मदरसा चलाउनुपर्ने समस्या छ । 

अझै बर्खाको समयमा पानी पर्दा चुहिएर बसेर पढ्न पनि नसक्ने अवस्था रहेको स्थानीयबासी बताउछन् । मुस्लिम समुदायका व्यक्तिहरु आएर विभिन्न पेसा व्यवसाय गरिरहेका यहाँका झन्डै २० परिवारको आफ्नै जग्गा पनि छैन ।
धेरैले गौंदीखोलाको तिरमा छाप्रो हालेर बसेका छन् । एउटै छाप्रोमा २ देखि ३ परिवार बस्ने गरेका छन् । उनीहरूका परिवारमा ३ देखि ७ जनासम्म बालबालिका छन्  । ३० जना बालबालिकाका लागि छाप्रोमै बारेर मदरसा बनाएको सोही समुदायकी साखिरा बानुले बताउनुभयो ।

टिनले बारेर बनाएको मदरसाको जग्गा भाडा मात्रै महिनामा १८ सय र बिजुलीको २ सय गरेर दुई हजार रुपैँया बुझाउने गरेको बताइएको छ । खोला छेउमा बस्ती बसेकाले शौचालय र फोहोर व्यवस्थापन लगायतको चुनौती भएको स्थानीयले बताएका छन् ।
छाप्रोमा ५० भन्दा बढी मानिस बसेको स्थानमा एकाध मात्रै अस्थायी शौचालय छन् । बालबालिकाहरूले खोला छेउमै दिसापिसाब गर्ने गरेकाले फोहोर बढेको स्थानीयको गुनासो छ । मुस्लिम समुदायका बालबालिकाले पढ्ने मदरसा शिक्षालाई समायानुकुल परिमार्जित गर्दै लैजान पटक पटक आग्रह गरेपनि स्थानीय, प्रदेश र केन्द्रिय सरकारले प्राथमिकतामा नराख्ने गरेको गुनासो गरेका छन् ।

हाल नेपालमा आठ सय भन्दा बढी मदरसा र करीब एक लाखको संख्यामा विद्यार्थी अध्ययनरत रहेको मदरसा समितिले जनाएको छ । नगरपालिकाले वार्षिक रुपमा नाम मात्रको अनुदान मदरसालाई दिएपनि प्रयाप्त नभएको स्थानीयबासी बताउछन् । भौतिक पूर्वाधारसँगै शिक्षक व्यवस्थापनमा समेत सघाउनुपर्ने मुस्लिम समुदायहरुको माग गरेका छन् । 

 