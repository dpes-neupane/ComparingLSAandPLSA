

 
रामहरि श्रेष्ठ 
२४ बैशाख,ओखलढुंगा । ओखलढुंगाको एक विद्यालयमा एकजना शिक्षकले एकजना विद्यार्थी मात्रै पढाउदै आएका छन् । जिल्लाको सुनकोशी गाउँपालिका ७ च्यानम स्थित आधारभुत प्राथमीक विद्यालयमा शिक्षक र विद्यर्थीको संख्या बराबरी छ । बाल कक्षादेखि कक्षा तीन सम्म पढाई हुने उक्त विद्यालयमा जम्मा विद्यार्थीको संख्या ५ जना मात्रै छन् ।  

विद्यालयमा विद्यालय सहयोगीसहित शिक्षक शिक्षिकाको संख्या पनि पाँच जना नै रहेका छन् । सरकारी विद्यालयमा खस्कदो शैक्षिक गुनस्तरका कारण विद्यार्थी संख्या घटेको विद्यालय ब्यवस्थापन समितिका अध्यक्ष टिका कट्वालले बताए । यस वर्षको नयाँ शैक्षिक सत्रमा बाल कक्षामा तीनजना मात्र विद्यार्थी भर्ना भएका छन् । बाल कक्षादेखि कक्षा तीन सम्म सञ्चालिथ विद्यालयमा बाल कक्षामा तीन जना र कक्षा एक,दुई र तीनमा एक एक गरी जम्मा तीन जना विद्यार्थी संख्या रहेको अध्यक्ष कट्वालको भनाई छ ।
विद्यालयमा नियमीत आउने विद्यार्थीहरुलाई समेत अभिभावकले अनेत्र सरुवा गरेपछि विद्यलयको यस्तो बिजोग भएको कट्वालले बताए । सामुदायिक विद्यालय भएपनि बिद्यालयको शैक्षिक अवस्थालाई लिएर अभिभावहरुले बिद्यार्थीलाई अन्य विद्यालयमा रेफर गरेका हुन् । विद्यालयको खस्कदो शैक्षिक अवस्थाले गर्दा आफ्ना बालबालिकालाई अनेत्र सारिएको स्थानीयको भनाइ छ । हाल विद्यालयमा विद्यार्थी संख्या कम भएपछि प्रधानध्यापक तथा सहायक प्रधानध्यापक लामो समयदेखि विद्यालय बाहिर छन् ।
नयाँ शैक्षिकसत्र अनुसार विद्यालयको पठनपाठन अगाडि बढाउनुपर्ने भएपनि कक्षगत दुबै शिक्षक तथा शिक्षिका बाहिर भएपछि विद्यालयको पठनपाठन प्रभाबित भएको हो । विद्यार्थी संख्या थोरै भएपछि विद्यालयका प्रअ हेम बहादुर कट्वाल तीनदिन देखि विद्यालयको सम्पर्कमा छैनन् भने सहयक प्रअ मिना राय समेत बेतलवी बिदामा बसेका छन् । 
प्रअ तथा सहायक प्रअ दुबै जना विद्यालय बाहिर रहेपछि बाल कक्षाका शिक्षिकाले माथिल्लो कक्षाका विद्यार्थीलाई एकै स्थानमा राखेर अध्यापन गराउदै आएका छन् ।

 