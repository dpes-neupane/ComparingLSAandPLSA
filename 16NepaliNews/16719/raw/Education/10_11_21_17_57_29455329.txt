

 
विराटनगर, १९ पुस : राष्ट्रपति विद्यादेवी भण्डारीले शिक्षाको विकासबाट नै राष्ट्रको उन्नति हुने बताउनुभएको छ । राष्ट्रपति भण्डारीलाई स्वागत तथा अभिनन्दका लागि महेन्द्र मोरङ आदर्श बहुमुखी क्याम्पस विराटनगरले आज आयोजना गरेको कार्यक्रममा उहाँले चेतना र लोकतन्त्रको सम्वाहक महेन्द्र मोरङ क्याम्पसको भूमिका अग्रणी छ भन्नुभयो । 

राष्ट्रपति भण्डारीले विगतमा आफू यस क्याम्पसमा अध्ययन गरेको स्मरण गर्दै मुलुकमा भएको राजनीतिक परिवर्तनपछि समृद्धिको बाटोमा हिँडिरहेको अवस्थामा शैक्षिक संस्थाले सोहीअनुसारका पाठ्यक्रम र जनशक्ति उत्पादन गर्नुपर्नेमा जोड दिनुभयो । उहाँले मुलुकमा भएको अपार सम्पदाको उपयोगका लागि आवश्यक रणनीति बन्नुपर्छ भन्दै चरित्रवान, लगनशील र देशभक्तिको भावना बोक्ने जनशक्तिले राष्ट्र समृद्ध हुने धारणा राख्नुभयो ।
प्राज्ञिक संस्थाले शिक्षाको विकास र सुदृढीकरणमा प्रयत्नशील रहनुपर्छ भन्दै राष्ट्रपति भण्डारीले शैक्षिक चेतना र जागरणमा यो क्याम्पसले खेलेको भूमिकाको सराहना गर्नुभयो ।
प्रदेश नं १ का प्रदेश प्रमुख प्रा डा गोविन्दबहादुर तुम्वाहाङले विगतमा विश्वविद्यालय निर्माण गर्न तत्पर यो क्याम्पसले शिक्षा क्षेत्रमा निकै योगदान पु¥याएको छ भन्नुभयो । मुख्यमन्त्री शेरधन राईले धेरै पूरानो इतिहास बोकेको यो क्याम्पस उच्च र दक्ष जनशक्ति उत्पादन गर्ने केन्द्रको रुपमा विकास गर्नुपर्नेमा जोड दिनुभयो ।
शिक्षा, विज्ञान तथा प्रविधिमन्त्री एवं सहकुलपति गिरिराजमणि पोखरले पूर्वक्षेत्रको शैक्षिक विकास, विस्तार एवं बौद्धिक विकासमा यो क्याम्पसले खेलेको भूमिकाको चर्चा गर्दै अबको शिक्षा पूरानो ढङ्गबाट नचल्ने धारणा राख्नुभयो ।
क्याम्पस प्रमुख प्रा बाबुराम तिमल्सिनाका अनुसार क्याम्पसमा हाल तीन हजार ५०० विद्यार्थी अध्ययनरत छन् । उहाँले क्याम्पसको जीर्णोद्धार गर्न रु ५० करोड आवश्यक पर्ने बताउनुभयो ।
सो अवसरमा क्याम्पस प्रमुख तिमल्सिनाले राष्ट्रपति भण्डारीलाई अभिनन्दनपत्रद्वारा सम्मान गर्नुभयो ।

 