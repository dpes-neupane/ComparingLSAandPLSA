

 
सुमन कार्की
पाल्पा, १६ जेठ । कोरोना संक्रमण जोखिमका कारण देशव्यापी लकडाउन हुँदा पाल्पाका सबै विद्यार्थीहरु घरमै बस्नुपर्ने बाध्यता छ । जसले गर्दा उनीहरुको पठनपाठनमा समेत असर परेको छ भने विद्यार्थीहरु त्यसै खाली समय बिताउन बाध्य भएका छन् ।  

यसैलाई मध्यनजर गर्दै तानसेन न.पा. वडा.नं. ७ को विशेष पहल र लुम्बिनी मेडिकल कलेज, वंशपोपाल युवा क्लब, न्यु दुर्गा निर्माण, प्रभास सपिङ्ग सेन्टर, होटल ताज र वडा समितिको सहयोगमा वडाका सम्पूर्ण विद्यार्थीहरुलाई परियोजना कार्य पुस्तिका वितरण गरिएकाे छ । घर बस्दा अभिभावकको सहयोगमा पढ्ने र केही कार्यहरुको अभ्यास गर्न सक्ने किसिमले परियोजना कार्य पुस्तिका निकालिएकाे हाे ।

पुस्तिका वितरण गर्दै घरमै बसी-बसी अभिभावकको सहयोगमा परियोजनाका पाठ पढ्न र कार्यहरु गर्न सक्ने गरी पूर्वप्राथमिक तहदेखि कक्षा १० सम्मका विद्याथीहरुलाई समेटिने गरी यो पुस्तिका निकालिएको वडा अध्यक्ष मुक्तिराम जिसीले बताउनुभयो ।
सामाजिक दुरी कायम गरी वितरण गरिएको पुस्तिका सबै विद्यार्थीहरुको पहुँचसम्म पुर्याउने र यस्तो विपतको वेला यस्ता कार्यक्रमरु सबै वडामा लैजानुपर्ने स्थानीय वंश गोपाल युवा क्लवका अध्यक्ष प्रदिप खनालले बताउनुभयो ।

 