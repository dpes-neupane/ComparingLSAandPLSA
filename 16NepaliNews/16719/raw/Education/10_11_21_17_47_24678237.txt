

 

जनकबहादुर शाही

हुम्ला, २९ असार । सरकारले हुम्लालाई कोरोना भाइरसको संक्रमणमुक्त जिल्ला घोषणा गरेसँगै जिल्लाको मध्यभागमा अवस्थित खार्पुनाथ गाउँपालिकाले सामाजिक दुरी कायम गरी पालिकाभित्रका सबै विद्यालय खोल्ने निर्णय गरेको छ । 
कोरोनाको जोखिम घट्दै गएको निष्कर्षसहित खार्पुनाथमा रहेका सबै विद्यालय आगामी साउन २ गतेबाट खोल्ने निर्णय गरेको हाे । गाउँपालिकाले कुनै विषम परिस्थिति नआए आगामी साउन २ गतेबाट सुरक्षा सावधानी अपनाएर विद्यालयहरू खोल्ने निर्णय गरेको हो ।
खार्पुनाथ गाउँपालिकाका जनप्रतिनिधि, प्रधानाध्यापक र सरोकारवालासहित बसेको बैठकले यस्तो निर्णय गरेको गाउँपालिकाका प्रवक्ता भिमराज शाहीले बताए । ‘कुनै विषम परिस्थिति आएन भने अथवा केन्द्र सरकारले कुनै नीति निर्देशन पठायो भने अलग पाटो हो, नत्र साउन २ गतेबाट विद्यालय खोल्ने निर्णय भएको छ,’ शाहीले भने ।
कोरोना भाइरसका कारण विद्यालय बन्द हुँदा विद्यार्थीको पठनपाठन ठप्प छ । यस्तो अवस्थामा अब विद्यालय खोलेर पढाई सञ्चालन गर्नुपर्ने सबैको सुझाव आएको छ । विद्यालयमा सुरक्षा सावधानी अपनाएर सामाजिक दुरी कायम गर्दै बिहान र दिउँसो गरी दुई सिफ्टमा विद्यालय खोल्ने निर्णय गरिएको गाउँपालिका अध्यक्ष कर्णबहादुर रावलले बताए ।

गाउँपालिकाले कोरोना भाइरसको संक्रमण नियन्त्रण तथा व्यवस्थापनका लागि सबै वडामा रहेका विद्यालयका भवनलाई क्वारेन्टिनका रुपमा प्रयोग गरेको थियो । विद्यालय सञ्चालन हुनुभन्दा पहिले क्वारेन्टिनमा प्रयोग भएका सबै विद्यालयलाई सेनिटाइज गरेर मात्र बिद्यालय संचालन गर्ने अध्यक्ष रावलले बताए ।
यद्यपि विद्यालय खोल्ने विषयमा केन्द्रबाट कुनैपनि परिपत्र नआएको शिक्षा विकास तथा समन्वय इकाई हुम्लाका प्रमुख बिष्णुबहादुर शाहीले बताए । विद्यालय खोल्ने विषयमा मन्त्रालय, विभागबाट कुनै त्यस्तो परिपत्र हामीलाई आएको छैन, तर जिल्लाका ७ वटा स्थानीय तहमा अहिले सम्म खार्पुनाथबाहेक अन्य कुनै पनि स्थानीय तहले विद्यालय खोल्न भन्ने कुनै जानकारी नगराएको पनि प्रमुख शाहीले बताए ।
खार्पुनाथ गाउँपालिका क्षेत्रमा १७ वटा वटा सामुदायिक विद्यालय रहेका छन् ।

 