

 

बसन्त लिम्बू

ताप्लेजुङ ११ मसिंर । जर्ज ब्याण्ड मेमोरियल छात्रवृत्ति अन्र्तगत ताप्लेजुङका पाँचजना विद्यार्थीले छात्रवृत्ति प्राप्त गरेका छन् ।ग्रामिण शिक्षा तथा वातावरण विकास केन्द्र (रिड नेपाल) ले बिहीबार छात्रवृत्ति प्रदान गरेको हो । यसवर्ष पाँच जना विद्यार्थीलाई ४ लाख ८ हजार रुपैँया छात्रवृत्ति वितरण गरेको रिड नेपाल ताप्लेजुङका व्यवस्थापक राजेन्द्र पन्तले जानकारी दिए । 
छात्रवृत्ति प्राप्त गर्नेमा प्राविधिक तर्फ चार जना र साधारण विषय तर्फका एकजना रहेका छन् । ३ वर्षे सिभिल इञ्जिनियरिङ अध्ययनरत सरस्वती च्यारिबुक माध्यमिक विद्यालयकी फुपुछिरिङ शेर्पा, १८ महिने जेटिएमा अध्ययनरत सुनदेवी मावि ईखाबुकी दिलु लिम्बू र सरस्वती च्यारिबुककी अनुस्का राईले प्रतिव्याक्ति १ लाख ४४ हजार रुपैयाँ प्राप्त गरे ।
यस्तै विज्ञान संकायमा भर्ना भएका गणेश मावि खेवाङका दिवश दाहाललाई ७२ हजार प्रदान गरिएको शिक्षा विकास अधिकृत रोमा माबोले बताइन् । यता साधारण विषय तर्फ गणेश मावि खेवाङमा शिक्षासास्त्र संकायमा अध्ययनरत दिपेश भट्टराईले ४८ हजार रुपैयाँ पाएका छन् ।
रिडले विगत ७ वर्षदेखि प्रत्येक वर्ष जेहेन्दार विद्यार्थीलाई उच्चशिक्षा अध्ययनका लागि छात्रवृति वितरण गर्दै आएको छ । हालसम्म आफ्नो कार्यक्षेत्रका ६८ जना विद्यार्थीलाई छात्रवृत्ति प्रदान गरिसकिएको जिल्ला व्यवस्थापक पन्तले बताए । उनले स्थानीयस्तरमा प्राविधीक जनशक्तिको अभाव रहेकाले यसवर्ष छात्रवृत्ति वितरणमा प्राविधिक विषय अध्ययन गर्ने विद्यार्थीलाई प्राथमिकता दिएको जानकारी दिए ।
२०७६ सालको एसईईमा ल्याएको जीपीए, आदिवासी र पारिवारिक आर्थिक अवस्था लगायतको मापदण्डको आधारमा छात्रवृत्ति प्रदान गरिएको शिक्षा विकास अधिकृत माबोले बताइन् । रिडले जिल्लाको फक्ताङ्लुङ र सिरिजंगा गाउँपालिकाका विद्यालयहरुमा शैक्षिक कार्यक्रम सञ्चालन गर्दै आएको छ ।
 
 

 