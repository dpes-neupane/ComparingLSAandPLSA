

 
माधब गैह्रे
स्याङजा, भादौ २० । स्याङजा भिरकोट नगरपालिकाका मेयर छाँयाराम खनालले छुवाछुत र दुर्व्यसनीको कारण समाज असभ्य हुँदै गएको बताउनुभएको छ । भिरकोट नगरपालिका २ को बुद्ध मेमोरियल अग्रेजी विद्यालयले आयोजना गरेको लागुऔषध दुर्व्यसनी, तथा मानव बेचबिखनकाे कार्यक्रममा बोल्दै मेयर खनालले बालबालिकालाई घरपरिवार र साथीभाइले नै लागुऔषधमा जिक्षासु बनाउँदै गएकोले समाजमा दुर्व्यसनी बढ्दै गएकाे बताउनुभएको हो । 

कार्यक्रममा बोल्दै खनालले भिरकोट नगरपालिका बालमैत्री नगरपालिकाको रुपमा चिनिदै गएकोले आगामी दिनमा बालबालिकालाई सुर्तीजन्य पदार्थ किन्न लगाउने र बेच्ने दुवैलाई कारवाही हुने समेत बताउनुभएको छ । बाल हिंसा र दुर्व्यसनीको अन्त्य गरे मात्र सभ्य समाजको निर्माण हुने भन्दै भिरकोटका जनप्रतिनिधिहरु यसमा नचुक्ने मेयर खनालको दावी छ । कार्यक्रममा मानव बेचबिखन र लागुऔषध सम्बन्धी सहजीकरण वडा प्रहरी कार्यलय वालिङका प्रहरी निरिक्षक निरन्जन घिमिरेले गर्नुभएको थियो भने कार्यक्रममा भिरकोट नगरपालिकाका जनप्रतिनिधि,बुद्ध मेमोरियल विद्यालयका विद्यार्थी, शिक्षक, अभिभावकको उपस्थिती रहेको थियो । 

विद्यालयमा गरिएको यस्ता कार्यक्रमले विद्यार्थी सानैदेखि लागुऔषध र मानव बेचबिखन सम्बन्धी ज्ञान हुने भएकोले दुर्व्यसनीको न्युनीकरणसंगै मानब बेचबिखनबाट सजग हुन प्रेरण मिल्ने विद्यालयका प्रअ झन्ड बहादुर रानाको भनाइ छ । यस्ता किसिमको कार्यक्रम प्रहरीहरुले विद्यालय स्तरबाट नै अझै प्रभावकारी बनाउँदै गएमा केही वर्षमै सभ्य समाजको निर्माण हुने प्रअ रानाले बताउनुभएको छ । 


 
 