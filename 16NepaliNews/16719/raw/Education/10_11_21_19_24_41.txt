काठमाडौं । अन्तर्राष्ट्रिय शिक्षा परामर्श प्रदान गर्ने संस्था आईडीपी एडूकेसनले नेपाली विद्यार्थीहरुका लागि अस्ट्रेलियन डलर ५० हजार बराबरको छात्रवृत्तिको घोषणा गरेको छ । आईडीपीले आज काठमाडौंमा पत्रकार सम्मेलन गरी उक्त छात्रवृत्तिको घोषणा गरेको हो ।अस्ट्रेलियाको धितोपत्र बोर्डमा सूचीबद्ध कम्पनी आईडीपीले नेपालका विद्यार्थीहरुलाई गुणस्तरिय एवं अन्तर्राष्ट्रिय शिक्षाको पहुँच विस्तार गर्न सहयोग पुर्याउने उद्देश्यले उक्त छात्रवृत्तिको घोषणा गरेको बताएको छ । कार्यक्रममा आईडीपीका सिईओ एन्ड्रयू बार्कलाले नेपालका विद्यार्थीहरुको लागि थप अवसरहरु सिर्जना गर्न आईडीपीले दस महत्वाकांक्षी नेपाली विद्यार्थीहरुलाई अन्तर्राष्ट्रिय शिक्षा छात्रवृत्ति प्रदान गर्ने बताए ।उनले विद्यार्थीहरुको छनौट प्रतिस्पर्धा तथा शैक्षिक योग्यताको आधारमा गरिने पनि बताए । सीईओ बार्कलाले यो अवसरले नेपाली विद्यार्थीहरुलाई आष्ट्रेलियामा अन्तर्राष्ट्रिय डिग्री हासिल गर्न मात्र नभएर उनीहरुको उज्ज्वल भविष्य निर्माणमा पूर्ण सहयोग पुर्याउँदै एक दक्ष व्यक्तिको रुपमा स्थापित गर्ने विश्वास व्यक्त गरे । उनले नेपालका केही गैर सरकारी संस्थाहरुसँग सहकार्य गरी गुणस्तरीय शिक्षाको पहुँच नभएका बालबालिकाहरुलाई सहयोग गरी शिक्षाको मार्ग सहज गर्न तत्पर रहेको पनि बताए । कार्यक्रममा आईडीपी एडूकेसनका दक्षिण एशिया क्षेत्रीय निर्देशक पियुश कुमारले नेपालमा आईडीपीको पहिलो स्टुडेन्ट प्लेसमेन्ट सर्भिस अफिस शुरु गर्न गएकोमा खुशी व्यक्त गरे । उनले स्टुडेन्ट प्लेसमेन्ट सर्भिस अफिसको स्थापना पछि नेपालका विद्यार्थीहरुलाई अन्तर्राष्ट्रिय शिक्षा हासिल गर्न पद्दत पुगोस भनेर उच्च स्तरको सेवा उपलब्ध गराउन चाहेको बताए ।उनले अन्तर्राष्ट्रिय शिक्षाको पहुँचको एक महत्वपूर्ण निर्णय भनेको सही विषय, विश्वविद्यालय र उपयुक्त शहरको छनौट भएकाले यसमा अन्तर्राष्ट्रिय शिक्षा परामर्श सेवाको महत्वपूर्ण भूमिका हुने बताए । आईटीपीका प्रशिक्षित र अनुभवी परामर्शदाताहरुले विद्यार्थीहरुलाई विस्वसनिय माध्यमबाट यो अवसरहरु प्रदान गर्ने र यी सवै सेवाहरु निःशुल्क लिन सकिने निर्देशक कुमारले जानकारी दिए ।आईडीपी कस्तो संस्था हो:आईडीपी एडूकेसन अन्तर्राष्ट्रिय शिक्षा परामर्श सेवा प्रदान गर्ने निकाय हो । १०० भन्दा बढी अन्तर्राष्ट्रिय विद्यार्थी सेवा केन्द्रहरुको नेटवर्कको साथ आईडीपीे ३० भन्दा बढी देशहरुमा फैलिएको छ । आईडीपी एएसएक्स (अष्ट्रेलियन सेक्युरीटी एक्सचेन्ज)मा सूचीबद्ध कम्पनी पनि हो ।जसमा ५० प्रतिशत अष्ट्रेलियन विश्व विद्यालयहरुको स्वामित्व रहेको छ । विगत ५० वर्षदेखि आईडीपीले अन्तर्राष्ट्रिय शिक्षामा विद्यार्थीहरुको पहुँचको लागि परामर्श सेवा प्रदान गरी विशेष भूमिका खेल्दै आईरहेको छ । आईडीपीले हालसम्म ४ लाख भन्दा बढी विद्यार्थीहरुलाई अष्ट्रेलिया, यूके, यूएसए, क्यानडा, न्यूजील्याण्ड र हालै आयरल्याण्ड लगायतका देशहरुमा भर्ना गरिसकेको छ ।आईडीपीले संसारभरिका ६५० भन्दा बढी प्रसिद्ध विश्वविद्यालयहरु र कलेजहरुसँग सहकार्य गर्दै आईरहेको छ । आईडीपीले अन्तर्राष्ट्रिय शैक्षिक यात्रामा विद्यार्थीहरुलाई सहयोग पुर्याउन अष्ट्रेलिया र न्यूजील्याण्डमा पनि कार्यालयहरु स्थापना गरेको छ । आईडीपीको लोकप्रिय अंग्रेजी भाषा परिक्षण परिक्षाको रुपमा चर्चित “आईईएलटीएस” मा समेत स्वामित्व रहेको छ । आईडीपीले नेपालका विद्यार्थीहरुलाई आफ्नो अन्तर्राष्ट्रिय शिक्षाको लक्ष्य हासिल गर्न सघाउ पुर्याउने उद्देश्यले अगस्ट १सम्ममा काठमाडौंमा सम्पर्क कार्यालय खोली विद्यार्थी भर्नासँग सम्बन्धित व्यवस्थापन सेवा दिने योजना पनि अघि सारेको छ ।  