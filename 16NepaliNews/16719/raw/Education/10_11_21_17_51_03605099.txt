

 
दान बहादुर बुढा 
मुगु, ८ पुष । खुला दिसा मुक्त घोषित जिल्ला मुगुको एक विद्यालयका विद्यार्थीहरु नदीको किनारामा शौच गर्छन् । विद्यालयकाे शाैचालय सफा नहुँदा उनीहरु नदीमा शौच गर्न बाध्य भएका हुन् ।  

सोरु गाउँपालिका श्री रारा माध्यमिक विद्यालयका विद्यार्थीहरु कर्णाली नदीमा शौच गर्दै आएका छन्। विद्यालयमा छात्र र छात्राका लागि दुई वटा छुट्टा-छुट्टै शौचालयहरु छन् तर उक्त शौचालयभित्र कोही पनि छिर्दैनन् । शौचालय दिसा र पिसाबको फोहोरले भरिएपछि काेही नछिरेका हुन् ।

 
विद्यालय परिसरभित्र रहेका शौचालयहरु एकदमै दुर्गन्धित भएको छ । विद्यायलय प्रशासनको लापारवाहीका काराण शौचालय दुर्गन्धित भएको एक शिक्षक बताउँछन् । दुई सय भन्दा बढी विद्यार्थीहरु छन् विद्यालयमा । उनीहरु हिजो आज विद्यालय नजिकैको कर्णाली नदीमा शौच गर्न जान्छन् ।

 प्रधानाध्यापक, शिक्षक, विद्यालय व्यवस्थापन समिति र विद्यार्थीहरुले सरसफाइमा ध्यान नपुर्याउँदा शौचालय प्रयोग गर्न नसक्ने भएको हो । विद्यालयभित्रको शौचालयमा शौच गर्न नसक्ने भएपछि विद्यालयमा कार्यरत शिक्षकहरु विद्यालयका लेखापालकको घरको शौचालय प्रयोग गर्दै आएका छन्। 

विद्यालयको शौचालय सफा गर्नका लागि कार्यलय सहयोगी पनि छन् । सहयोगीले सफा नगरेपछि शौचालयकाे ढाेका नजिक पनि जान नस्कने भएकाे छ । नदीको किनारमा पिसाब र दिसा गर्न जान निकै गाह्रो भएको कक्षा ८ मा अध्यानरत एक छात्राले बताइन्।
 शिक्षक पदम बहादुर बुढा भन्छन्, ‘भन्न पनि लाज लाग्छ जिल्ला खुला दिशा मुक्त यही बस्तीबाट भएको हो भनेर’। 
मुगु जिल्ला २०७५जेष्ठ २८ गते तामझामका साथ खुल्ला दिसा मुक्ता क्षेत्र घोषणा गरिएको भए पनि मुगु जिल्लाका धेरै बस्तीका विद्यालयमा चर्पिको निकै समस्या देखिँदै आएको छ । 

 