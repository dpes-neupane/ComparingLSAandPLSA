

 
विनय तिम्सीना 
इलाम । इलाम स्थित महेन्द्ररत्न बहुमुखी क्याम्पस विगत केही दिनदेखि ठप्प पारिएको छ । विद्यार्थीहरुले विभिन्न १८ वुँदे माग राख्दै क्याम्पसमा रहेको प्रशासनिक भवनमा ताला बन्दी गरेपछि पठपाठन अवरुद्ध भएको छ ।  
इलाममा रहेको त्रिभुवन विश्वविद्यालयअन्तर्गतको एकमात्र आङ्गिक महेन्द्र रत्न बहुमुखी क्याम्पस देशकै उत्कृष्ट क्याम्पसको रूपमा परिचित छ । तर विगत केही दिनदेखि प्रशासनिक काम ठप्प हुदाँ यसको साखमा गिरावट आएको छ । विद्यार्थीको तालावन्दीको कारण दैनिक पठनपाठन प्रभावित बनेको छ । 
क्याम्पसको जग्गा, कर्मचारी नियुक्त र सेवा सुविधालाई लिएर विवाद हुदै आएको छ । यसै विषयलाई लिएर क्याम्पस प्रमुखको राजिनामा समेत मागिएको छ । क्याम्पसमा देखिएको समस्या समाधानकालागी नै आफुहरुले तालवन्दीगरेको विद्यार्थी संगठनको जिकिर छ । 
तालाबन्धीका कारण नियमित पठनपाठनमा अवरोध भएको छ भने नयाँ विद्यार्थीहरुको रजिष्टेशन फाराम भर्नपनि समस्या भएको छ । फारम भर्ने अन्तिम म्याद यहि पुस २५ गतेसम्म मात्र भएको र अन्दोलनले विद्यार्थीको भविष्यलाई नै अन्योलमा पारेको विद्यार्थीहरुको गुनासो छ । 
यता क्याम्पस प्रमुख रामप्रसाद गुरागाईले भने आफुलाई क्याम्पसको पक्षमा काम गर्न नदिएको र गुट वन्दीको राजनीति गरेर क्याम्पसलाई नै धरापमा पारेको आरोप लगाउनु भयो । 
क्याम्पसमा केही दिन अघि जाडो विदाको सूचना प्रकाशन गरेर विदा गरेको भए पनि आधिकारीक रुपमा क्याम्पस पुस २१ गते देखि मात्र विदा हुने भन्दै केही प्रध्यापकहरुले पठनपाठन सूचारु गरी रहेका छन् भने केही प्रध्यापकहरु क्याम्पस आएका छैनन् ।
यस्ता किसिमका गतिविधिले क्याम्पसको भविष्यनै अन्धकार हुनेमा स्थानिय शिक्षासेवीहरुले चिन्ता व्यक्त गरेका छन् ।

 