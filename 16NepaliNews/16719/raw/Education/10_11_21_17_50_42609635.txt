

 
काठमाडौं, २० पुष । संविधानले विद्यालय स्थापना र सञ्चालनको अधिकार स्थानीयपालिकालाई दिएको छ । अहिले यही अधिकार प्रयोग गरेर काठमाडौं महानगरपालिकाले निजी क्षेत्रका नयाँ विद्यालयहरु खोल्न रोक लगाएको छ । महानगरको प्रयासलाई निजी विद्यालय सञ्चालकहरुले पनि स्वागत गरेका छन् ।  
काठमाडौं महानगरपालिकामा हाल ९१ सामुदायिक र ६ सय ५० निजी र गुठी अन्तर्गतका विद्यालयहरु दर्ता भएका छन् । हालसम्म दर्ता भएका विद्यालयको संख्या पर्याप्त रहेको काठमाडौं महानगरपालिकाले जनाएको छ । त्यसैले शिक्षा ऐन २०७५ जारी गर्दै निजी क्षेत्रलाई विद्यालय खोल्न रोक लगाएको छ । यसै शैक्षिक सत्रबाट यो नियम लागु भएको महानगरले जनाएको छ । 
महानगरले नयाँ निजी विद्यालयलाई अनुमति नदिने निर्णय गरेपनि प्राविधिक विद्यालयको हकमा यो नियम लागु हुनेछैन । तर, विद्यालयले खोल्न सामुदायिक वा गुठीलाई भने रोकिएको छैन । निजी विद्यालयहरुको छाता सङ्गठन प्याव्सनले पनि यो कदम स्वीकार्य रहेको तर कतिपय विद्यालयहरु भने दर्ता गरिए पनि सञ्चालनमा नरहेकाले यस्ता विद्यालयहरु नियन्त्रण र नियमन गर्न महानगरले तदारुकता देखाउनुपर्ने सुझाव दिएको छ । 
नयाँ विद्यालय स्थापनामा रोक लगाएपनि महानगरसँग अहिले दर्ता लिएर पनि सञ्चालनमा नरहेका अर्थात चलनचल्तीमा ‘झोले’ विद्यालयहरुको यकिन तथ्याङ्क भने छैन । 

 