ब्रिटिस कलेज बेलायती कलेजको सम्बन्धनमा नेपालमा सञ्चालन भइरहेको कलेज हो । सो कलेजले नेपालमा सन् २०१३ देखि आफ्ना शैक्षिक कार्यक्रम सञ्चालन गर्दै आएको छ । युनिभर्सिटी अफ वेस्ट अफ इङ्ल्यान्ड (यूडब्ल्यूई) र लिड्स ब्याकेट युनिभर्सिटी (एलबीयू) को सम्बन्धनमा यस कलेजमा हाल म्यानेजमेन्ट, इन्फर्मेसन टेक्नोलोजी र हस्पिटालिटीसँग सम्बन्धित विषयमा स्नातक तथा स्नातकोत्तर तहका कक्षा सञ्चालन भइरहेका छन् ।कोभिड–१९ महामारीपछि नेपालको शैक्षिक क्षेत्र निकै प्रभावित भयो । अहिले अधिकांश शैक्षिक क्षेत्र फेरि खुल्न थालेका छन् । यस्तो अवस्थामा यो कलेजले आफ्ना शैक्षिक गतिविधिलाई कसरी बढाइरहेको छ ? अहिले बेलायत सरकारले बेलायती विश्वविद्यालयका विद्यार्थीलाई अध्ययनपछि २ वर्ष पीएसडब्ल्यू भिसासम्बन्धी नीति अघि सारेको छ । यसबाट ब्रिटिस सम्बन्धन प्राप्त कलेजका विद्यार्थीले के फाइदा पाउँछन् ? भन्ने विषयमा केन्द्रित भई कलेजका एसोसिएट डिन अरुण जोशीसँग गरिएको कुराकानी प्रस्तुत गरिएको छ । कोभिड महामारीपछि हामी न्यू–नर्मलको अवस्थामा छौँ । शिक्षा क्षेत्र त कोभिडबाट अझै धेरै प्रभावित भयो । शिक्षा क्षेत्रकै एउटा संस्थाको रूपमा ब्रटिस कलेज कति प्रभावित भयो र अहिले कस्तो अवस्था छ ?कोभिडका कारण सबै क्षेत्र प्रभावित हुँदा शिक्षा पनि यसबाट अछुतो हुन सकेको छैन । कोभिडका कारण जसरी समग्र क्षेत्र प्रभावित भयो, यसले नयाँ पद्धतिको विकास पनि भयो । अहिले प्रायजसो सबै स्कुल कलेजले नयाँ टेक्नोलोजी प्रयोग गरेका छन् ।हामीले पनि कोभिडको प्रभाव देखिन थालेपछि मार्चदेखि नै हामी अनलाइनमा गयौँ । हाम्रो ब्याक–इन्डमा युनिभर्सिटी अफ बेस्ट अफ इङ्ल्यान्ड (यूडब्ल्यूई) र लिड्स ब्याकेट युनिभर्सिटी (एलबीयू) रहेका छन् । कोर्स अफ कन्टेन्ट र टेक्नोलोजीमा हामी पहिलेदेखि नै अगाडि छौँ । त्यसकारण हामीले मार्चदेखि नै सजिलैसँग अनलाइन क्लास सुरु गर्न सक्यौँ । योबीचमा मात्रै करिब ४ सय विद्यार्थीको ग्राजुएट भइसकेका छन् । त्यसैले कोभिडकै बीचमा पनि हाम्रो एजुकेसन निरन्तर नै भइरह्यो ।अहिले चाहिँ यो अवस्था सामान्य बन्दै गएको जस्तो देखिन्छ । सरकारले पनि अब भौतिक रूपमा उपस्थित भएर परीक्षा सञ्चालन गर्न सकिन्छ कि भनेर प्रक्रिया अघि बढाएको छ । हामी पनि आफ्ना विद्यार्थीहरूलाई भौतिक र अनलाइन दुवै माध्यमबाट पढाउने व्यवस्था गर्दै जाने तयारी गरेका छौँ । अनलाइन कक्षालाई निरन्तर राख्ने तर कुनै प्राक्टिकल, वर्कसप, एक्सपेरिमेन्ट वा केस–स्टडी गर्नुपर्यो भने भौतिक रूपमै बोलाएर कक्षा सञ्चालन गर्ने सोच बनाएका छौँ ।अनलाइन कक्षा मार्चदेखि सुरु भयो त भनिहाल्नुभयो । भौतिक उपस्थितिमा भइरहेको पठनपाठनलाई एकैचोटि अनलाइनमा लैजाँदा कति अप्ठ्यारा भए ? यसले विद्यार्थीको व्यवहार र सिकाइमा कस्तो प्रभाव पार्यो ?अप्ठ्यारो त अलिकति भयो । नयाँ प्रविधि प्रयोग गर्न मान्छेलाई समय लाग्छ । तर अरूको तुलनामा हाम्रा विद्यार्थी र प्रशिक्षकहरू चाँडै नै प्रविधिसँग अभ्यस्त हुनुभयो ।सुरुमा हामीलाई विद्यार्थीले यसलाई कसरी लिन्छन् भन्ने जोखिम थियो । त्यसैले अनलाइन कक्षा सुरु गर्नुअघि एक साता हामीले यससम्बन्धी ट्रेनिङ राख्यौँ । विद्यार्थीले जानेका कुरा एकआपसमा सेयर गर्ने उपयुक्त अभ्यास के हुनसक्छ भनेर विश्वविद्यालयसँग पनि हामीले सुझाव लियौँ । हामीले भन्दा अघि हाम्रा विश्वविद्यालयले यसबारे तयारी सुरु गरिसकेका रहेछन् । उहाँहरूको अनुभव पनि हामीले लियौँ ।विद्यार्थीका घरमा टेक्नोलोजी नमिल्ने, कसैको इन्टरनेटमा समस्या हुने कारणले सुरुको १, २ हप्ता चाहिँ हामीलाई अलिकति गाह्रो भयो । तर पछि विद्यार्थीहरूले झनै उत्साहित भएर कक्षा लिने वातावरण बन्यो । योबीचमा आएका समस्या पनि पहिचान गर्दै समाधान गर्दै गयौँ । अहिले अनलाइन क्लास निकै प्रभावकारी भइसकेको छ । तपाईंले कलेजमा भर्ना भएका विद्यार्थीको शैक्षिक वातावरणको कुरा गर्नुभयो । तर नयाँ विद्यार्थी आउने क्रममा यसले कति प्रभाव पार्यो ? यसलाई कसरी व्यवस्थापन गर्नुभयो ?त्यसमा पनि हामीले प्रविधिकै प्रयोग गर्यौं । अहिलेको प्रविधि कस्तो छ भने यसले भौतिक रूपमा उपस्थित भएर गरिने काउन्सिलिङभन्दा बढी प्रभावकारी भइरहेको छ । हामीले विभिन्न प्लेटफर्मको प्रयोग गरेर प्लस–टु सकेका तथा परीक्षा दिएर बसेको विद्यार्थी र अन्य अडियन्ससम्म हामी पुग्यौँ । यो बीचमा हामीले स्वास्थ्यको विषयमा, नेपालको अर्थतन्त्रको विषयमा वेबमिनार सेसन पनि सञ्चालन गर्यौं । यीबाहेक पनि विद्यार्थीलाई अभिमुखीकरण गर्दै गयौँ । व्यवस्थापन पढ्दा के हुन्छ, आईटी पढ्दा के हुन्छ ? जस्ता विषयमा हामीले सुझाव दियौँ । यसमा हामीले निकै राम्रो प्रतिक्रिया पनि पायौँ । यसबाट विद्यार्थीसँग झनै नजिक भएको अनुभव गरिरहेका छौँ ।कोभिड सुरु भएपछिको सेसनमा सङ्ख्यात्मक रूपमा कति विद्यार्थी थपिए ?अहिले भर्ना भर्खरै सुरु भएको छ । सरकारले कक्षा १२ को रिजल्ट गरेको थिएन । हामीले प्लसटू दिएर बसेका विद्यार्थीलाई उनीहरू कक्षा १२ पास भए मात्रै भर्ना हुन पाउने सर्तसहित अहिले पनि भर्ना लिइरहेका थियौँ । किनकि युरोप र नेपालको शैक्षिक क्यालेन्डर अलि नमिलेका कारण यसपालिको भर्नामा असर चाहिँ परेकै छ । बेलायत क्यालेन्डर अनुसार हाम्रो भर्ना सुरु हुने समय सेप्टेम्बर र जनवरीमा हो । यसअघि हामीले सेप्टेम्बरमै भर्ना लिने गरेका थियौँ । यो वर्ष पनि स्नातकोत्तर तहको केही भर्ना सेप्टेम्बरमै लियौँ । केही भर्ना भने जनवरी सेसनका लागि लिएका छौँ । आशा गरौँ, प्लसटूको रिजल्ट चाँडै नै हुन्छ र सहज रूपमा अगाडि जान्छ । सङ्ख्याका हिसाबले पोहोरभन्दा यसपालि अलिकति कम नै छ । यद्यपि रिजल्ट नभएकाले अहिले नै यति नै भनिहाल्न सक्ने अवस्था चाहिँ छैन ।तपाईंहरू त ब्रिटिस युनिभर्सिटीबाट सम्बन्ध प्राप्त कलेज । नेपाली विश्वविद्यालयको सम्बन्धन र बेलायती विश्वविद्यालयको सम्बन्धन प्राप्त कलेजको शैक्षिक कार्यक्रममा कति फरक हुन्छ ? यसबारे केही बताइदिनुस् न !यसमा धेरै कुरा छन् । मुख्यतया पाठ्यक्रमको डिजाइन र विकास कसरी हुन्छ भन्ने कुरा महत्त्वपूर्ण हुन्छ । बेलायती विश्वविद्यालयले पाठ्यक्रम निर्माण गर्दा औद्योगिक लगानी, विद्यार्थी तथा अरू लगानीकर्ताको माग र सुझावलाई आधार लिएर गर्छ । यो  प्रत्येक ३ वर्षमा पुनः परिमार्जन गरिन्छ । हामीले त्यही पाठ्यक्रमलाई प्रयोग गर्ने भएकाले यसले बजारको मागलाई सम्बोधन गर्ने भयो ।त्यस्तै हाम्रो पाठ्यक्रम आफैमा अनुसन्धनमा आधारित हुन्छ । विद्यार्थीलाई प्रत्येक विषयमा आफै अनुसन्धान गर्न प्रेरित गर्ने खालको पाठ्यक्रम बनाइएको हुन्छ । हामीले नेपालमै बसेर त्यो अभ्यास गरिरहेका छौँ । हाम्रो पाठ्यक्रममा स्थानीय विश्वविद्यालयजस्तो परीक्षा हुँदैन । हाम्रो सबैजसो परीक्षा प्रोजेक्ट–बेस्ड हुन्छ । प्रत्येक विषयमा केस–स्टडी हुन्छ । त्यस्तो स्टडीलाई कसरी समालोचना र विश्लेषण गर्ने भन्ने हामी सिकाउँछौँ । सैद्धान्तिक विषयलाई कसरी बुझ्ने र व्याख्या गर्ने भन्नेमा हामी केन्द्रित हुन्छौँ ।नेपालका स्थानीय विश्वविद्यालयको पाठ्यक्रम परीक्षा आधारित छ, त्यो हाम्रोमा छैन । प्रस्तुतीकरण, लिखित परीक्षा, ग्रुप प्रोजेक्ट लगायतमा हाम्रो सन्तुलन हुन्छ । ताकि एउटा ग्राजुएट विद्यार्थीलाई चाहिने सबै क्षमताको विकास हुन्छ । जबकि यहाँको विश्वविद्यालयमा परीक्षा अघि मात्रै पढ्ने र परीक्षाका लागि मात्रै पढ्ने अवस्था छ । सामान्य हेर्दा उस्तै लागे पनि बेलायतको शिक्षा इन–डेफ्थ हुन्छ ।नेपाली विश्वविद्यालयको पाठ्यक्रम कुनै किताबको रिफ्रेन्स लिएर बनाइएको हुन्छ । यसमा समयसापेक्ष रूपमा परिवर्तन भएको हुँदैन । हाम्रो पाठ्यक्रममा धेरै सन्दर्भ सामग्री हुन्छन् । यसले गर्दा विद्यार्थीहरूले ठूलो दायरामा अनुसन्धान गर्ने अवसर पाउँछन् ।अहिले ब्रिटिस कलेजले कुन-कुन प्रोगाम सञ्चालन गरिरहेको छ ?अहिले बिजनेस, इन्फर्मेसन टेक्नोलोजी र हस्पिटालिटी विषयसँग सम्बन्धित कार्यक्रम सञ्चालन भइरहेका छन् । बिजनेस एन्ड म्यानेजमेन्ट र इन्फर्मेसन टेक्नोलोजीमा अहिले अन्डरग्याजुएट र मास्टर्स दुवै कार्यक्रम सञ्चालन भइरहेका छन् । त्यस्तै हस्पिटालिटीमा नयाँ अन्डरग्राजुएट प्रोग्राम सञ्चालन भइरहेको छ ।हामी बेलायती विश्वविद्यालयको सम्बन्धन प्राप्त गरेका कलेजमध्येकै नम्बर वान हुन चाहन्छौँ । हामी हाम्रा विद्यार्थीलाई बेलायत नगईकनै स्थानीय लागतमा विश्वस्तरीय विश्वविद्यालय र गुणस्तरको शिक्षा लिने अवसर दिलाउन चाहन्छौँ । त्यसका लागि प्रोजेक्ट म्यानेजमेन्टसहित केही नयाँ कोर्सहरू पाइपलाइनमा छन् । भविष्यमा हामीकहाँ आउने विद्यार्थीले रुचाएको कोर्सहरू हामीले पढाउनसक्ने बन्ने लक्ष्य रहेको छ ।ब्रिटिस कलेजमा ग्राजुएट र पोस्ट ग्राजुएट गरेका विद्यार्थीले पढाइपछि के गरिरहेका छन् ? देशभित्र कति छन्, बाहिर कति गएका छन् ? उनीहरूको वृत्तिविकासको अवस्था कस्तो छ, यसबारे केही अध्ययन गर्नुभएको छ ?यसबारे हामीलाई पनि चिन्ता छ । हाम्रा विद्यार्थीहरू पास भइसकेपछि कहाँ जान्छन् र जागिर गर्दा कस्तो खालको काम गर्छन् भनेर हामीले समय समयमा सर्भे गर्ने गरेका छौँ । हामीले सन् २०१३ देखि ग्राजुएट प्रोग्राम सञ्चालन गरिरहेका छौँ । प्रत्येक वर्ष १ सयदेखि २ सय जनासम्म हाम्रो कलेजबाट पास–आउट हुँदै आएका थिए । यो वर्ष यो क्रम अझै बढी छ ।हाम्रो अनुभवमा हाम्रो कलेजमा काम गरेका विद्यार्थीहरू एक, दुई वर्ष नेपालमै काम गर्छन् । कोही विद्यार्थी ब्याचलर्स सकेको एक वर्षभित्र मास्टर्सका लागि भर्ना हुन्छन् वा विदेशमा जान्छन् ।अहिलेको हाम्रो तथ्याङ्कअनुसार करिब ५० प्रतिशत विद्यार्थी मास्टर्सका लागि विदेश जाने गरेका छन् । करिब १० प्रतिशत विद्यार्थी यहीँ कलेजमा भर्ना हुने गरेका छन् । केही स्वदेशकै विभिन्न क्षेत्रमा समेत भर्ना भइरहेका छन् । त्यसका लागि हाम्रो ‘प्लेसमेन्ट एन्ड इन्टर्नसिप’ भन्ने छुट्टै कम्पनी पनि छ । यहाँबाट पास–आउट भएका विद्यार्थीलाई हामीले जब–प्लेसमेन्टको सुविधा पनि दिने गरेका छौँ ।यद्यपि हामीले विद्यार्थीलाई भन्दै आएका छौँ, ‘तिमीहरूले आफूलाई जागिरे मात्रै नसोच, आफै केही नयाँ सिर्जना गर ।’ यसका लागि हामीसँग केही पूर्वाधार पनि छन् । बिजनेस इन्फर्मेसन सेन्टर हामीसँग छ । विद्यार्थीले कलेज पढ्दै गर्दा भावी दिनमा के गर्ने भन्ने योजना बनाउनसमेत हामीले सिकाइसकेका हुन्छौँ ।कुनै विद्यार्थीले नेपालमा एउटा कोर्स गरेर माथिल्लो कोर्सका लागि विदेशी विश्वविद्यालयमा जान चाहन्छ भने ब्रिटिस युनिभर्सिटीको सम्बन्धन भएका यो कलेजमा पढ्दा र नेपाली विश्वविद्यालयको सम्बन्धन भएको अरू कलेजमा पढ्दाको फरक चाहिँ कति हुन्छ ?हामी ब्रिटिस युनिभर्सिटीको फ्रेन्चाइज पार्टनर हौँ । यसको अर्थ हाम्रा सबै संरचना बेलायती मोडलकै हुन्छन् । कोर्सदेखि लिएर पठनपाठन प्रणाली, क्यालेन्डर, एसेसमेन्ट सबै सोहीअनुसार  छ । भन्दाखेरि विद्यार्थीलाई यो कलेजमा शिक्षा लिइसकेपछि विदेशका कुनै पनि कलेजभित्र कुनै पनि संरचनागत फरक हुँदैन । कलेजभन्दा बाहिरको अवस्था फरक हुन सक्ला । तर कलेजभित्र कुनै पनि फरक हँुदैन ।जबकि अरू विश्वविद्यालयमा यस्तो हुँदैन । मैले अघि पनि भनेँ, यहाँ परीक्षामा आधारित शिक्षा प्रणाली छ । परीक्षाकै लागि पढ्ने प्रवृत्ति छ । पाठ्यक्रमहरू पनि समयसान्दर्भिक छैनन् । यसले गर्दा अरू विश्वविद्यालयका विद्यार्थीका लागि विदेशमा गएर शिक्षा लिँदा कलेज वा विश्वविद्यालयभित्रको वातावरणमै ठूलो भिन्नताको अनुभव गर्नुपर्ने हुन्छ ।केही दिनअघि तपाईंंहरूले बेलायत सरकारको नीतिसँग जोडेर वर्किङ भिसा र आवासीय भिसाको बारेमा आफ्नो शैक्षिक कार्यक्रमको प्रचार गर्नुभएको थियो । त्यो कस्तो किसिमको कार्यक्रम हो ?तपाईंले पोस्ट स्टडी वर्क भिसा (पीएसडब्ल्यू) भिसाको बारेमा कुरा गर्नुभएको होला । तपाईंले भनिहाल्नुभयो यो बेलायत सरकारले गरेको नीतिगत निर्णय हो । यसअनुसार बेलायतको विश्वविद्यालयबाट पोस्ट ग्राजुएट वा अन्डर–ग्राजुएट गरेमा २ वर्षको पोस्ट स्टडी वर्क भिसा दिने नियम बनाएको छ । यो नियमबाट हाम्रो कलेजको विद्यार्थीले फाइदा लिन सक्छन् । हाम्रो कलेजमा २ वर्ष अध्ययन गरिसकेपछि ग्रेड ट्रान्सफर गरेर बेलायत जाने र  त्यहाँ गएर थप २ वर्ष त्यहाँ ग्राजुयसन गरेपछि पीएसडल्यूको लागि भिसा एप्लाई गर्न पाउँछन् । यो अन्डरग्राजुएट र पोस्ट ग्राजुएट दुवै केसका लागि छ । यहाँको स्थानीय विश्वविद्यालयबाट ग्राजुएट गरेर फेरि ग्राजुएट नै पढ्न जाने गरेको हामी सुन्ने गर्छौं । तर यो कलेजमा पढ्नेको हकमा त्यसो हुँदैन । यहाँबाट जुन कोर्स सकेर गएको छ, त्योभन्दा माथिल्लो कोर्सको पढाइका लागि जान सकिन्छ । यसो गर्दा समय पनि खेर गएन । लागत पनि बचत भयो । त्यस्तै हाम्रो कलेजमा ग्राजुएट गरेर पोस्ट ग्राजुएट गर्न जाने हो भने पनि एल्मनाईले पाउने सबै सुविधा हाम्रा विद्यार्थीहरूले त्यहाँ पाउन सक्छन् ।तपाईंहरूले आफ्नो शिक्षालाई बेलायतको भिसा, बेलायतको वर्किङ भिसा, कमाइ वा स्थायी आवास सुविधासँग जोडेर प्रचार चाहिँ किन गरिन्छ ?हामीले बेलायती विश्वविद्यालयको सम्बन्धनमा प्रोग्राम चलाइरहेका छौँ । बेलायती विश्वविद्यालय वा त्यहाँको सरकारी निकायहरूसँग समेत हाम्रो धेरै नै अन्तरक्रिया हुन्छ । त्यसैले त्यहाँको नीति नियमको बारेमा हामीलाई सूचना छ ।आजकलको जमानामा वेभसाइटमा समेत इन्फर्मेसन पाइन्छ । तर हामी शिक्षा क्षेत्रमा लागेको संस्थाका रूपमा हामीसँग भएको इन्फर्मेसन सेयर गर्नुपर्छ भनेर यसलाई अघि बढाएका हौँ । यो नियम हामीले बनाएको होइन, बेलायत सरकारले बनाएको हो । तर हामीले हाम्रा विद्यार्थीहरूलाई पीएसडल्यूको सुविधा पाइन्छ । त्यो सकिएपछि अर्को चरणको भिसाका लागि के गर्नुपर्छ भन्नेबारे जानकारी मात्रै दिएका हौँ ।विदेशी विश्वविद्यालयबाट सम्बन्धन प्राप्त ब्रिटिस कलेज जस्ता कलेजहरूलाई स्वदेशी कलेजको भन्दा कुनै भिन्न प्रकारका नीतिगत वा प्रक्रियागत समस्या केही छन् ?नीतिगत रूपमा खासै समस्या छैन । तर हामी स्थापना हुँदाको बखतमा विदेशी कलेज भन्नेबित्तिकै छुट्टै नजरले हेर्ने प्रवृत्ति थियो । अहिले यसमा धेरै सुधार भइसकेको छ । हामी के भन्छौँ भने क्वालिटीमा कम्प्रमाइज नगरौँ । विद्यार्थी तथा अभिभावकहरूले पनि क्वालिटीमा कम्प्रमाइज नगर्ने शैक्षि संस्थालाई नै सहयोग गर्नुपर्छ  ।अन्त्यमा ब्रिटिस कलेज र समग्र शैक्षिक क्षेत्रबारे केही भन्न चाहनुहुन्छ ?सबैजसो कुरा त आइ नै सकेको छ । म विद्यार्थीलाई प्रविधिसँग नडराई शैक्षिक कार्यक्रमलाई अगाडि बढाउन आग्रह गर्न चाहन्छु । अहिले पनि प्रविधिको पहुँच देशभर पुग्न सकेको छैन । काठमाडौँ उपत्यकामा ठीकै भए पनि उपत्यका बाहिर इन्टरनेटको पहुँचमा अझै पनि समस्या नै छ । पढ्न चाहने विद्यार्थीलाई यस्ता पूर्वाधारहरूमा सरकारले केही सहुलियत पनि दिनुपर्छ भन्ने लाग्छ ।यसो हुन सक्यो भने हाम्रो जस्तो संस्थाले एउटा शैक्षिक क्षेत्रमा आफूले सकेजति योगदान गर्ने प्लेटफर्म पाउन सक्छ । हामीसँग भएको प्रविधि, ज्ञान र सीपलाई प्रयोग गरेर गुणस्तरीय शिक्षाको लागि हामीले योगदान गर्न सकौँ ।#ब्रिटिस कलेज