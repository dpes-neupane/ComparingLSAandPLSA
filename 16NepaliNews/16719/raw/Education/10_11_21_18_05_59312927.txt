

 
पोखरा । युवा तथा खेलकूदमन्त्री जगत् विश्वकर्माले दुई छात्रछात्राको अभिभावकत्व ग्रहण गर्नुभएको छ । मन्त्री विश्वकर्माले दलित तथा जनजाति परिवारका दुई छोराछोरीमध्ये एक छात्र र एक छात्राको अभिभावकत्व ग्रहण गर्दै माध्यमिक तहसम्मको शिक्षामा सहयोग गर्ने घोषणा गर्नुभयो । 
कास्कीको अर्घौैँ घर भई हाल पोखरा लेखनाथ महानगरपालिका–१९ घार्मी बस्दै आएका आठ वर्षीय विशाल सुनार र म्यादी घर भई हाल घार्मीमा नै बस्दै आएकी आठ वर्षीया रेखा पुनलाई महेन्द्र माविको कक्षा तीनमा भर्ना गर्दै मन्त्री विश्वकर्माले शैक्षिक सामग्रीसहित रु १० हजार विद्यालयका प्रधानाध्यापक वासुदेव पौडेललाई हस्तान्तरण गर्नुभयो ।
शिक्षा र स्वास्थ्य मौलिक हक भएकाले उहाँले शिक्षा, स्वास्थ्य र रोजगारीको जिम्मेवारी राज्यले लिनुपर्नेमा जोड दिनुभयो । शिक्षामा देखिएको विभेदलाई अन्त्य गर्न सरकार लागि परेको र विद्यालयको भौतिक तथा शैक्षिक विकासका लागि आफ्नोतर्पmबाट सक्दो पहल गर्ने उहाँको भनाइ थियो ।
सो अवसरमा विद्यालय व्यवस्थान समितिका अध्यक्ष डुण्डिराज पौडेल र प्रधानाध्यापक पौडेलले न्यून शिक्षक दरबन्दी एवं खेलमैदानको अभावलगायत समस्याबारे मन्त्री विश्वकर्माको ध्यानाकर्षण गराउनुभएको थियो ।

 