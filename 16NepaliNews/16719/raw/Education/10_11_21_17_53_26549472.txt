

 
ज्योतिकुमार पन्थी 
गुलरिया, १२ साउन  । नेपाल विद्यार्थी संघ ईकाई कमिटी बबई बहुमुखी क्याम्पस गुलरियाले विभिन्न २० बुँदे माग सहित क्याम्पस प्रशासन समक्ष ज्ञापन पत्र पेश गरेको छ । केही महिना अघि मात्र मध्य पश्चिम विश्व बिद्यालयमा समाहित भएको बबई बहुमुखी क्याम्पसको शैक्षिक गुणस्तर लगायतका बिषयमा सुधार गर्न माग गर्दै नेविसंघले ज्ञापन पत्र बुझाएको हो । 

 जिल्ला प्रशासन कार्यालय र गुलरिया नगरपालिकामा समेत विद्यार्थीहरूले ज्ञापन पत्र बुझाएका छन । निजी स्रोतबाट सञ्चालित बबई बहुमुखी क्याम्पस मध्यपश्चिममा समाहित हुँदा हतार गरेको र यो विद्यार्थी भन्दा पनि प्राध्यापकको मात्र हितमा रहेको नेपाल विद्यार्थी संघ बबई बहुमुखी क्याम्पस गुलरिया ईकाई कमिटीका कार्यबाहक अध्यक्ष जयराम बिसीले बताउनु भयो । 
उहाँले अगाडि भन्नुभयो ‘ पटक पटक शिक्षकको गुणस्तर छानबिन गर्न माग गर्याै सुनुवाई भएन, रातारात प्राध्यापकहरू बढुवा भए रातारात नियम मिचेर स्थायी गरिए र उनीहरूका जागिर पक्का गरियो तर शुल्क बुझाएर पढने विद्यार्थीलाई भने शुल्क बृद्विको भारी बोकाइयो ।’

 
तत्काल रातारात बढुवा र डिग्री समेत उतीर्ण नभएका शिक्षकका बिषयमा छानबिन हुनु पर्ने माग समेत नेविसंघले राखेको छ । ज्ञापन पत्रमा नेवि संघले आफना मागहरूलाई बेवास्ता गरिए अनिश्चितकालीन क्याम्पस बन्द गर्ने चेतावनी समेत दिएको छ । 
क्यामपस प्रशासनलाई बझाएको ज्ञापन पत्र सहित नगरपालिका पुगेका विद्यार्थीहरूले नगरप्रमुख समक्ष प्राध्यापकको स्थायी सम्बन्धि ब्यवस्था तत्काल छानबिन गर्न नगर सरकार संग माग समेत गरेको छ । 

 