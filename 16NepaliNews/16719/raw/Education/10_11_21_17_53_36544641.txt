

 
नविन कुलुङ
काठमाडौं । समावेशी सिद्धान्त विपरीत लोकसेवा आयोगले विज्ञापन खुलाएको भन्दै आरक्षण बचाऔं आन्दोलनले कामठाडौंमा विशाल प्रदर्शन गरेको छ । संविधानको मर्म र भावाना विपरित समावेशी सिद्धान्त अबलम्बन नगरि खुलाएको विज्ञापन तत्काल खारेज गर्न माग गर्दै मंगलबार विरोध प्रदर्शन गरेका हुन् । 

प्रदर्शनकारीहरुले संघीय मामिला तथा सामान्य प्रशासनमन्त्री लालबाबु पण्डित र लोकसेवा आयोगका प्रमुख आयुक्तमा उमेश मैनालीको राजिनामा समेत माग गरेका छन् । संविधानअनुसार लोकसेवाले विज्ञापन सच्चाएर समावेशी विज्ञापन जारी नगरेसम्म आफूहरुको आन्दोलन नरोकिने आन्दोलनले बताएको छ । यदि अटेर गरी परीक्षा सञ्चालन गरे परीक्षा केन्द्रमा प्रदर्शन गर्ने र प्रश्नपत्र च्यात्नेसम्म उनीहरुले धम्की दिएका छन् ।
विरोध प्रदर्शन नेपाल आदिवासी जनजाति महासङ्घको संयोजन तथा जनजातीय सङ्गठनको आह्वानमा सडकमा उत्रिएको महासङ्घ अध्यक्ष जगतबहादुर बरामले बताए । उनले भने,‘संविधानलाई कुल्चिने काम भएकोले बाध्यात्मक आन्दोलनमा उत्रिनु पर्योे, राज्य सरकारले सुनुवाइ नगरेसम्म आन्दोलन जारी रहन्छ ।’

उनले राज्यले शासकीय चिन्तन बोकेका मानिसहरूले गर्दा सडकमा आफ्नो शक्ति प्रदर्शन गराउनका लागि बाध्य बनाएको पनि बताए । उनले भने, ‘यहाँ हामी आदिवासी जनजातिहरू छौँ, दलितहरू छौँ, मधेसीहरू छौँ, मुस्लिमहरू छौँ, अपाङ्गता भएका व्यक्तिहरू छौँ, पछाडि परेका क्षेत्रहरू छौँ र यो राज्य सत्ताबाट सबै विभेदमा परेका न्याय प्रेमी जनसमुदायहरू सडकमा छौँ ।’
नेपाल सरकार र लोकसेवा आयोगले आदिवासी जनजाति, मधेसी, मुस्लिम, दलित, अपाङ्गता भएका र पिछाडी परेका क्षेत्रका मान्छेहरूलाई मूलधारबाट विस्थापित गर्न खोजेकाे आरोप समेत लगाए । उनले भने, ‘खबरदार शासकहरू, खबरदार लोकसेवा आयोग । यो हाम्रो अधिकार हनन् गर्न पाउँदैनाै‌ँ ।’ उनले तुरुन्तै लोकसेवा आयोगको विज्ञापन खारेज गरेर समानुपातिक र समावेशी ढङ्गले विज्ञापन नगरेसम्म आन्दोलन निरन्तर नराेकिने चेतवानी समेत दिए ।

युवा अभियान्ता सरोज रायले लोकसेवा आयोगले विज्ञापन निकालेकैदेखि नै आफूहरु आन्दोति भएको बताए । उने भने, ‘हामी यो लडाई सुरुदेखि नै लडिरहेका छौँ । यो लडाई लोकसेवा आयोगको विरुद्ध मात्र लडेको होइनौँ, हामी एउटा मानसिकताको विरुद्ध लडिरहेका छौँ । ‘
उनले एउटा जातले सम्पूर्णलाई विभेदित गरिहेको आरोप पनि लगाए । उनले भने, ‘चलाखी तरिकाले उनीहरूले विज्ञापन निकालेको हो । स्थानीय तहमा नै टुक्राटुक्रा पारेर यसलाई जोडेको छ यो साधारण कुरा होइन ।’
नेवा संघका अध्यक्ष सुमन नेवाले लोकसेवा आयोगको विरुद्ध भएको आन्दोलन आरक्षण कोटाका मात्रै नभएर लोकसेवा आयोगले गरेको विभेदका विरुद्धमा उठाएकाे बताए । उनले एकल जाति ब्रम्हण सेवा वाद भइराखेको र त्यसको खारेज गर्नुपर्ने पनि बताए ।
‘हामी माथि भएको थिचोमिचोमा हामी एकजुट हुनुपर्छ । जसरी गुठी विधेयकमा सरकार हल्लियो अब हामी पनि बाहिर निस्कनु पर्‍यो । त्यसपछि मात्रै सरकारले घुँडा टेक्छ ।’ उनले भने, ‘हामी एकजुट भएर सामूहिक आवाज उठायौँ भने हामी यो मुद्दा जित्छौँ । गुठी विधेयक जसरी फिर्ता लियो यो आरक्षणको पनि फिर्ता लिनेछ ।’

मुस्लिम संघका अध्यक्ष कौशल शाहले देशमा सरकार परिवर्तन भएपछि सरकार झन् कुण्ठित भएकाे आरोप लगाइन् । ‘जति पनि विधेयक ल्याएको छ सरकारले, त्यो सबै आफ्नो पक्षमा ल्याएको छ । के यो सरकारको मात्रै देश हो ? नेपाली जनताको देश होइन ? उनले भनिन्, ‘देशमा नयाँ संविधान बनी सकेको छ भने आन्तरिक संविधानमा टेकेर किन यो विधेयक ल्यायो किन यो विज्ञापन ल्यायो ? हाम्रो घोर आपत्ति छ । ती नयाँ विधेयक कुन बाकसमा लुकाएर राखेको छ यो सरकारले ?’
सरकारले लोकसेवा आयोगको विज्ञापन विधेयक ल्याएर सांसदबाट सच्याएर समानुपातिक समावेशिताका आधारमा फेरि नयाँ ल्याउनु पर्न पनि बताइन् । उनले भनिन्, ‘लालबाबु पण्डित र उमेश मैनाली कालो सिसा भएको गाडीमा र घुमाउने कुर्सीमा घुमिरहेका छन् । त्यो गाडी र कुर्सी सधैँ उनीहरूको लागि मात्रै हो ? भोलि यही जनताका सामु आउनु पर्छ, त्यति बेला कालो मासो लगाएर घुमाउने यही जनता हो ।’

राष्ट्रिय अपाङ्ग महासङ्घका अध्यक्ष मित्रलाल शर्माले सरकारले अपाङ्गता भएका व्यक्ति, जनजाति, दलित, मुस्लिम, पिछाडीएका क्षेत्रको अधिकार एउटा पछि अर्को गर्दै खोसेकाे बताए । उनले जनजातिको आन्दोलनमा अपाङ्गता भएका व्यक्तिहरू सामेल भएकाे बताउँदै भने- ‘आफूलाई लोकतान्त्रिक भन्ने सरकारसँग हामीले लामो समयदेखि आन्दोलन गर्दा पनि यो सरकारले हामीसँग वार्ता गर्न चाही रहेको छैन । के यो लोकतान्त्रिक र सरकारको परिधि हो ?’
देशको राजालाई गद्दीबाट निकालेर फाल्ने यही संघर्षशील जनता भएकाे भन्दै सरकारले ध्यान दिनु पर्ने बताए । उनले भने,’सरकारलाई म खबरदारी गर्न चाहन्छु, हामीले यो आन्दोलन गर्न चाहेका थिएनाैँ, हाम्रो यो आन्दोलनको रहर होइन तर यो सरकारले जनताको नम्र भाषा बुझिरहेको छैन । जनताको सङ्घर्षको भाषा मात्रै बुझ्ने गर्छ ।’
जनतालाई आन्दोलित गर्ने, जनतालाई दुःख दिने, जनतालाई सधैभरी संघर्षमा उतारी रहने काम लोकतान्त्रिक सरकारलाई नसुहाउने पनि बताए । उनले भने, ‘म सरकारलाई आग्रह गर्न चाहन्छु हामी कहिल्यै पनि वार्ताका विरोधी होइनौं । हाम्रो अधिकार हामीले मागी रहेका छौँ । हामी अधिकार सम्पन्न हुन चाहान्छौं ।’

माइतीघरमा भेला हुनुअघि सुन्धारा, बानेश्वर र थापाथलीबाट र्‍याली निकालिएको थियो । विरोध प्रदर्शनमा घोषित राई, थारु, सुनुवार, थामी, दलित, मधेसी, लिम्बू, नेवार, मधेसी, दलित, मुस्लिम, मगर, गुरुङ, तामाङ, शेर्पा, हिमाली आदिवासी जनजातिहरू, दुरा, छन्त्याल, राष्ट्रिय आदिवासी जनजाति महासंघ , अपाङ्ग महासंघ, आदिवासी चलचित्र महासङ्घ र पहिचानमा आधारित राजनीतिक दलहरूसहभागी थिए ।
विरोध प्रदर्शनमा गुठी विधेयक पनि फिर्ता लिन माग गर्दै सरकारविरुद्ध चर्का नाराबाजी गरिएको थियो । आयोगले स्थानीय तहका लागि जेठ १५ गते कर्मचारी पदपूर्तिको विज्ञापन गरेको थियो । उक्त विज्ञापनमा संविधानअनुसार आरक्षणको व्यवस्था नगरिएको भन्दै सर्वोच्चमा समेत रीट दायर भएको छ । सर्वोच्चमा मुद्दा विचाराधीन रहेको अवस्थामा सडक प्रदर्शन पनि भइरहेको छ । 








तस्वीर : नविन कुलुङ

 