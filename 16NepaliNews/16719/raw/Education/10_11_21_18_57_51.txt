शैक्षिक मर्यादाविपरीत ‘अक्षम्य अपराध’ गरेको आरोपमा मध्यपश्चिम विश्वविद्यालयका दुईजना उपप्राध्यापकलाई बर्खास्त गरिएको छ ।इन्जिनियरिङ संकाय स्नातकोत्तरका कार्यक्रमका निर्देशक उपप्राध्यापक विश्वनाथ यादव र कानुन संकायका सुजन पन्तलाई बर्खास्त गरिएको हो । यादवलाई आफुखुशी विद्यार्थीलाई नम्बर दिएको र पन्तलाई प्रश्नपत्र ‘आउट’ गरेको आरोपमा बर्खास्त गरिएको उपकुलपति प्रा.डा नन्दबहादुर सिंहले बताए ।मंगलबार पत्रकार सम्मेलन गरी सिंहले भने, ‘उहाँहरुले शैक्षिक मर्यादा विपरीत अपराध गर्नुभयो । विश्वविद्यालयको साख गिराउने काम गर्नुभयो । आर्थिक प्रलोभनमा परी विद्यार्थीलाई आफुखुशी नम्बर दिएको छानविनबाट पुष्टि भएपछि बर्खास्त गरिएको हो ।’यादवले विद्यार्थीको आन्तरिक मूल्यांकनतर्फ विषय शिक्षकले पठाएको नम्बर लुकाएर मनलाग्दी रुपमा नम्बर दिएको उजुरी परेको थियो । परीक्षामा सामेल नै नभएका विद्यार्थीलाई पनि पास गराएको पाइएको छ ।उजुरी परेपछि वास्तविकता पत्ता लगाउन छानविन समिति बनाइएको थियो । छानविन समितिले निर्देशक यादव आर्थिक प्रलोभनमा परेर गलत काम गरेको निष्कर्षसहित दोषी ठहर गरेको थियो ।परीक्षामा भएको अनियमितताका विषयमा छानबिन गर्न गठित समितिले उपकुलपति प्रा.डा सिंहसमक्ष केही समयअघि मात्रै निर्देशक यादव दोषी देखिएको प्रतिवेदन पेस गरेको थियो ।सिंह भन्छन्, ‘पन्तलाई यसअघि पनि ३ महिनाका लागि निलम्बन गरिएको थियो ।’ पछिल्लो समय पन्तले दुईटा प्रश्नपत्र ‘आउट’ गरेको देखिएको पनि उनले बताए ।‘प्रयोगात्मक परीक्षा ४० पूर्णाङ्कको हुन्छ,’ उनले भने, ‘परीक्षामा सहभागी १३ जना विद्यार्थीलाई पूरै नम्बर दिएको पाइएको छ । कन्सट्रक्सन म्यानेजमेन्टका चारवटै विषयमा पनि विद्यार्थीहरुलाई ३४ देखि ३७ नम्बर दिइएको छ ।’यस्ता खालका अमर्यादित गतिविधि गर्ने कसैलाई पनि उन्मुक्ति नदिइने सिंहले बताए । उनका अनुसार विश्वविद्यालयको सुधारका लागि पनि यस्ता अमर्यादित गतिविधिमा संलग्नमाथि कारवाही गर्नुपर्छ ।उनले राजनीतिक दलहरु र विद्यार्थी संगठनहरुलाई अपराधीको संरक्षण हुने गरी आन्दोलन नगर्न पनि आग्रह गरेका छन् ।कारवाहीमा परेका यादव स्थायी हुन् भने पन्त करार सेवामा थिए ।