

 
झापा  ।स्थापना भएको तीन दशक बित्नलाग्दा पनि झापाको कचनकवल गाँउपालिका–४ स्थित दीपेन्द्र प्राथमिक विद्यालयमा पुग्ने बाटो अझै नबन्दा विद्यार्थी र शिक्षक समस्यामा परेका छन् । नेपाल–भारतको दशगजा नजिकै केचनामा २०४४ सालमा स्थापना भएको उक्त सामुदायिक विद्यालयका पुग्ने बाटो नहुँदा विद्यार्थी र शिक्षक भारतीय भुमि भएर विद्यालय जान बाध्य छन् । 

झट्टै हेर्दा दशगजा क्षेत्रमा रहेको विद्यालय नेपाल को हो कि भारत को हो भनेर छुटाउन गाहे हुन्छ । झापाको कचनकवल गाउँपालिकाको केचनास्थित लोधाबारी र भारतको किशनगञ्ज जिल्लास्थित कादोगाउसंग जोडिएको सीमा क्षेत्रको घासे मैदान भित्र सो विद्यालय रहेको छ । विद्यालय जाने बाटो अहिलेसम्म निर्माण नहुँदा विद्यार्थी र शिक्षक छिमेकी भारतीय भूमि प्रयोग गरी विद्यालय पुग्छन् ।
विद्यालय प्रवेश गर्ने बाटो नहुँदा शिक्षक र विद्यार्थीहरु निजी खेतको आली हुँदै विद्यालय जानुपर्ने बाध्यता रहेको छ । नेपालकै विद्यालय जादा भारतीय सुरक्षाकर्मीको अनुमति लिएर जानुपर्ने बर्षौंदेखिको पीडा छ नेपाली विद्यार्थी र शिक्षकलाई ।


 