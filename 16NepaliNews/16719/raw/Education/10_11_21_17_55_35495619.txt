

 
कृष्ण पाण्डे/शिव डुम्रे 
बुटवल । यस वर्षको माध्यमिक शिक्षा परीक्षा (एसइई) आजबाट सुरु भएको छ । रुपन्देही जिल्लाबाट यसबर्ष एसईई परीक्षा दिने १७ हजार २ सय विद्यार्थी छन् । ३ जना असाधारण क्षमता भएका दृष्टिविहीन विद्यार्थी पनि सहभागी भएका छन् ।  

तिलोत्तमाको मणिग्रामस्थित शान्ति नमुना माध्यमिक विद्यालयबाट सहभागी १९ वर्षीय सन्तोष न्यौपाने, १७ वर्षीय मिलन सारु र १६ वर्षीया मेनुका बिसीले मणिग्रामकै गिर्वाण माध्यमिक विद्यालयबाट विशेष परीक्षा दिँदैछन् ।
ब्रेन लिपि माध्यमबाट अध्ययन गरे पनि उनीहरूले परीक्षा भने सहयोगी विद्यार्थीको माध्यमबाट दिँदैछन् । एक तह तल्लो विद्यार्थीद्वारा लेखाइ उनीहरू परीक्षामा सहभागी भएका हुन ।
 विगत २०४५ सालदेखि विशेष शिक्षा लागू भएको सो विद्यालयमा नियमित रूपमा दृष्टिविहीन लगायत असाधारण क्षमता भएका विद्यार्थीले परीक्षा दिइरहेको र रिजल्ट पनि उत्कृष्ट गर्ने गरेको शान्ति नमुना माविका प्राचार्य कुलप्रसाद लामिछानेले बताउनुभयो । 
‘अलिअलि डर र खुसी पनि लागेको छ, हामी एसईई परीक्षामा सहभागी हुँदैछौँ, यो हामीहरूको लागि ठूलो अवसर हाे । दृष्टिविहीन सन्तोष न्यौपानेले भन्नुभयाे । 

 प्रदेश- ५ बाट ७८ हजार विद्यार्थी 
यसबर्ष प्रदेश ५ बाट ७८ हजार ६ सय ५७ विद्यार्थी सहभागी हुँदै छन् । प्रदेशमा दाङबाट ११ हजार दुई सय ७६, बाँकेबाट आठ हजार एक सय ७४, बर्दियाबाट सात हजार आठ सय ५५ सहभागी हुँदै छन् । त्यसैगरी, कपिलवस्तुबाट सात हजार एक सय १५, पश्चिम नवलपरासीबाट पाँच हजार सात सय ७० विद्यार्थी सहभागी हुँदै छन् ।
 पाल्पाबाट पाँच हजार ५०, गुल्मीबाट चार हजार नौ सय ११, रोल्पाबाट तीन हजार ६ सय ७३, अर्घाखाँचीबाट तीन हजार पाँच सय ९४ र प्युठानबाट दुई हजार आठ सय ६६ विद्यार्थी सहभागी हुँदै छन् । यीमध्ये प्राविधिकतर्फका दुई हजार ३९ विद्यार्थी रहेका छन् ।
 प्रदेशका १२ जिल्लामध्ये सबैभन्दा धेरै विद्यार्थी रुपन्देहीबाट १७ हजार चार सय र सबैभन्दा कम पूर्वी रुकुमबाट एक हजार एक सय ७३ सहभागी हुँदैछन् ।
 १२ हजार जनशक्ति परिचालन भएको छ । केन्द्राध्यक्ष तीन सय २३, सहायक केन्द्राध्यक्ष तीन सय ९९ कायम भएका छन् । त्यसै गरी, निरीक्षक तीन हजार आठ सय २६, सहायक कर्मचारी दुई हजार तीन सय ४० खटाइएका छन् । सुरक्षाकर्मी चार हजार आठ सय ४५ परिचालन हुने छ ।
 प्रदेशमा एसइईको परीक्षा सम्पन्न गर्न दुई करोड ९५ लाख ६७ हजार पाँच सय २५ रुपैयाँ निकासा समेत भएको छ ।

 