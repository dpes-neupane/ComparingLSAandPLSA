

 
काठमाडौं । निजामती कर्मचारीहरुलाई जापानमा अध्ययन गर्ने जाने अवसर मिलेको छ । संघीय मामिला तथा सामान्य प्रशासन मन्त्रालयले सोमबार एक सूचना जारी गर्दै योग्यता पुगेर अध्ययनका लागि जान चाहने मन्त्रालय, निकाय वा स्थानीय तहमा कार्यरत अधिकृत वा सोभन्दा माथिका कर्मचारीबाट निवेदन माग गरिएको छ । 

योग्यता पुगेका कर्मचारीहरुले आगामी ५ वैशाख ०७८ भित्र निवेदन पेश गर्न सूचनामा भनिएको छ । सूचनामा भनिएको छ, ‘मिति २०७७/१२/९ मा बसेको ३३९औँ बैठकबाट यस मन्त्रालय वा अन्तर्गगतका निकाय तथा स्थानीय तहमा कार्यरत शाखा अधिकृत वा सो सरह वा सोभन्दा माथिल्लो पदका कर्मचारीहरुमध्येबाट मनोनयन निर्णय भएको हुँदा योग्यता पुगेका इच्छुक अधिकृत कर्मचारीहरुले संलग्न विवरण खुलाई शाखाको इमेलमा निवेदन दिनहुन अनुरोध छ ।’
जापान अध्ययनका लागि निवेदन दिन चाहनेहरुको हकमा स्थानीय तहमा इन्जिनियरिङ क्षेत्रमा रहेर माटो व्यवस्थापन सम्बन्धि कार्यरत हुनुपर्ने, ३ वर्षको कार्यअनुभव, शुद्ध अंग्रेजी लेख्न र बोल्न जान्ने हुनुपर्ने, उम्मेदवारको उमेर ३० देखि ४५ वर्षको हुनुपर्ने र स्वास्थ्यमा राम्रो हुनुपर्ने सूचनामा भनिएको छ ।


 