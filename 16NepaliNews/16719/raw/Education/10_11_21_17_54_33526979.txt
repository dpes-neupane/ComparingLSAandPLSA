

 
सविन लामिछाने
तनहुँ । शिक्षक कल्याणकारी कोष तनहुँले सदस्य शिक्षकलाई स्वास्थ्य उपचार तथा मृतक परिवारलाई राहत वितरण गरेको छ । नेपाल शिक्षक संघ तनहुँका अध्यक्ष कमलभक्त पोख्रेलले चुनावताका यही नारा लिएर प्रतिष्पर्धामा उत्रिएका थिए । उनकै सक्रियतामा जिल्लाभरका शिक्षकहरु अहिले कोषमा आबद्ध छन् । दैनिक एक रुपैयाँ उठाएर स्थापित कोषको अक्षयकोषबाट आउने ब्याज रकमबाट राहत रकम वितरण गरिएको हो । 

दमौलीमा आयोजित कार्यक्रममा कोषले गम्भीर प्रकृतिका स्वास्थ्य समस्या देखिएका तथा मृत्यु भएका शिक्षकका परिवारलाई भएका गरी तीन लाख २२ हजार रुपैयाँ सहयोग गरेको छ ।
 विभिन्न रोग लागेका तथा रोगको कारणबाट मृत्यु भएको शिक्षकहरुको परिवारलाई आर्थिक सहयोग गरेका हुन् । जसअन्र्तगत भानु माविको शिक्षक सुनीमाया गिरीको खुटा भाँचिएका कारण उनलाई दश हजार सहयोग प्रदान गरेको हो ।

 त्यस्तै महेन्द्र मावि घिरिङकी कला पंगेनी पोख्रेललाई श्रीमानको मृत्यु भएको कारण १३ हजार, व्यास १ को जलदेवी माविका पुरुषोत्तम पण्डितको बोन म्यारो भएको कारण २६ हजार र व्यास ६ महेन्द्रज्योतीका वृद्धिसागर सुवेदीको मुटु रोगको कारण ५२ हजार सहयोग गरिएको छ ।
 यसैगरी, भिमादको दिपक माविका विश्वराज गैरेलाई क्यान्सर भएको कारण ५२ हजार, म्याग्दे १ को महेन्द्र माविका विनोददत्त खनालको मृगौला फेल भएको कारण ५२ हजार, क्यान्सरका कारण ज्यान गुमाएका आँबुखैरेनीको अरुणोदय प्राविका भुवनबहादुर आलेका परिवारलाई ६५ हजार र व्यास ३ को शिवपाञ्चायन आधारभूत माविका हेमलाल घिमिरेलाई प्यारालाइसिस भएका कारण ५२ हजार प्रदान गरेको अध्यक्ष पोखरेलले जानकारी दिए । 
कोषमा आधारित तनहुँका शिक्षकहरुले दैनिक रुपमा एक रुपैयाँको दरले उठाएको रकम संकलन गरी सहयोग गरिएको पोखरेलले बताए ।

 