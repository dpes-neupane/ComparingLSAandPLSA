

 
पाल्पा । पाल्पा जिल्लाबाट रोजगारीको सिलसिलामा पुगेका आएका युवाहरूको संस्था पाल्पाली समाज युएईले जिल्लाका साठी विद्यालयमा गरी १५ लाख बराबरको अक्षयकोष स्थापना गरेको छ । 

 ६० वटा स्थानीयतहका एक-एक विद्यालयमा अक्षयकोष स्थापना गर्ने लक्ष्य बमोजिम २५-२५ हजार रुपैयाँको अक्षयकोष स्थापना गरिएको समाजका अध्यक्ष वेद प्रसाद अर्यालले जानकारी दिनुभयो । 
 संस्था स्थापना पछि एक्काइसौँ शताब्दीमा शिक्षा नै मुख्य कुरा भएको निष्कर्षसहित जिल्लाको शैक्षिक विकासमा टेवा पुर्‍याउने लक्ष्य राखी अक्षयकोष स्थापनाको अभियान अगाडी बढाइएको अध्यक्ष अर्यालले जानकारी दिनु भयो ।

कोष स्थापनाका लागि समाजले आफ्ना सदस्यहरूलाई एक दिन बराबरको तलब सहयोग गर्न आह्वान गरेको थियो । त्यसबापत करिब पाँच लाख रुपैयाँ सङ्कलन भएको अध्यक्ष अर्यालले जानकारी दिनु भयो ।
 समाजले तीन सय पच्चिस जनाले सदस्यता लिएका छन् । अक्षयकोषमा समाजले आयोजना गरेको सांस्कृतिक कार्यक्रम तथा वनभोज कार्यक्रमबाट बचत भएको रकम पनि समावेश गरिएको उहाँले जानकारी दिनु भयो । 
यसैबिच गत शुक्रबारको बरदुबईमा भएको समाजको विस्तारित बैठकमा अक्षयकोष स्थापनाका क्रममा जिल्लाका विभिन्न विद्यालय पुगेर सहभागी हुने सदस्यलाई सम्मान गरिएको छ ।

 समाज अध्यक्ष वेद प्रसाद अर्यालको अध्यक्षतामा भएको विस्तारित बैठक तथा समीक्षा कार्यक्रममा समाजका संरक्षक कृष्ण आचार्य, निवर्तमान अध्यक्ष खुम बहादुर आले, उपाध्यक्ष कैलाश अर्याल, ओम कुमारी खाँड, दुबई क्षेत्रीय समिति अध्यक्ष खगेशोरा पाल्पाली कान्छा, सारजहा क्षेत्रीय समिति अध्यक्ष रमेश बस्याल, आजमान क्षेत्रीय समिति अध्यक्ष खिमानन्द पाण्डे, फुजेरा क्षेत्रीय समिति अध्यक्ष अमित बि क लगायतले आफ्ना बिचार राख्नु भएको थियो । 
 बैठकमा विगतका कार्ययोजना कार्यक्रमको समीक्षा गर्दै नयाँ योजना बारे छलफल भएको महासचिव विष्णु खनालले जानकारी दिनु भयो । समाजले समस्यामा परेका विभिन्न व्यक्तिलाई आर्थिक सहयोग, पूर्वाधार निर्माण लगायतका काममा पनि सहयोग गर्दै आएको छ । 

 
 