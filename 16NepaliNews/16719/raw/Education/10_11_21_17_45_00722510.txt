

 

बाल बिक्रम कार्की

रौतहट, १९ मंसिर । रौतहटको चन्द्रपुर नगरपालिका २ मा रहेको महेन्द्र माध्यामिक विद्यालयमा प्रधानाध्यापक नियुक्ति विवादले उग्र रुप लिएको छ । प्रधानाध्यापक नियुक्तिको विषयमा विद्यालय व्यवस्थापन समिति र सो विद्यालयमा कार्यरत शिक्षकहरु बीचमा विवाद बढ्दै गइरहेको छ । 
यसअघि सो विद्यालयमा प्रधानाध्यापक रहेका रामपुकार प्रसाद यहीँ मंसिर १० गते ६० वर्ष भएकाले उमेर हकबन्दिको कारण सेवा निवृत भएका थिए । उनले सेवा निवृत हुनु एकदिन अगाडि सोही विद्यालयमा निम्न माध्यामिक तृतिय तहमा कार्यरत शिक्षक पवन बुढाथोकीलाई निमित प्रधानाध्यापकको रुपम लिखित जिम्मेवारी दिएका थिए ।
सोही पत्रको आधारमा बुढाथोकीले प्रधानाध्यापकको रुपमा कार्य गर्दै आइरहेका थिए । तर विद्यालय व्यवस्थापन समितिले आफुहरुलाई नसोधिकन पूर्व प्रधानाध्यापकले बुढाथोकीलाई निमित प्रधानाध्यापक बनाएको भन्दै सो निर्णय नमान्ने जनाउँदै अर्को बैठक बसि मंसिर ११ गतेसोही विद्यालयमा प्राथामिक विद्यालय तृतिय तहमा कार्यरत लक्ष्मण नेपाललाई निमित्त प्रधानाध्यापक नियुक्त गरेपछि विवाद बढेको हो ।
विद्यालय व्यवस्थापन समितिले नेपाललाई निमित्त प्रधानाध्यापक नियुक्त गरेपछि बुढाथोकी सहित सो विद्यालयमा कार्यरत ८ जना शिक्षकहरुले नेपाललाई प्रधानाध्यापकको रुपमा स्विकार नगर्ने भन्दै चन्द्रपुर नगरपालिका शिक्षा शाखामा विरोध पत्र बुझाए । सो विरोध पत्रमा विद्यालयमा तहगत रुपमा वरिष्ठ शिक्षकहरु हुँदाहुँदै विद्यालय व्यवस्थापन समितिले वरिष्ठ शिक्षकहरुलाई अवमूल्यक गरि कनिष्ठ शिक्षकलाई निमित्त प्रधानाध्यापक बनाएको भन्दै सो निर्णय नमान्दै भन्दै पुनः बुढाथोकीलाई निमित प्रधानाध्यापक बनाउनुपर्ने माग गरेका छन् ।

शिक्षक बुढाथोकीले आफु चन्द्रपुर नगरपालिकाले आयोजना गरेको कोभिड–१९ सँगै विद्यालय संचालन गर्ने सम्बन्धि चन्द्रपुर नगरपालिकाका विद्यालयहरुको प्रधानाध्यापकहरुको तीन दिने गोष्ठीमा सहभागी हुन गएको बेला आफुलाई थाहै नदिइ आफ्नो जिम्मेवारी खोसेर विद्यालय व्यवस्थापन समितिले मनोमानी र एकलौटी निर्णय गरेको बताए । उनले विद्यालय व्यवस्थापन समितिको पदेन सदस्य सचिवको रुपमा आफुले बैठक बोलाउनुपर्ने नियम भएपनि सो नियमको उल्लघन गर्दै आफुलाई थाहै नदिइ बैठक बसेर आफुभन्दा कनिष्ठलाई निमित्त प्रधानाध्यापकको जिम्मेवारी दिएको गुनासो गरे । ‘समितिले मलाईनै निमित्त प्रधानाध्यापकको जिम्मेवारी दिनुपर्छ भन्ने होइन्’ उनले भने, ‘तर विद्यालयमा वरिष्ठ शिक्षकहरु हुँदाहुँदै कनिष्ठलाई निमित्त प्रधानाध्यापकको जिम्मेवारी दिनु नियम, कानुन र ऐन विपरित हो । यसलाई समितिले सच्याउनुपर्छ ।’ उनले समितिको सो निर्णयले शिक्षकहरुलाई अपहेलित गरेको र विद्यालयको वातावरण अशान्त बनाएको जिकिर गरेँ ।


यता विद्यालय व्यवस्थापन समितिका अध्यक्ष संजिव कुश्वारले पूर्व प्रधानाध्यापक प्रसादले आफुहरुसँग सल्लाह नगरी सुटुक्क बुढाथोकीलाई निमित्त प्रधानाध्यापकको जिम्मेवारी लेखेर दिएकाले आफुहरुलाई सो मान्य नहुने जनाउँदै आफुहरुले कानुनले दिएको अधिकार प्रयोग गरेर नेपाललाई निमित्त प्रधानाध्यापकको जिम्मेवारी दिएको जिकिर गरे । उनले आफुहरुले पूर्व प्रधानाध्यापकलाई सेवा निवृत हुनु अगाडि पटक पटक विद्यालय व्यवस्थापन समितिको बैठक राख्न आग्रह गरेपनि नटेरेर सुटुक्क आफुखुसी बुढाथोकीलाई जिम्मेवारी दिएको आरोप लगाए ।
वरिष्ठतालाई मिचेर किन निमित्त प्रधानाध्यापक नियुक्ति गरियो त भन्ने हाम्रो जिज्ञासामा उनले वरिष्ठ शिक्षकहरुको कार्यसम्पादन शुन्य रहेको, विद्यालय समयमा नआउने , आएपनि राम्रोसँग नपढाउने, विद्यालयमा नियमिता नरहेको र विद्यार्थीलाई पढाउनु भन्दा पनि गुटबन्दीमा रमाउने बानी रहेकाले आफुले विद्यालयको हितको लागि तहमा कनिष्ठ भएपनि विद्यालय र विद्यार्थी प्रति इमान्दार शिक्षक नेपाललाई जिम्मेवारी दिएको बताए । ‘वरिष्ठ भनेर मात्र भएन नि , विद्यालय र विद्यार्थीको हितमा काम गरेको हुनुप¥यो नि जिम्मेवारी दिनलाई’ उनले भने, ‘आफुलाई वरिष्ठ भन्ने तर पढाउने जिम्मेवारी इमान्दारिता पूर्वक नगर्ने शिक्षकलाई प्रधानाध्यापक बनाएर विद्यालयको भविष्यमाथि हामी खेलबाड गर्न सक्दैनौ । ’ उनले कतिपय वरिष्ठ शिक्षकहरु विभिन्न निजी विद्यालयमा पढाउने गरेको र विद्यालयमा समयमा नआउने गरेको आरोप लगाउँदै आफुहरुको विद्यालय र विद्यार्थीको हित बाहेक कुनै स्वार्थ नरहेको दावी गरे ।
चन्द्रपुर नगरपालिका शिक्षा, युवा तथा खेलकुद शाखा प्रमुख दिपेन्द्र मण्डलले सो विद्यालयमा निमित्त प्रधानाध्यापक नियुक्तिको बारेमा भएको गुनासो आफु समक्ष आएको जनाउँदै अब दुबै पक्ष बीचमा छलफल गराएर निकास निकाल्न प्रयास गर्ने बताए । उनले छलफलबाट पनि निकास ननिस्किए शिक्षा ऐन र नगरपालिका पालिकाको कार्यविधि अनुरुप हुन जाने भन्दै शिक्षक र विद्यालय व्यवस्थापन समितिको विवादले विद्यालयलाई घाटा हुने भन्दै दुबै पक्षलाई विवादलाई निकास तर्फ लैजान अपिल गरे ।
ठुलो संख्याम गरीब तथा पिछिडिएका समुहका विद्यार्थीहरु अध्ययन गर्ने सो विद्यालयमा विवादको कारण आफ्ना छोराछोरीको पढाइमा असर पर्ने हो कि भन्ने चिन्ता अभिभावकमा देखिन थालेको छ ।

 