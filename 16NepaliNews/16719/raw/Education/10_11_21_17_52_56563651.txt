

 
काठमाडौं, १८ भदौ :  किरात राई विद्यार्थी संघले ‘मातृभाषा शिक्षा अभियान’ चलाउने भएको छ । संघकाे २१ औँ स्थापना दिवसको अवसरमा मंगलबार केन्द्रीय कार्यालय काेटेश्वरमा एक अन्तरक्रिया कार्यक्रम गरी ‘मातृ भाषामा शिक्षा अभियान’ चलाउने घाेषणा गरेकाे हाे ।  

उक्त कार्यक्रमलाई सम्बाेधन गर्दै किरात राई यायोक्खाका केन्द्रीय अध्यक्ष दिवस राईले मातृभाषा एउटा ठूलाे विषय भएको बताउनुभयो । किरात राईभित्र २८ वटा भाषा भएकाे जानकारी गराउँदै किरात राई जाति भाषिक धनी भएको बताउनुभयो । ‘हामीले गर्वकासाथ भन्न सक्छौँ किरात राई जाति/समूदय यस्तो हो, जसभित्र २८ वटा मातृ भाषाहरू बोलिन्छ’, उहाँले भन्नुभयो । 
कार्यक्रमको प्रमुख अतिथिसेत रहनु भएका अध्यक्ष राईले किरात राई जस्तै एउटा जाति धेरै मातृभाषा बोल्न र धेरै जाति एउटा मातृभाषा बोल्ने जातिहरू अरू पनि भएकाे बताउनुभयाे । संसारमा भारतको नागा जातिहरु मात्रै किरात राई जाति भन्दा बढी मातृभाषा बोल्ने भएको पनि सुनाउनुभयाे । 
 किरात राई यायोक्खाका केन्द्रीय अध्यक्ष दिवस राई 
राईभित्र धेरै भाषा भएकाले जुन मातृभाषाको घनत्व बढी देखिन्छ सोही मातृभाषालाई प्रश्रेय दिनुपर्ने बताउनुभयाे । उहाँले भन्नुभयो, ‘सबै ठाउँमा एउटै राई भाषा पढाउनुपर्छ भन्ने छैन, जुन ठाउँमा जुन राईको भाषा बोल्छ त्यही भाषामा पठनपाठन सुरु गर्न सकिन्छ, जस्तो ओखलढुंगामा वम्बुले र बाहिङ, खोटाङमा चाम्लिङ, भोजपुरमा बान्तवा, सोलुखुम्बु र सङ्खुवासभामा कुलुङ भाषामा सजिलै पठनपाठन सुरु गर्न सकिन्छ ।’ 
 प्रदेश एकले सम्पर्क भाषा राईको हुनुपर्नेमा जोड दिनुहुँदै एउटा प्रदेशमा, जिल्लामा मातृभाषामा प्रयोग गर्न नसके पनि स्थानीय तहमा मातृभाषाको प्रयोग गर्न सकिने बताउनुभयो । 
‘स्थानीय तहमा मातृभाषालाई सरकारी भाषाको रूपमा प्रयोग गर्न सक्छौँ, एउटा नगरपालिका/गाउँपालिकामा गर्न नसके पनि एउटा वडामा सरकारी भाषा रूपमा मातृभाषालाई बनाउन सक्छौँ, जबसम्म सरकारी भाषाको रूपमा मातृ भाषा प्रयोग गर्न सक्दैनौँ, हाम्राे मातृ भाषा पनि बाच्दैन’, उहाँले भन्नुभयो । 
राईले प्रदेशबाट प्रकाशन हुन लागेको गोरखापत्र दैनिकको भाषा पृष्ठमा राईको २५ वटै भाषा समेट्न पहल गरिने समेत बताउनुभयो ।
 भाषाको लागि मास्टर प्लान बनाएर लाग्नु पर्ने 
कार्यक्रममा नेपाल आदिवासी जनजाति महासङ्घको पूर्व केन्द्रीय महासचिव पर्शुराम तामाङले भाषिक अभियान थाल्ने अभियानकर्ताले सबैभन्दा पहिला भाषा जान्नु पर्ने र भाषाको लागि मास्टर प्लान बनाएर लाग्नु पर्ने बताउनुभयो ।
 नेपाल आदिवासी जनजाति महासङ्घको पूर्व केन्द्रीय महासचिव पर्शुराम तामाङ 
थारुको चार र मगरको तीन भाषा रहेको जानकारी गराउनुहुँदै राईहरूकाे भाषा फरक हुँदैमा अर्कै जाती भन्नू नहुने बताउनुभयाे भयाे । उहाँले भन्नुभयाे, ‘राईहरू एक जाती बहुभाषिक भनेर स्थापित हुनुपर्छ । 
राईहरूले एउटा भूगोललाई समातेर बसेको जानकारी गराउँदै त्यही भूगोललाई आधार बनाएर स्थानीय तहबाट मातृभाषाको लागि पहल गर्नु पर्ने पनि बताउनुभयो । ‘अहिले पाखुराको समय गएको भाषा, सञ्चार र ज्ञानको जमाना भएकोले लाहुर छाडेर नेपालको राजनीतिक सामाजिक कार्यमा लाग्नुपर्छ, पूर्व महासचिव तामाङले भन्नुभयाे । उहाँले राईहरूले आफ्नो जातिलाई पनि सहयोग गरिदिन आग्रह समेत गर्नुभयो । 
मातृभाषा आमा जस्तै – भाषाविद् डा. राई 
कार्यक्रममा भाषाविद् डा. तारामणि राईले मातृभाषा आमा जस्तो भएकाले यसलाई मार्न र मर्न दिन नहुने बताउनुभयो । भाषा ज्ञान, विचारको माध्यम र पहिचान भएकोले ज्ञान लिन मातृ भाषामा पठनपाठन हुनुपर्ने उहाँको जोड छ । 
 भाषाविद् डा. तारामणि राई 
शिक्षा र मातृभाषाको सम्बन्धमा व्यापक विचार विमर्श हुन आवश्यक भएको समेत उहाँले बताउनुभयो । ‘मातृभाषामा एउटा खास किसिमको तत्त्व जोडिएको हुन्छ, जसले गर्दा त्यसको सम्प्रेषणीयता त्यो भाषा बोल्नेहरूको निम्ति निकै मार्मिक हुन जान्छ । तसर्थ शिक्षा अध्ययनको क्षेत्रमा यसको महत्त्व छ’, भाषाविद् डा. राईले भन्नुभयाे । 
वर्तमान युगमा अङ्ग्रेजीको बढ्दो प्रचारप्रसार एवं व्यापकताका कारण हामी आफ्नो मातृ भाषालाई त्यति प्राथमिकता नदिएको पनि उहाँले बताउनुभयाे । ‘जब हामीले आफ्नाे मातृभाषालाई परित्याग गर्न थाल्दछौँ, हामी बडो गर्वपूर्वक भन्न थाल्छौँ- मेरो सन्तानलाई त मातृभाषा नै आउँदैन, जबकि मातृभाषाको आफ्नाे छुट्टै विशेष महत्त्व छ, मातृभाषाको मान्यता एवं महत्त्व रहेन भने हाम्रो संस्कृति पनि नाश हुन बेर लाग्दैन’, उहाँले भन्नुभयाे । 
भाषाविद् डा. राईले राईभित्रको बान्तवा भाषामा तीन वटा, कुलुङ भाषामा दुई वटा, चाम्लिङ, बाहिङ, खालिङ, वम्बुले भाषामा एक/एक वटा गाउँपालिकामा मातृभाषामा पठनपाठन सुरु भएको समेत जानकारी गराउनुभयो । 
मातृ भाषामा शिक्षा अभियान गर्न गाउँ-गाउँमा जाने 
किरात राई विद्यार्थी संघका अध्यक्ष तथा कार्यक्रमका सभापति जितेन राईले मातृ भाषामा शिक्षा अभियान गर्ने गाउँ-गाउँ जाने बताउनुभयो । मातृभाषामा शिक्षा दिने वातावरण बन्न कठिन भएको भन्दौ गाउँ-गाउँ गएर मातृभाषाको महत्त्वको बारेमा सबैलाई जानकारी गराउनु पर्ने आवश्यक रेहकाे उहाँकाे ठहर छ । 
 किरात राई विद्यार्थी संघका अध्यक्ष तथा कार्यक्रमका सभापति जितेन राई 
‘हामी याे फेसबुकमा मात्रै प्रचार गर्ने छैनाैं, हामी मातृभाषामा शिक्षा अभियान गर्न गाउँगाउँ पुग्ने छाैँ’, अध्यक्ष राईले भन्नुभयाे धेरै बाेलेर बाठाे र दुई कदम कुदेर लक्ष्यमा पुग्न सकिँदैन, हामी काम गरेरै देखाउन चाहन्छाैँ ।’
विद्यार्थी र अभिभावकत्व मातृभाषा शिक्षासम्बन्धी चेतना न्यून रहेकाले अन्योल भएको बताउँदै मातृभाषाले झनै राम्रो शिक्षा आर्जन गर्न सकिने बताउनुभयो । त्यसैले पनि विद्यालयलाई मातृभाषामा शिक्षाका लागि दबाब दिन आग्रह गर्नुभयो । 
नेपालको संविधान भाग ३ दफा ३२ ९५० ले मातृभाषामा शिक्षा लिन पाउने अधिकारलाई मौलिक हकका रूपमा रहेको उल्लेख गरिसकेकाे छ, यो मातृभाषाको निमित्त खुसीको विषय हो ।
 कार्यक्र सञ्चालक तथा महासचिव रविन राई 
उक्त कार्यक्रम महासचिव रविन राईले सञ्चालन गर्नुभएकाे थियाे भने विद्यार्थी संघका उपाध्यक्ष शोभित राईले स्वागत मन्तव्य राख्नुभएकाे थियाे । 
स्थापना दिवसको अवसरमा विद्यार्थी संघले रक्तदानसमेत गरेकाे थियाे । रक्तदान कार्यक्रममा ५० पाउण्ड रगत सङ्कलन छ ।
 रक्तदान कार्याक्रममा सहभागी विद्यार्थी 

 
 