

 
तारा आचार्य
मोरङ ।  बढ्दो शहरीकरण संगै नगरपालिका र नगरोन्मुख गाँउपालिकामा मानव मलमुत्र व्यवस्थापन गर्न चुनौती थपिएको अवस्थामा एकीकृत र सामुहिक योजना सञ्चालन गर्न विज्ञहरुले नवनिर्वाचित नगरप्रमुखहरुलाई सुझाव दिएका छन् । 

खानेपानी तथा ढल निकास विभागले विराटनगरमा आयोजना गरेको एक कार्यक्रममा फोहोरलाई मोहरमा परिवर्तन गर्न सकिने धारणा विज्ञहरुले बताएका छन् । विभिन्न वैज्ञानिक तरिकाहरु विद्यमान रहेकाले एक्लै गर्न नसकिने योजनाहरु सामूहिक रुपमा संचालन गरी मानव मलमुत्रीय फोहोर व्यवस्थापन गर्न सकिने उनीहरुको सुझाव छ ।
उनीहरुले बढ्दो शहरीकरणबाट उत्पन्न समस्या निराकरण गर्न सफा हावा ऐन लागू गर्न पनि आग्रह गरेका छन् । पछिल्लो समय नगरपालिका र गाँउपालिकाहरु खुला दिसामुक्त क्षेत्र घोषणा हुन थालेपछि मानवजन्य फोहोर व्यवस्थापन समस्या बन्दै गएको छ ।
कार्यक्रममा सार्वजनिक शौचालयहरु निर्माण गरेर मानवजन्य फोहोर व्यवस्थापन गर्न सकिने र यसबाट उर्जा उत्पादन गरेर आम्दानी गर्न सकिने पूर्व वातावरण मन्त्री गणेश साहले जानकारी दिनुभयो ।
कार्यक्रममा एक नम्बर प्रदेशका ४९ जना नगरप्रमुखहरुको सहभागिता रहेको छ । सो अन्तक्र्रिया कार्यक्रममा मानवजन्य फोहोर व्यवस्थापन गर्न गर्नुपर्ने नीतिगत र संस्थागत खाका तयार गरिने बताइएको छ ।

 