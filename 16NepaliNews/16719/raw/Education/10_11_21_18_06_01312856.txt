

 
. तारा आचार्य 
मोरङ । एक नम्बर प्रदेशका मुख्यमन्त्री शेरधन राईले मोरङका तीन जना बालबालिकाहरुको अभिभावकत्व लिनु भएको छ ।
अनिवार्य आधारभूत शिक्षा भन्ने नारा सहित शुरु गरिएको विद्यार्थी अभियान अन्तर्गत मुख्यमन्त्री राईले मोरङको रतुवामाई नगरपालिका वडा नं. ६ कादुपाडाका सन्थाल र मुस्लिम समुदायका बालबालिकाहरुलाई विद्यालय भर्ना गराएर अभिभावकत्व लिनु भएको हो ।
स्थानीय सरस्वती माध्यमिक विद्यालयमा आयोजना गरिएको एक कार्यक्रम बीच मुना मुर्मु, सुदर्शन मुर्मु र रेजिना खातुनलाई नर्सरी कक्षामा भर्ना गराउनु भएको हो । उहाँले बालबालिकाहरुलाई विद्यालय पोशाक र पाठ्यपुस्तक समेत वितरण गर्नुभएको थियो ।
मुख्यमन्त्री राईले बालबालिकाहरुलाई विद्यालयमा टिकाई राख्न अहिले प्रमुख चुनौती रहेकाले यसका लागि कार्ययोजना बनाउने कार्य भईरहेको जानकारी दिनुभयो । उहाँले एक नम्बर प्रदेशमा गुणस्तरीय शिक्षाका लागि नयाँ शिक्षा नीति र नयाँ पाठ्यक्रम ल्याउन लागेको जानकारी दिनुभयो ।

 