

 
काठमाडौं । सरकारले शिक्षाका झण्डै आधा दर्जन नियुक्ति बदर गर्ने भएको छ । राष्ट्रिय परीक्षा बोर्डका अध्यक्ष, सदस्य सचिव, तीन सदस्य र युनेस्कोका निमित्त नेपाल आयोेगका सहायक महासचिवको नियुक्ती बदर गर्ने तयारी गरेको छ । 
प्रधानमन्त्री तथा मन्त्रिपरिषदको कार्यालयले शिक्षा मन्त्रालयलाई तत्काल ती नियुक्ती बदर गर्न निर्देशन दिएको छ । मुख्य सचिव लोकदर्शन रेग्मीले तत्कालिन शिक्षामन्त्री गोपालमान श्रेष्ठले नियुक्ती गरेका सबै नियुक्ती बदर गर्न निर्देशन दिनुभएको हो । मन्त्रालयले अघिल्लो सरकारले नियुक्त गरेको सबैलाई पत्र दिने तयारी गरेपनि पत्र भने तयार भइनसकेको मन्त्रालयले जानकारी दिएको नेपाल समाचारपत्रमा खबर छ ।
मन्त्रिपरिषदको गत बुधबार बसेको बैठकले निर्वाचन आचारसंहिता लागू भइसकेपछि शेरबहादुर देउवा सरकारको बहिर्गमन हुनु अघिल्लो दिनसम्मका नियुक्ति खारेज गर्ने निर्णय गरेपछि शिक्षा मन्त्रालय अन्तर्गत भएका नियुक्ती बदर हुने भएका हुन । मन्त्रालय स्रोतका अनुसार प्रधानमन्त्री कार्यालयको पत्र प्राप्त भए लगत्तै शिक्षा मन्त्रालयले सबैलाई पत्र थमाएर बिदा दिने तयारी गरेको छ ।

 