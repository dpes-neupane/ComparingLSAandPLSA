

 
सविन लामिछाने
तनहुँ, ५ चैत ।  चैत ६ गतेबाट सुरु हुन गइरहेको एसईई परीक्षामा तनहुँबाट ५१ विद्यार्थी परीक्षा दिन बञ्चित भएका छन् । विभिन्न विद्यालयका ३४ छात्रा र १७ छात्र गरी ५१ विद्यार्थी परीक्षा दिनबाट बञ्चित भएका हुन् ।  
शिक्षा विकास तथा समन्वय इकाइ परीक्षा शाखाका प्रमुख विश्वप्रकाश रेग्मीका अनुसार परीक्षा दिन बञ्चित भएका विद्यार्थीहरु परीक्षा फारम भरेर विद्यालय आउन छाडेका, बिहे गरेका, र रोजगारीको शिलशिलामा बिदेशिएकाहरु रहेका छन् । 
रेग्मीका अनुसार सामुदायिक विद्यालय तर्फका एक सय सोह्र विद्यालयबाट दुई हजार पाँच सय २१ छात्रा,दुई हजार दुई सय २५ छात्र गरी चार हजार सात सय ४६ र संस्थागत विद्यालय तर्फका ५८ विद्यालयबाट छ सय ११ छात्रा आठ सय ७३ छात्र गरी एक हजार चार सय ४ गरी कूल छ हजार दुई सय तीस विद्यार्थी परीक्षामा सामेल हुने भएका छन् । जसमा छात्रा तर्फ तीन हजार एक सय ३२ र छात्रतर्फ तीन हजार ९ जना रहेका छन् । 
गत बर्ष तनहुँमा छ हजार दुई सय ९१ जना विद्यार्थीले परीक्षा दिएका थिए । गत बर्षको तुलनामा यस बर्ष परीक्षा दिने विद्यार्थीको संख्या ६१ जना विद्यार्थी कम रहेका छन् । तनहुँमा रहेका दस स्थानीय तह मध्ये सबै भन्दा बढी विद्यार्थी व्यासनगरपालिकाबाट र सबै भन्दा कम विद्यार्थी घिरिङ गाउँपालिकाबाट सहभागि हुँदै छन् ।
व्यासनगरपालिकामा रहेको ४७ वटा विद्यालयबाट आठ सय ६९ छात्रा र आठ सय ६० छात्र गरी एक हजार सात सय २९ विद्यार्थी सहभागि हुने छन् । त्यसैगरी शुक्लागण्डकी नगरपालिकामा २७ विद्यालयबाट पाँच सय ५९ छात्रा र पाँच सय ७९ छात्र गरी एक हजार एक सय ३८, भानुनगरपालिकामा २७ विद्यालयबाट तीन सय ७७ छात्रा,चार सय ४२ छात्र गरी आठ सय १९, भिमाद नगरपालिकामा १९ विद्यालयबाट तीन सय ३१ छात्रा,तीन सय स्रोह छात्र गरी छ सय ४७ विद्यार्थी सहभागि हुने छन् । 
त्यसैगरी आँबुखैरेनी गाउँपालिकामा ९ विद्यालयबाट दुई सय २७ छात्रा,दुई सय ११ छात्र, गरी चार सय ३८, बन्दिपुर गाउँपालिकामा सात विद्यालयबाट एक सय ६८ छात्रा,एक सय ५६ छात्र गरी तीन सय चौबिस, ऋषिङ गाउँपालिकामा दश विद्यालयबाट एक सय ९० छात्रा, एक सय ३७ छात्रा गरी तीन सय २७, देवघाट गाउँपालिकामा बाह्र विद्यालयका एक सय २१ छात्रा र एक सय ६५ छात्र गरी दुई सय ८६ र घिरिङ गाउँपालिकामा सात विद्यालयबाट एक सय ५६ छात्रा,एक सय ११ छात्र गरी दुई सय ६७ विद्यार्थी सहभागि हुने शिक्षा विकास तथा समन्वय इकाइ तनहुँका प्रमुख रमकान्त शर्माले बताए ।
यस बर्ष तनहुँमा चौबीस वटा परीक्षा केन्द्रमा चौबिस जना केन्द्राध्यक्ष समेत तोकिसकेको छ भने प्राविधिक धारतर्फ ९७ र ग्रेड वृद्धितर्फ ५० जना विद्यार्थीले परीक्षा दिन लागेको जनाइएको छ ।

 