

 
चन्द्रकान्त जोशी
कञ्चनपुर, २७ माघ । नागरिक–सैनिक सम्वन्ध सुदृढीकरणका लागि नेपाली सेनाले आइतबार सरस्वती पूजाको अवसरमा विद्यालयलाई पुस्तकालय निर्माण गरी हस्तान्तरण गरेको छ । सेनाको भगतपुर ब्यारेकस्थित सिंहशार्दुल गुल्मले कञ्चनपुरको पुर्नबास नगरपालिका–१ मा रहेको शान्ति माध्यमिक विद्यालयलाई पुस्तकालय हस्तान्तरण गरेको हो । 

पुस्तकालयलाई पुर्नबास नगरपालिकाका नगरप्रमुख जीवनराज थापाले उद्घाटन गर्दै पढाई लेखाईवाट नै मनोभावना लगायतका कुरामा परिवर्तन ल्याउने हुनाले सेना गरेको कार्यले विद्यार्थीको जीवनस्तरमा टेवा पुग्ने बताउनु भयो । नगरपालिकाले गनुपर्ने काम व्यारेकवाट भएको प्रति खुसी व्यक्त गर्नुहँुदै नगर प्रमुख थापाले आउँदा दिनमा सेनासंग काम गर्न नगरपालिका सहकार्य समन्वय गर्न ईच्छुक रहेको बताउनुभयो ।  टोलकै नामबाट पुस्तकालयको नाम ‘अंशुबर्मा पुस्तकालय’ राखिएको सिंहशार्दुल गुल्मका गुल्मपति सेनानी बिदुरध्वज अधिकारीले जानकारी दिनुभयो । पुस्तकालयका लागि आवश्यक पुस्तक खरिद र सहयोगबाट प्राप्त गरिएको हो भने फर्निचरको व्यवस्था सेनाले गरेको हो ।

सेनाले नागरिकसितको सम्वन्ध थप स्थापित गर्न विभिन्न् सामाजिक काम गर्दै आएको छ ।’ गुल्मपति सेनानी अधिकारीले भन्नुभयो–‘विभिन्न सार्वजनिक सम्पतिको मर्मतसम्भार, निःशुल्क स्वास्थ्य शिविर लगायतका काम पनि सेनाले गरिरहेको छ ।’ त्यसैगरी सोही कार्यक्रममा विद्यालयले सेनालाई अभिनन्दन समेत गरेको छ । विद्यालयका तर्फबाट गुल्मपति अधिकारीलाई सम्मानपत्रसहित अभिनन्दन गरिएको हो । कार्यक्रममा पुर्नबास नगरपालिका–१ का वडाध्यक्ष प्रतावबहादुर चन्द, विद्यालयका प्राधानाध्यापक राजेन्द्र रोकाया लगायतको सहभागिता रहेको थियो ।

 