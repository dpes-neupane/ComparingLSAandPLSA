

 
लुम्बिनी, ६ मंसिर । बुटवल उपमहानगरपालिकाले कोभिड–१९ को महामारी रोकथामलाई प्रभावकारी बनाउँदै विद्यालय सञ्चालनको अवस्थाबारे सरोकार पक्षसंग सुझाव माग गरेको छ । 

उपमहानगरले जनस्वास्थ्यको संवेदनशीलता र बालबालिकामा रहेको जोखिमलाई मध्यनजर गरी विकल्पसमेत तय गरेर कार्ययोजना माग गरेको हो ।
शिक्षक, विद्यार्थी, अभिभावक, विद्यालय व्यवस्थापन समिति तथा नागरिक अगुवासँग महामारीबाट जोगिँदै विद्यायल सञ्चालन गर्ने उपायका बारेमा उपमहानगरले सुझाव माग गरेको हो । उपमहानगरलाई नागरिकस्तरबाट पनि विभिन्न माध्यमबाट सुझाव दिन सकिने जनाइएको छ ।
बुटवल उपमहानगरले कोभिड–१९ को सङ्क्रमण कम रहेका वडाका विद्यालयमा पठनपाठन नियमित गराएको छ भने सङ्क्रमणको जोखिम धेरै भएको ठाउँमा के कसरी सञ्चालन गर्न सकिन्छ भन्ने विषयमा सरोकारवालासँग सुझाव माग गरेको छ ।
उपमहानगरले सार्वजनिक विज्ञप्ति जारी गर्दै विद्यालयसँग कक्षा सञ्चालनका लागि कार्ययोजना माग गरेको छ । मङ्सिर ८ गतेसम्ममा कार्ययोजना पेश गर्नुपर्ने छ ।
बुटवलका वडा नं १ देखि १३ मा रहेका सामुदायिक र संस्थागत विद्यालयमा नियमित कक्षा सञ्चालनको अवस्था, सम्भावना र जोखिमका बारेमा विस्तृत विवरण उपलब्ध गराउन सम्बन्धित निकायलाई निर्देशन दिइएको प्रमुख शिवराज सुवेदीले बताउनुभयो ।
तोकिएका वडाका विद्यालयबाट आउने कार्ययोजना र सुझावलाई अध्ययन गरेर स्वास्थ्यसम्बन्धी विज्ञ, चिकित्सक, प्राविधिकसँग थप छलफल गरेर कक्षा सञ्चालनको निर्णय गरिने प्रमुख सुवेदीले बताउनुभयो ।
स्वास्थ्यसम्बन्धी मापदण्ड पालना गर्दै थप व्यवस्थित ढङ्गबाट सिकाइ केन्द्र सञ्चालन गर्नेबारेमा वडा तहबाटै वस्तुगत अवस्थाको यथार्थता र सम्भावित जोखिमको आँकलनसहित सुझाव माग गरिएको प्रमुख सुवेदीको भनाइ छ । कोभिड सङ्क्रमणको जोखिम उच्च रहेकाले विद्यालय सञ्चालनका लागि विशेष
सतर्कता अपनाउन जरुरी भएकाले विद्यार्थी सङ्ख्या र उपलब्ध भौतिक पूर्वाधारसमेत मध्यनजर गरी स्वास्थसम्बन्धी तोकिएका मापदण्डहरु पूर्णत पालना गर्ने गरी उपयुक्त विकल्प प्रयोग गर्न निर्देशन दिइएको प्रमुख सुवेदीले बताउनुभयो ।
 

 