

 

रिदम सिंह

बझाङ । तलकाे तस्बिर हेर्ने जोसुकैलाई अचम्म लाग्न सक्छ । किनभने काठमाडाैँमा सरकारले ‘नयाँ युग’काे सुरुअात भइसकेकाे तामझामका साथ प्रचार गरिरहेकाे छ । सरकार कहाँ छ भन्नेलार्इ देखाउन पाेलपाेलमा नयाँ युगसहित प्रधानमन्त्रीकाे फाेटाे झुण्ड्याइएकाे देखियाे । बझाङमा भने पनि बगरका घाेच्ने तीखा ढुंगामा बसेर ‘समृद्ध नेपाल’काे सपना देख्दै पढिरहेका छन् ‘डिजिटल युग’का विद्यार्थी ! 
झट्ट हेर्दा तपार्इलार्इ विश्वास नलाग्न सक्छ- याे क्लास नै हाे त ? हाे, यो तस्बिर यही युगका लागि दुर्लभ हुन सक्छ तर सत्य हाे । तस्बिरमा देखिएका विद्यार्थी बझाङको तलकोटस्थित विश्वनाथ प्रावि वष्टीका हुन् जोहरू ज्यानको त्रास बोक्दै उज्यालो भविष्य देख्दैछन् । माथि भीर तल ससाना विद्यार्थी र शिक्षक छन् ।
कतिखेर ढुंगा खस्छन्, थाहा हुँदैन । डर र त्रासका साथ पहिरोले बगाइल्याएका तिखा ढुंगामा थचक्क बसेर पढ्नुपर्ने बाध्यतामा परेका छन् उनीहरु, घामपानी केही नभनी ।

सडक विस्तारकाे नाममा विद्यालयमाथि डोजर चलाइयो । गत भदौ १ गते राति विश्वनाथ प्राविका लागि कालोमा झन् कालाे रात बन्याे । सडक कटानको माटोसँगै माथिबाट आएको पहिरोले विद्यालय भवनसँगै फिल्डसमेत पूर्णरूपमा पुर्याे ।
‘विद्यालय भवन र फिल्ड छैन, अरूको खेत-आँगनमा कसैले बस्न दिँदैनन्,’ कक्षा ४ की छात्रा रीतु रोकायाले भनिन्, ‘दैनिक बिहान १० देखि ४ बजेसम्म बसेर पढ्दा कतिखेर ढुंगा खसेर मरिन्छ भन्ने चिन्ता लाग्छ ।’
यहाँ पानी नपरे पनि सुक्खा पहिरो खसिरहन्छ । माथिबाट ढुंगा खस्नेबित्तिकै शिक्षकले ‘भाग’ भनेर भन्ने गरेको विद्यार्थी बताउँछन् । दिनभर भागदौडमै बित्ने गरेको विद्यार्थीको तीताे अनुभव छ ।
विद्यालय भवन नभएको ४ महिना हुन थाल्यो । तर, भवन बन्ने छाँटकाँट भने अझै देखिँदैन । अहिले पहिरो कतिखेर खस्छ  भनेर विद्यार्थी भगाउन शिक्षकहरू पालेपहरा बस्दैमा दिन बित्छ ।
‘भदौ र असोज महिनामा छाता र प्लास्टिक ओढेर पढियो,’ छात्रा रजना रोकायाले भनिन्, ‘हिउँद लागेपछि कक्षाकोठामा बसेर पढ्न पाइन्छ भन्ने ठूलो आस थियो तर भवन बनाउने सुरसार नै देखिन्न ।’ साउनसम्म कक्षा ४ मा १९ जना विद्यार्थी थिए । अहिले ८ जनाले विद्यालय छाडिसकेका छन् ।
विद्यालयको माथिपट्टि भीर र खहरे खोला भएकाले पहिरो खस्ने गरेको शिक्षक हर्कबहादुर रोकायाले बताए । सडक कटान गरिएकाले बर्खाको समयमा खोलामा पानी बढेसँगै विद्यालय पूरै सखाप भएको उनको भनाइ छ ।
‘अहिले दैनिक आलोपालो गरी पहिरो कतिखेर खस्छ भनेर शिक्षक विद्यार्थी भगाउन पाले पहरा बस्ने गरेका छौं,’ उनले भने ।
विद्यार्थी निरन्तर घट्दै
पहिले विद्यालयमा एक सय ३५ विद्यार्थी थिए । अहिले घटेर ८४ भएका छन् । पाँचजना शिक्षक छन् । विद्यालय भवन बगाएको दोस्रो दिनदेखि नै वडा कार्यालय, गाउँपालिका, शिक्षा विकास समन्वय इकाइमा धाउँदा पनि कसैबाट सहयोग नपाएको विद्यालयले जनाएको छ ।
बाढीपहिरोको मारमा परेपछि गाउँको एकमात्र विद्यालयको नामोनिसान छैन ।
‘गत वर्ष वडाबाट विद्यालय भवन निर्माणका लागि बजेट छुट्याउन लगाएको थिएँ,’ विद्यालय व्यवस्थापन समिति अध्यक्ष तथा वडा नम्बर ३ का वडा सदस्य यज्ञराज रोकायाले भने, ‘तीनकोठे पक्की भवन र अन्य चार कोठा थिए, अहिले यो ठाउँमा विद्यालय थियो कि थिएन भन्ने भएको छ ।’
विद्यालय भवनको माग राख्दै वडा र गाउँपालिकामा अडान राखिए पनि केही सीप नलागेको उनी बताउँछन् । अहिले प्रदेश र केन्द्रमा विद्यालय भवन माग गर्नका लागि पूरै गाउँका अभिभाव तथा विद्यार्थी र शिक्षकको हस्ताक्षर स‌ंकलन गरिएकाे छ ।

 