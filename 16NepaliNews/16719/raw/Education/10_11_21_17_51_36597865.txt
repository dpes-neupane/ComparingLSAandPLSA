

 
राजन परियार
सिन्धुली, १९ मंसिर । सिन्धुलीको गोलन्जोर गाउँपालिकाद्वारा जनज्योति मावि खुर्कोटलाई स्कुलबस प्रदान गरेको छ । बुधबार एक कार्यक्रममाझ विद्यालयलाई स्कुल बस हस्तान्तरण गरेको हो ।  
 शैक्षिक क्षेत्रको गुणस्तरीय विकास नभई अन्य क्षेत्रको विकास नहुने हुँदा गाउँपालिकाअन्तर्गत रहेका सबै माध्यमिक वद्यालयहरुलाई गाउँपालिकाले स्कुल बस व्यवस्था गर्ने योजना सुरु गरेको गाउँपालिका अध्यक्ष पुष्प कार्कीले बताए । 

उनले भने- ‘शैक्षिक क्षेत्रको विकास नभई देश समृद्ध हुन सक्दैन, त्यसैले स्थानीय सरकार, प्रदेश सरकार र केन्द्रीय सरकारले शिक्षा क्षेत्रको विकासलाई पहिलाे प्राथमिकता दिनु पर्दछ ।’
गाउँपालिकाभरिका सबै विद्यार्थीहरुले सहज किसिमले गुणस्तरीय शिक्षा पाउन् भन्ने उद्देश्यले गाउँपालिकाअन्तर्गत सबै माध्यमिक विद्यालयहरुलाई स्कुलबस दिन सुरु गरिएको कार्कीले बताए । 
कुल ५४६ विद्यार्थी अध्ययनरत सो विद्यालयमा गोलन्जोर गाउँपालिका अन्तर्गतका बारा, सुँगुरे, रामेछापको सेलेघाट लगायतका ठाउँहरुबाट विद्यार्थी अध्ययन गर्न आउने गरेको प्रधानाध्यापक शत्रुधन यादवले बताए ।
गाउँपालिकाले स्कुलबस प्रदान गरेपछि विद्यार्थीहरुलाई विद्यालय आवतजावतमा सहज हुनुका साथै घण्टौँसम्म सार्वजनिक यातायात कुरी जोखिमपुर्ण यात्रा गर्नुपर्ने तथा पैदल हिँड्नुपर्ने बाध्यता हट्नेछ ।

 