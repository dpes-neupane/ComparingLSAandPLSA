

 
पर्वत, २९ पुष । प्रतिनिधि सांसद पदम गिरीले अबको शिक्षालाई व्यावहारिक र वैज्ञानिक बनाउनुपर्ने बताउनुभएको छ ।  

पर्वतको मोदी गाउँपालिका वडा नं. ७ राम्जाठाँटीमा रहेको पशुपती उच्च माविको स्वर्ण महोत्सव समापन समारोहलाई सम्वोधन गर्दै गिरीले यस्तो बताउनुभएको हो । उहाँले सरकारले शिक्षा क्षेत्रमा लगानी बढाएको बताउनुभयो । 

सरकारले व्यावहारिक र वैज्ञानिक शिक्षाका लागि आवश्यक नीति निर्माणको काम गरिहेको उहाँको भनाई थियो । विगतका वर्षमा लिइएको शिक्षा नीतिका कारण सरकारी विद्यालयमा विद्यार्थी र अभिभावकको आकर्षण बढ्दै गएको उल्लेख गर्दै उहाँले यसलाई अब अभियानका रुपमा अघि बढाउन आवश्यक रहेको बताउनुभयो ।

सरकारी विद्यालयमा विद्यार्थी र अभिभावकको आकर्षण बढाउन शिक्षक, अभिभावक, विद्यार्थी र विद्यालय व्यवस्थापन समितिले आ–आफ्नो जिम्मेवारी बहन गर्नुपर्नेमा गिरीले जोड दिनुभयो । फरक प्रसङमा उहाँले चुनाबको बेला जनता बीचमा गरिएका घोषणा पत्रमा उल्लेख गरिएका र सरकार बनिसकेपछि प्रतिबद्धता पूरा गर्न केन्द्रीय सरकार लागि परेको उल्लेख गर्नुभयो ।
 गिरीले अहिले झण्डै दुई तिहाई बहुमतको सरकार रहेको भन्दै बहुमतको समर्थनमा केन्द्रीय सरकार चलेको बताउनुभयो । उहाँले चुनावका बेला जनतामाझ गरेका, घोषणपत्रमा बोलेका र सरकार बनिसकेपछि नीति तथा कार्यक्रममार्फत व्यक्त गरिएका सबै प्रतिवद्धता पूरा गर्नबाट आफूहरु एक इञ्च पनि तलमाथि नहुने बताउनुभयो । ‘सरकारले गरेका प्रतिवद्धता पूरा गरेरै छाड्ने हाम्रो संकल्प र अठोट हो’, गिरीले भन्नुभयो । 
गिरीले राजनीतिक परिर्वतनको लागि धेरै समय बिताएको स्मरण गर्दै परिर्वतनको लागि सडकमा अब टायर बाल्ने र ढुंगा मुडा गर्न नपर्ने दिन आएको बताउनुभयो । उहाँले अहिलेको मुख्य समस्या गरिबी रहेको भन्दै त्यसको निराकरणको लागि सरकार लागिपरेको बताउनुयो ।
गिरीले गरिबीलाई सदाको लागि समाप्त पार्दै यो देशमा समृद्ध नेपाल सुखि नेपाली निमार्ण गर्न लक्ष्यका साथ अगाडि बढेको बताउनुभयो । उहाँले पर्वत विकास निर्माणका कामहरु धमाधम भईरहेको बताउँदै १ सय २१ किलोमिटर सडक कोलोपत्रे सम्पन हुने चरणमा रहेको बताउँनुभयो । मोटरबाटो मात्र नभएर अन्य क्षेत्रहरुमा पनि बिकासका आयामहरु भएको दाबी उहाँले गर्नुभयो ।

 