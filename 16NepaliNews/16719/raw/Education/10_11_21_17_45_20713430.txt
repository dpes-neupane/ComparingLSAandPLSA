

 
म्याग्दी, १७ कार्तिक । यहाँका सामुदायिक विद्यालयले कोरोना भाइरस (कोभिड१९) का कारण स्थगित परीक्षा लिन थालेका छन् । कोरोना रोकथाम सम्बन्धि जनस्वास्थ्यका मापदण्डको प्रयोग गरी बेनी नगरपालिका–५, पौलस्त्य माविमा आइतबारदेखि कक्षा ११ को आन्तरिक परीक्षा सञ्चालन गरिएको छ । 
परीक्षा सञ्चालन गर्न शिक्षा विकास तथ समन्वय इकाई म्याग्दीले ८ बुँदे मापदण्ड लागु गरी परीक्षा सञ्चालन भइरहेको छ । त्यस्तै पुलाचौरकै जनकल्याण माविमा समेत सोमबारदेखि नै कक्षा ११ को परीक्षा सुरु भएको विद्यालयले जनाएको छ । विद्यालयले परीक्षा सञ्चालनमा मास्क, सेनिटाईजर, एउटा बेन्चमा एक विद्यार्थीका साथै भौतिक दुरीलाई प्राथमिकता दिएका छन् ।

त्यस्तै ज्वरो, रुघाखोकीको समस्या भएका विद्यार्थी भएमा एउटा छुट्टै कोठामा राख्न अनुरोध गरिएको शिक्षा विकास तथ समन्वय इकाई म्याग्दीका प्रमुख दलबहादुर थापाले बताए । कोरोनाको जोखिमसँगै घरमा रहेका विद्यार्थीलाई विद्यालयमा सम्पर्क गर्न समेत अनुरोध गरिएको छ ।
परीक्षामा मापदण्डको प्रयोग लगायतका विषयमा शिक्षा विकास समन्वय इकाई, स्थानीय तहको शिक्षा शाखाका साथै जनप्रतिनिधिले समेत अनुगमन गरेका छन् । म्याग्दी बहुमुखी क्याम्पस सहित म्याग्दी जिल्लामा ११ सञ्चालन रहेका विद्यालयको संख्या २१ रहेको छ ।

 