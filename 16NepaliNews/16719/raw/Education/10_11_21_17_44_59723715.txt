

 

तारा आचार्य

विराटनगर, २३ मंसिर । कोरोना संक्रमणका कारण गत चैतदेखि बन्द रहेका विराटनगरका विद्यालय आगामी पुस २ गते देखी खुल्ने भएका छन् । विराटनगर महानगरपालिको नगर शिक्षा समितिको बैठकले बन्द भएका विद्यालय ९ महिनापछि सञ्चालन गर्ने निर्णय गरेको हो । 
मोरङका अन्य स्थानीय तहमा विद्यालय सञ्चालन भइसकेको छन् । तर महानगरपालिकाका भित्र भने पुसको २ गतेबाट विद्यालय सञ्चालन गर्ने निर्णय भएको महानगरनगर शिक्षा समितिका अध्यक्ष दुर्गा खतिवडाले जानकारी दिनुभयो ।

सरकारले कोरोना संक्रमणको अवस्था हेरेर विद्यालय सञ्चालनको अधिकार स्थानीय तहलाई दिएको संगै विधालय खोल्न लागिएको हो । विद्यालय सञ्चालन गर्दा महामारीबाट बच्न तोकिएको स्वास्थ्य प्रोटोकल भने पालना गर्नुपर्छ ।
सरकारले निर्धारण गरेको सम्पूर्ण प्रोटोकल पुरा गरेर विद्यालय खोल्ने निर्णय गरिएको महानगरले जानकारी दिएको छ ।
विद्यालय सञ्चालन गर्दा विद्यार्थीको भिड कम गर्न २ चरणमा पठनपाठन सुचारु गर्ने निर्णय भएको बताइएको छ । धेरै विद्यार्थीको भिडले महामारीको जोखिम बढाउने भएकोले बिहान र दिउँसो २ सिफ्टमा विद्यालय सञ्चालनको निर्णय भएको हो । विद्यालयमा विद्यार्थी तथा शिक्षकहरुले अनिवार्य मास्क तथा सेनिटाइजर प्रयोग गर्नुपर्ने उल्लेख छ ।
विद्यालय खोल्नुपूर्व महानगर शिक्षा समितिले स्वास्थ्य मापदण्ड पुरा गरे वा नगरेको अनुगमन गर्नेछ । विद्यालय सञ्चालनपछि पनि मापदण्ड पालना भए नभएको स्थानीय तहले अनुगमन गर्नेछ ।
विराटनगर महानगरपालिकामा कोरोना सङ्क्रमितको संख्या ६ हजार ९ सय पुगेको छ । पछिल्लो समय सङ्क्रमण निरन्तर घट्दो क्रममा रहेकोले विद्यालय सञ्चालनको निर्णय गरेको महानगरपालिकाका प्रमुख भीम पराजुलीले जानकारी दिनुभयो ।
कोरोनाको माहामारीका कारण चैत ५ गते वार्षिक परीक्षा सम्पन्न गरेर बन्द भएका विद्यालय सञ्चालनमा नआउँदा हजारौं विद्यार्थीको पठनपाठन प्रभावित भइहरेको छ । विराटनगरमा १ सय ५ निजी , ५६ वटा सामुदायिक र २० वटा धार्मिक विद्यालयहरु रहेका छन् ।

 