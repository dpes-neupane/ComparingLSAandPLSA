

 
मनोज कुमार श्रीवास्तव
 कपिलवस्तु । निजी विद्यालयबाट प्रवाह गरिने शिक्षण कार्यलाई अझै गुणस्तरीय बनाउनु पर्नेमा जिल्लाका निजी विद्यालयका सञ्चालकले जोड दिएका छन् । राष्ट्रिय निजी तथा आवासीय विद्यालय एशोसियसन (एन प्याब्सन) कपिलवस्तुको शिवराज नगरपालिकाको खरेन्द्रपुरमा सम्पन्न वार्षिक साधारणसभाका सहभागीले निजी विद्यालयलाई थप गुणस्तरीय बनाउनु पर्नेमा जाेड दिएका हुन ।  

कार्यक्रममा बोल्दै एन प्याब्सनका केन्द्रीय सदस्य प्रकाश गैरेले राज्यको शिक्षा नीतिलाई सहयोग पुर्‍याउन गुणस्तरीय जनशक्ति उत्पादन गर्ने निजी विद्यालयलाई राज्यले प्रोत्साहन नगरेको गुनासो गर्नुभयो । निजी विद्यालयले उत्पादन गरेका जनशक्तिकै कारण राज्यको साक्षरता अभियानलाई सहयोग पुगेको भएपनि निजी विद्यालय उपेक्षाको सिकार हुनु दु:खद भएको उहाँले बताउनुभयाे ।

 “न्यून शुल्कमा गुणस्तरीय शिक्षा प्रदान गरी उपयुक्त जनशक्ति दिएर राज्यको नीतिलाई सहयोग पुर्‍याउने निजी विद्यालयहरूलाई हेर्ने दृष्टिकोण नराम्रो किन ?” गैरेले प्रश्न गर्नु भयो । निजी विद्यालय चौतर्फी मारमा परे पनि गुणस्तर सुधारमा लाग्न समेत उहाँले सबै विद्यालय सञ्चालकलाई आग्रह गर्नुभयो । 
सो अवसरमा बोल्दै एन प्याब्सनका प्रदेश सदस्य चर्तुभुज शर्माले राज्यले निजी विद्यालयलाई शैक्षिक सुधार र साक्षरता अभियानको परिपूरकका रूपमा लिई समकक्षिताको व्यवहार देखाउनुपर्ने माग राख्नुभयो । 

पछिल्लो समय संघ, प्रदेश र स्थानीय सरकारको नीतिमा निजी विद्यालय प्रतिको बुझाई नकारात्मक देखिनु दु:खद भएको एन प्याब्सनका जिल्ला अध्यक्ष अजय कुमार त्रिपाठीले बताउनुभयो । 
नागरिकले शूल्क तिरेर गुणस्तरीय सेवा प्राप्त गने अधिकारलाई हनन गर्ने कार्यले राष्ट्रको शैक्षिक नीति र कार्यक्रमलाई सहयोग नपुर्‍याउने उहाँको टिप्पणी थियो । समग्र निजी विद्यालय सगंठित हुँदै गुणस्तरीय शिक्षाका लागी प्रतिस्पर्धा गर्न आवश्यक रहेको उहाँले बताउनुभयाे । नेपाल राष्ट्रिय शिक्षक संगठन (एनएनटीए) का जिल्ला उपाध्यक्ष झविलाल भण्डारी विद्यालयलाई शैक्षिक र भौतिक रूपमा सुधार गरी गुणस्तरीय बनाउनका लागि संगठनलाई सुदृढ गर्न आवश्यक रहेकोमा जोड दिनुभयो । 

कार्यक्रममा एन प्याब्सन कपिलवस्तुले निर्माण गरेको चालु शैक्षिक सत्रको शैक्षिक क्यालेण्डरको विमोचन गरिएको थियो । एन प्याब्सन कपिलवस्तुका सचिव खेमराज भुसालको सञ्चालन र वरिष्ठ उपाध्यक्ष मोती प्रसाद पोख्रेलको स्वागतमा सम्पन्न साधारणसभाको कार्यक्रममा एन प्याब्सन कपिलवस्तुकी सल्लाहकार फराह चौहानले मन्तव्य दिनुभएको थियो । 

 