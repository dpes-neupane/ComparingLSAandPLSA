

 

रिया भण्डारी

काठमाडौं । त्रिवि चिकित्सा शास्त्र अध्ययन संस्थान (आइओएम) अन्तर्गतका मेडिकल कलेजहरुले विभिन्न शीर्षकमा तोकिएको भन्दा बढी शुल्क असुलेपछि आइओएमले अतिरिक्त शुल्क लाग्ने शीर्षक नै तोकिदिएको छ । साथै सरकरी छात्रवृत्तिमा नाम निकालेका विद्यार्थीलाई समेत कलेजहरुले ८ लाख रुपैयाँ भर्ना शुल्क मागेका छन् । 
त्रिबि अन्तर्गतका मेडिकल कलेजहरुमा एमबीबीएस भर्ना चलिरहेको छ बिद्यार्थीले कलेजले अतिरिक्त शुल्क मागेको गुनासो गर्दै आएका छन् । आइतबार आइओएम डिन कार्यालयले जारी गरेको सूचना अनुसार कलेजहरुले परीक्षा शुल्क, छात्राबास शुल्क र खाना शुल्क मात्र थप लिन पाउनेछन् । उपत्यकाभित्रका मेडिकल कलेजमा ३८ लाख ५० हजार र उपत्यका बाहिर ४२ लाख ४५ हजार रुपैयाँ लिन पाउने व्यवस्था गरेको छ । विद्यार्थीलाई कलेजले सार्वजनिक गरेको बैंक खातामा ५० प्रतिशत पहिलो किस्ता बापत जम्मा गरी अनलाइन प्रक्रियाद्वारा भर्ना हुन भनिएको छ ।
नेपाल सरकारको छात्रवृत्तिमा नाम निकालेका विद्यार्थीलाई कलेजहरुले ८ लाख रुपैयाँ भर्ना शुल्क मागेका छन् । यसअघि छात्रवृत्तिका विद्यार्थीबाट ५० हजारदेखि डेढ लाख रुपैयाँसम्म लिंदै आएका कलेजहरुले यसपल्ट ८ लाख रुपैयाँ जम्मा गर्न भनेका छन् । कलेजले रकम माग गरेको भन्दै ९ जना छात्रवृत्तिका विद्यार्थीले डिन कार्यालय र शिक्षा मन्त्रालयमा निवेदन दिएका छन् ।

 