

 
काठमाडौं । नाै वटा विद्यार्थी संगठनको संयुक्त बैठक सोमबार बसेको छ । उनीहरुले विद्यालय शुल्क निर्धारण निर्देशिका कार्यान्वयनका लागि सरकारलाई ७२ घण्टे अल्टिमेटमसहित ज्ञापनपत्र बुझाउने निर्णय गरेका छन् । मंगलबार प्रधानमन्त्रीलाई ज्ञापनपत्र बुझाउने उनीहरुको तयारी छ । आज बिहान नेविसंघ, अनेरास्ववियु, अखिल क्रान्तिकारीसहित ९ विद्यार्थी संगठनको संयुक्त बैठक बसेर उक्त निर्णय गरिएको हो ।
नेविसंघ केन्द्रीय कार्यालयमा बसेको बैठकले निजी विद्यालयहरुले गरेको शुल्कवृद्धि, सरकार र बिद्यार्थीबीच विगतमा भएका सहमतिविरुद्ध भएको निष्कर्ष निकालेको छ । त्यसप्रति सरकार मौन बसेको भन्दै संयुक्त विद्यार्थी संगठनले त्यसविरुद्ध प्रधानमन्त्रीलाई ज्ञापनपत्र बुझाउने र ५ गते पद्मोदय स्कुलमा सार्वजनिक सुनुवाई कार्यक्रम गर्ने निर्णय गरेको नेविसंघ अध्यक्ष नैनसिंह महरले बताए ।
अध्यक्ष महरले शुल्क वृद्धि फिर्ता नलिए सरकारविरुद्ध कडा आन्दोलनका कार्यक्रम ल्याउने समेत बताए । ‘संस्थागत विद्यालयले मापदण्ड उल्लंघन गरी हरेक वर्ष चर्को शुल्क लिने गरिएका छन्,’ उनले भने, ‘तर सरकार भने कानमा तेल हालेर बसेको छ । ७२ घण्टाको अल्टिमेटमपछि पनि यस्तै रहिरहेमा आन्दोलन शुरु हुन्छ ।’ 
 
 