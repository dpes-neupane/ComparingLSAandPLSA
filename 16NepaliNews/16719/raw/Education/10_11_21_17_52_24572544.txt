

 
युबराज श्रेष्ठ
रामेछाप । रामेछापमा भारतीय सरकारले निर्माणको जिम्मा लिएको २०७२ सालको भूकम्पले क्षतिग्रस्त भएका विद्यालयको पुनर्निर्माण कार्य अझै सुरु हुन सकेको छैन । विद्यालयको भवन नबन्दा टहरामै कक्षा सञ्चालन गर्नुपर्ने बाध्यता रहेको छ ।  

२०७२ सालको भुकम्पले क्षतिग्रस्त भएका रामेछापको ९ वटा विद्यालय निर्माणको जिम्मा भारतीय सरकारले लिएको थियो । जिल्लामा सबै भन्दा बढि क्षतिग्रस्त भएको विद्यालयको पुनर्निनिर्माण गर्ने गरी भारतीय सरकारले जिम्मा लिएको विद्यालयको निर्माण कार्य भूकम्प गएको ४ वर्ष भइसक्दा पनि सुरु हुन नसकेको हो । 
भारतीय सरकारको सहयोगमा पुनर्निर्माण हुने भनिएको विद्यालय भवन निर्माण नहुँदा विद्यार्थीहरु बाँसको टहरामै बसेर बढ्न बाध्य भएका छन् । भदौ महिनाको सुरुबाटै निर्माण कार्य थाल्ने भनिए पनि हालसम्म निर्माण ब्यवसायि सम्पर्कमा नआएको त्रिपुरेश्वर माध्यमिक विद्यालय दुरागाउँले जनाएको छ । 

 विद्यालयको भवन नबन्दा कक्षा कोठाको अभावमा विद्यार्थीलाई चउरमै राखेर पढाउनु पर्ने बाध्यता छ । ४ सय ७४ विद्यार्थी अध्ययनरत रहेको त्रिपुरेश्वर माध्यमिक विद्यालय दुराउँगामा भवनको अभावमा पठनपाठनमा समेत बाधा पुगेको छ ।

भारतीय सरकारले रामेछाप जिल्लाका जनजागृति माध्यमिक विद्यालय बेताली, जट्टेश्वरी माध्यमिक विद्यालय चुचुरे, कृष्ण माध्यमिक विद्यालय टिमु, त्रिपुरेश्वर माध्यमिक विद्यालय दुरागाउँ, निलकण्ठेश्वर माध्यमिक विद्यालय कठजोर, जनकल्याण माध्यमिक विद्यालय आख्रेनी, पशुपति माध्यमिक विद्यालय हिलेदेवि, कृष्णपुरी माध्यमिक विद्यालय खनियापानी र अन्तराष्ट्रिय युवा वर्ष माध्यमिक विद्यालय लखनपुरको पुनर्निर्माण गर्ने जिम्मा लिएको थियो । ती विद्यालयहरुमा भूकम्पले सबै भन्दा बढी क्षति पु¥याएको थियो । 

 
 