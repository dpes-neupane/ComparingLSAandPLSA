

 

अभिमन्यु लामीछाने

उदयपुर, ३० असोज । नमुना विद्यालय श्री त्रिवेणी माध्यमिक विद्यालय कटारी ४ उदयपुरको नव निर्मित भवनको शुक्रबार कटारी नगरपालिकाका प्रमुख मेयर ज्ञानेन्द्र श्रेष्ठले उदघाटन गर्नुभयो । 
नमुना विद्यालय भौतिक निर्माण अनुदानबाट निर्माण गरिएको भवन उदघाटन तथा वार्षिक आय व्यय सार्वजनिक समारोहलाई सम्बोधन गर्दै प्रमुख अतिथि मेयर श्रेष्ठले कटारीलाई शैक्षिक हब बनाउन आफ्नो कार्यकालको पहिलो वर्ष नै आंगिक कलेजका लागि एककरोड बजेट सहयोग गरेको स्मरण गराउँदै कटारीमै मेडिकल कलेज स्थापनाका लागि पहल गरिरहेको बताउनुभयो ।

कलेज स्थापनाका लागि गाईघाट र कटारीबीच द्वन्द भएको बताउँदै कटारीलाई ६ जिल्ला ३ प्रदेशले छोएको नगरपालिका भएका कारण कटारीमै मेडिकल कलेज बनाउन केन्द्र सरकारलाई आग्रह गरिरहेको बताउनुभयो ।
‘मेडिकल कलेजका बारेमा कटारी र गाईघाट वीच लडाई छ , म काठमाडौं जाँदा त्रियुगाका मेयर बलदेव चौधरी पनि पुगिहाल्नु हुन्छ , उहाँ पुग्दा म नि पुगिहाल्छु’ मेयर श्रेष्ठले भन्नुभयो । त्यसैगरी त्रिवेणी माविलाई भवन बनाउन सहयोग गर्ने प्रतिवद्धता जनाउँदै विज्ञान पढाउनका लागि मेयरको कोषबाट भएपनि विज्ञान पढाउने शिक्षकको व्यवस्था गर्ने प्रतिवद्धता जनाउनुभयो ।
त्यसैगरी कटारीको माथिल्लो भेगको शैक्षिक क्षेत्रलाई गुणस्तर अभिवृद्धि गर्न हर्देनीमा ५०लाखको जग्गा खरिद गरेको बताउँदै भोर्ले विद्यालयलाई नगरले नै नमुना बनाउने काम अघि बढाईसकेको बताउनुभयो ।त्यसैगरी वडाध्यक्ष तथा नगरका प्रवक्ता कृष्णराज दनुवारले पूर्वाधार जति बनाएपनि आवश्कता बढ्दै जाने भएकाले पूर्वाधारका आवश्यकतलाई प्राथमिकताका आधारमा निर्माण गर्दै जानुपर्ने बताउनुभयो ।
विद्यालयको शिक्षक अभिभावक संघका अध्यक्ष नरेन्द्र कार्कीको सभापतित्वमा सम्पन्न कार्यक्रममा विद्यालयका प्रधानाध्यापक बालकृष्णी कार्कीले ०७५सालदेखि नमुना विद्यालय घोषणा गर्न र आज सम्म विद्यालयलाई सहयोग गर्ने सबैलाई धन्यवाद दिंदै विद्यालयमा २ आर्थिक वर्षमा विद्यालयलाइ केन्द्र सरकारबाट प्रति आर्थिक वर्ष डेढ करोड अनुदान आएको र त्यसैले भवन निर्माण लगायत भौतिक निर्माण गरेको बताउनुभयो ।

हाल विद्यालयका विद्यार्थीको चाप बढेको बताउँदै कक्षा ११ मात्रै ५ वटा सम्म सेक्सन छुट्याउनु पर्ने, प्रत्येक लाई परीक्षाबाट भर्ना गर्नु पर्ने बाध्यता भनेको विद्यालयको सफलता नै भएकाले अझै शैक्षिक गुणस्तरमा ध्यान दिने बताउनुभयो ।
कोभिड १९ को संक्रमण र लकडाउनकावीच भवन निर्माणमा विद्यालयको काममा अहोरात्र खट्ने निर्माण समितिका अध्यक्ष रामबहादुर राई र त्यसैगरी अहोरात्र सहयोग गर्ने ईन्जिनियर सुरेन्द्र जयसवाललाई विद्यालयले सम्मान समेत गरेको थियो ।
कार्यक्रममा नेपाली काँग्रेसका क्षेत्रीय सभापति रामकुमार खत्री , जनता समाजवादी पार्टीका विष्णुबहादुर दनुवार , काँग्रेसका नगर सभापति गोपी पराजुली , उदयपुर उद्योग वाणिज्य संघका अध्यक्ष पुष्कर खड्का, पूर्व विद्यालय व्यवस्थापन समितिका रतन पोखरेल , रामबाबु खड्का लगायतले विद्यालयलाई नमुना बनाएसँगै थप शैक्षिक गुणस्तरीयता र संकाय थप गर्नु पर्ने धारणा राखेका थिए ।

 