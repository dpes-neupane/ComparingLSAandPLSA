काठमाडौं । लुम्बिनी प्रदेशको बुटवलस्थित नमस्ते एकेडेमीको व्यवस्थापन ‘ब्रिटिस एजुकेशन ग्रुप’ले लिएको छ । सन् २०१२ देखि नेपालमा ब्रिटिस डिग्री प्रदान गरिरहेको कलेजको ‘ब्रिटिस एजुकेशन ग्रुप’ले नमस्ते एकेडेमीको पनि व्यवस्थापन थालेको हो ।ग्लोबल कलेजको रुपमा संचालित टीबीसीले व्यवस्थापनको साझेदारी गरेसँगै नमस्तेको शैक्षिक गुणस्तर पनि अन्तर्राष्ट्रिय स्तरको हुने बताएको छ । कलेजका संस्थापक राजन कँडेलका अनुसार नमस्ते एकेडेमी पनि ब्रिटिस एजुकेशन ग्रुपमा आएकोले आफूहरु नयाँ यात्राको लागि तयार रहेको बताए । उनले टीबीसीले नमस्तेको व्यवस्थापनको जिम्मा लिएसँगै आगामी दिनमा अझै राम्रो शिक्षा प्रदान हुने विश्वास व्यक्त गरे । विद्यालयको एकेडेमी डाइरेक्टरमा मार्क बार्थोलोमेउ नियुक्त भएका छन् । एकेडेमीक डाइरेक्टर बार्थोलोमेउले गुणस्तरीय र परिमार्जित शिक्षा प्रदान गरेर विद्यार्थीहरुलाई प्रतिस्पर्धी बनाउन लागि पर्ने बताए । उनले नमस्ते एकेडेमीलाई नेपालकै उत्कृष्ट अंग्रेजी माध्यमको शैक्षिक संस्थाको रुपमा उभ्याउने पनि बताए ।नमस्तेले जारी शैक्षिक सत्रबाट कक्षा ११ को पढाई समेत संचालनमा ल्याएको छ । ब्रिटिस एजुकेशन ग्रुपले नेपाल सहित लण्डन तथा दुवईमा पनि कलेजहरु संचालन गर्दै आएको छ ।  