

 
सविन लामिछाने
दमौली । तनहुँमा जन्मिएका एक किशोर स्तकार अन्सारी । जो मुस्लिम समुदायका हुन् । उनी विहान बेलुका नमाज पढ्न जान्छन् । दिउँसो व्यास ३ मा रहेको महर्षीवेदव्यास संस्कृत माविमा कक्षा १० मा पढ्न जान्छन् । उनी शिशु कक्षा देखि नै संस्कृत पढ्ने गरेका छन् । नमाज पढेको ओठेले संस्कृत पनि सरर पढछन् ।  
संस्कृतको पढाईले स्पष्ट वक्ता बन्न पाउने र संस्कृत व्यारकण तथा साहित्य बुझ्न पाईने आशाले विद्यालय आउने गरेको उनी बताउन्छन् । नेपाली शब्द उच्चारण राम्रोसँग गर्नको लागि संस्कृत भाषामा पढ्न रुचि लागेको उनले बताए । 
स्तकार मात्र होइन रुक्सार खातुन पनि सोही विद्यालयको कक्षा ९ मा अध्यनरत छिन् । उनि पनि स्तकार जस्तै विहान बेलुका नमाज पढ्छिन अनि दिँउसो विद्यालयमा आएर संस्कृत पढ्छिन् । यहाँ पढ्दा संस्कृतको माध्यम भएकोले स्पष्ट रुपमा बोल्ने क्षमता बढ्ने उनले बताईन् । संस्कृत पढ्न सानै देखि रुचि लागेको र पढ्दाँ राम्रो लागेको उनि बताउन्छिन् ।
ब्राह्मणभन्दा अन्य जातिको आकर्षण बढ्दै गएको छ । उक्त विद्यालयमा दलित, जनजाति र मुसलमानका बालबालिका अध्ययन गरिरहेका छन् ।
उक्त विद्यालयमा अहिले दुई सय ६७ जना विद्यार्थी अध्यनरत छन् । २१ जना मुस्लिम समुदायका बालबालिका पढ्ने गर्छन् । जसमा १६ जना छात्र र पाँच जना छात्रा अध्यनरत छन् । 
त्यस्तै ५० जना दलित समुदायका बालबालिका, ३० जना जनजाती, र २० जना अन्य समुहका बालबालिका उक्त विद्यालयमा अध्यनरत छन् । । विद्यालयले निःशुल्क शिक्षाको व्यवस्था गरेपछि आर्थिक अवस्था कमजोर भएका अधिकांश अभिभावकका छोराछोरी सो शिक्षातर्फ आकर्षित बन्दै गएका हुन् । 

दलित, जनजाति र मुसलमान समुदायका विद्यार्थीको बाहुल्य रहेको सो विद्यालयमा विशेषगरी ज्यालामजदुरी गरी जीविकोपार्जन गर्नेका छोराछोरी अध्ययनरत छन् । 
यहाँको पढाईले स्पष्ट वक्ता बन्न पाउने र संस्कृत व्यारकण तथा साहित्य बुझ्न पाईने आसले विद्यालय आउने बढीछन् । उनीहरुले पनि संस्कृत पढेर आफ्नो अध्ययन क्षमता बढाउने योजना बनाएका हुन् । 
ऐच्छिक बिषयको रुपमा भएपनि संस्कृतमै धेरै विद्यार्थी पढ्ने गरेको प्राचार्य तुलसीशरण सिग्देलले बताए । केही बर्ष अघि सम्म बाहुन-क्षेत्रीमा मात्र संस्कृत पढ्ने चलन थियो । तर नेपाली सहित यहाँको मुस्लिम, दलीत समुदायका धेरैले संस्कृत पढेका छन् । संस्कृत पढ्दा बोली प्रष्ट हुने, व्याकरण, साहित्य र भाषामा अब्बल बनेको देखेपछि विद्यार्थीमा आर्कषण बढेको पाइएको हो । 
उनीहरुले व्याकरण र भाषामा सुधार ल्याउन संस्कृत पढेको बताएका छन् । मुस्लमान दलीत र जनजाती समुदायको भएपनि समाजमा संस्कृत पढेको भनेर हेर्ने दृष्टीकोण सकारात्मक बन्दै गएको उनले बताए । बिभेदको अन्त्यका लागि यो विद्यालय गन्तव्य जस्तै भएको छ । 
२०५० को परिवर्तन पछि यो विद्यालयमा सबैलाई संस्कृत पढाउने चलन बसालिएको रेकर्ड छ । विद्यालयको स्थापना काल देखि मुस्लिम, दलीत बिद्यार्थीले एसएलसी उत्तीर्ण भएको तथ्यांक बिद्यालयमा छ । यसरी उत्तीर्ण भएकाहरुले समाजमा राम्रो छवि समेत बनाएको प्राचार्य सिग्देलले बताए । 
 ब्राह्मण र क्षेत्री समुदायका बालबालिकाको यस शिक्षातर्फ कम आकर्षण रहे पनि दलित, जनजाति, मुसलमान बालबालिकाहरूको संस्कृत शिक्षातर्फ भने आकर्षण बढ्दै जाँदा भाषासाहित्यको समेत संरक्षणमा सहयोग पुगेको विद्यालयलका प्राचार्य सिग्देलले बताए ।
उनका अनुसार गत बर्ष दिइएको एसईई परीषामा पनि मुस्लिम, दलीत र जनजातीकै बालबालिकाहरु धेरै भएको बताइएको छ । विद्यालय परिसरमा आवासगृहको समेत व्यवस्था भएपछि केही समय यता अन्य समुदायका विपन्न बालबालिकाको संस्कृत शिक्षातर्फ आकर्षण बढ्न थालेको हो । 
प्रारम्भिक बालकक्षादेखि १२ सम्म पढाइ हुने उक्त विद्यालयमा सम्पूर्ण कक्षामा दलित, जनजाति र मुसलमान समुदायका बालबालिकाले नै पहिलो र दोस्रो स्थान हासिल गर्दै आएको विद्यालयले जनाएको छ उक्त विद्यालयमा अध्ययनरत अन्य समुदायका बालबालिकामा पनि स्थानीयको तुलनामा बाहिर जिल्लाबाट पढ्न आएका विद्यार्थीको संख्या धेरै छ । 
विशेषगरी स्याङ्जा, पर्वत, बाग्लुङ, कास्की, लमजुङ, गोरखा, चितवन, नवलपरासी, कपिलवस्तु, सुर्खेत, बर्दिया, अछाम, बारा, झापा, इलाम, धादिङ, नुवाकोट, पर्सा, धनुषा र केही भारतका छन् र बाहिर जिल्लाबाट पढ्नका लागि आएका करिब ५० विद्यार्थीलाई विद्यालयले नै खानेबस्ने व्यवस्था मिलाएको विद्यालयले जनाएको छ । 
आवासगृहमा बस्ने विद्यार्थीले दैनिक रूपमा बिहान रुद्री लगाउने र साँझ पाठ पढ्ने गर्छन् । वेदव्यास ऋषिका नाउँबाट २०५० सालमा स्थापित उक्त विद्यालय संस्कृत भाषा साहित्यको जगेर्ना गर्नेतर्फ उन्मुख भएको छ ।

 