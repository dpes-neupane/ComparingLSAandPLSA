

 
काठमाडौं । नेपाल भाषा र साहित्यलाई सक्रिय र सम्पन्न बनाउन मंसिर ६ र ७ गते काठमाडौंस्थित नेपाल प्रज्ञा प्रतिष्ठानको खुल्ला डबलीमा नेपालभाषा साहित्य महोत्सव आयोजना हुने भएको छ ।  

पछिल्लो समय नेपाल भाषाको स्थिति दयनीय बन्दै गएपछि यसबाट मुक्त हुन महोत्सव आयोजना गरिएको हो । ‘नेपालभाषा टाइम्स’ दैनिक पत्रिकाको आयोजनामा तीन वर्षदेखि नेपालभाषा साहित्य महोत्सव आयोजना गर्दै आइरहेको छ । यो वर्ष हुन लागेको महोत्सव तेश्रो रहेको छ । पहिलो दुई महोत्सव एक दिवसीय थियो भने अहिले दुई दिन महोत्सव गर्ने तयारी हुँदै गरेको बताइएको छ । 
महोत्सव उद्घाटनका दिन विभिन्न विधाका ७ वटा पुस्तकहरू विमोचन हुनेछन् । वरिष्ठ उपन्यासकार मथुरा साय्मिको आत्मकथा, वरिष्ठ गजलकार भूषणप्रसाद श्रेष्ठको गजल संग्रह, युवा कवि तथा समालोचक राजेन्द्र कुमार पुताको ‘गजल समालोचना’ र ‘कविता संग्रह’ गरी दुई पुस्तक, नेपालभाषाका पहिलो जासुसी उपन्यासकार राज साय्मिको उपन्यास, उद्धव मास्केको नियात्रालगायत कवि बासुदेव अधिकारीको नेपालभाषामा अनुदित कविता संग्रहको विमोचन हुनेछ ।
महात्सवको पहिलो दिन रञ्जना लिपिको पुरुत्थान विषयमा अन्तिक्र्रिया, साहित्यिक रचना पाठ र अन्तमा संगीत तथा हास्यव्यंग्यपूर्ण प्रहशन प्रदर्शनको कार्यक्रम हुनेछ । दोश्रो दिन वरिष्ठ उपन्यासकार मथुरा साय्मिसँग उहाँको साहित्यिक यात्रा बारे परिचर्चा चलाइने छ भने नेपालभाषाका चलचित्र बारे अर्को अन्तक्र्रिया गरिने छ । साथै रचना पाठ र सांगीतिक कार्यक्रम पनि यथावत रहने छ । 
महोत्सव अवधिमा ३५ जना वरिष्ठ तथा युवा साहित्यकारबाट कविता, कथा वाचन हुनेछ भने कार्यक्रम स्व. पद्मरत्न तुलाधर लिखित प्रहसनका साथै रामकृष्ण खड्गी, विजय मानन्धर लिखित प्रहसन मञ्चन गरिनेछ । 
त्यस्तै कार्यक्रममा यमन श्रेष्ठ, रानीशोभा महर्जन, रोजी डंगोल श्रेष्ठले गीत प्रस्तुत गर्ने कार्यक्रम रहेको छ । त्यस्तै बैकुण्ठ भण्डारीले क्यारिकेचर प्रस्तुत गर्नेछन् । ती दुवै दिन नेपालभाषाका पुस्तक प्रदर्शनी, खाना महोत्सव र रञ्जना लिपिको क्यालिजात्रा पनि आयोजना गरिने छ । 

 