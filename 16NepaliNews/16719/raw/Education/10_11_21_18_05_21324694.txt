

 
सुखड (कैलाली) । केही समयअघि बाेक्सीकाे झुटाे अाराेपमा मरणासन्न हुनेगरी कुटपिटमा परेकी राधा चाैधरीले अाजबाट सुरू भएकाे कक्षा ११ काे परीक्षा दिइरहेकी छन्। 
गत फागुन २४ गते अन्तर्राष्ट्रिय नारी दिवसका दिन बोक्सी भगाउने भन्दै स्थानीय तथाकथित भाेलेबाबा भनिने रामबहादुर चाैधरीबाट उनी कुटपिटमा परेकी थिइन् ।
कैलाली घाेडाघाेडी नपा वडा नं ५ देउकलियाकी राधा अाजबाट कक्षा ११ काे परीक्षामा सामेल भएकी हुन्  । उनकाे सिम्बाेल नं 17105127 रहेकाे छ । घाेडाघाेडी बहुमुखी क्याम्पस, खुखड परीक्षा केन्द्रबाट उनी परीक्षामा सामेल भएकी हुन् । उनी  घोडाघोडी बहुमुखी क्याम्पस परिक्षा केन्द्रबाट परिक्षा दिइरहेको जिल्ला प्रहरी कार्यालय कैलालीका प्रहरी उपरिक्षक विनोद घिमिरेले जानकारी दिए ।

परिक्षामा सहभागि राधा चौधरीले विगतको घटना सम्झदै भनिन् –‘मलाई विनाकारण बोक्सी भन्दै कुटपिट गरेपछि केही समय पढाईमा ध्यान दिन सकिनँ । तर पनि परिक्षाका लागि भन्दै केहि समयदेखि मिहिनेत गरेर पढिरहेकी छु, अवस्य सफल हुन्छु ।’
उनलाई कुटपिटपछि प्रदेश सरकारका मुख्यमन्त्री, मन्त्रीहरु र स्थानिय सरकारका प्रमुखहरुले भेटेर थुप्रै आश्वासनहरु दिए पनि अहिलेसम्म कसैले केहि सहयोग नगरेको राधाले बताइन् । बरु सातसमुन्द्रपारीबाट मनकारी जयन्ती राईले ५० हजार आर्थिक सहयोग गरेपछि आफुलाई केही सहज भएको राधाले बताईन् ।
अन्तर्राष्ट्रिय नारी दिवसका दिन देउकलियाकै रामबहादुर चौधरी उर्फ भोलेबाबा, आफूलाई पार्वती बताउने किस्मती चौधरी, स्मारिका चौधरी लगायतले बोक्सीको आरोप लगाएर राधामाथि निर्घात कुटपिट सहित यातना दिएका थिए ।
कुटपिट अभियुक्त रामबहादुर चौधरी र उनकी मुख्य सहयोगी १८ वर्षीया किस्मती चौधरी, २४ वर्षीया स्मारिका चौधरी, घोडाघोडी वडा नं ५ बस्ने ३४ वर्षीय वेदप्रसाद चौधरी, सोही ठाउँका ३३ वर्षीया चनकला चौधरी र ४१ वर्षीय सितारानी चौधरीलगायतलाई प्रहरीले पक्राउ गरेका थियाे । हाल मुख्य अभियुक्त रामबहादुरसहितका व्यक्तिलाई पुर्पक्षका लागि थुनामा राखिएको छ ।

 