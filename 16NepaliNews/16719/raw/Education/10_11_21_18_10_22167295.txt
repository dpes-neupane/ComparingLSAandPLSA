

 
गोकर्णेश्वर (काठमाडौँ) । सामुदायिक विद्यालय भइकन पनि नमूना बन्न सफल भूकम्पले क्षति पुगेको गोकर्ण माध्यमिक विद्यालयको भवन पुनःनिर्माण सम्पन्न भई उद्घाटन गरिएको छ । 
अष्ट्रेलियन एड र प्लान इन्टरनेशनलको रु एक करोड सात लाख सहयोगमा नौ रिक्टर स्केलसम्मको भूकम्पले ५० वर्षसम्म नभत्कने गरी तीनतले छ कोठे सो विद्यालय भवन पुनःनिर्माण गरिएको हो । विद्यालयमा प्रयोगशाला, पुस्तकालय, निःशुल्क वाइफाइसहितको सुविधा सञ्चालनका लागि जनशक्तिलाई तालीमसमेत दिइएको जनाइएको छ ।विसं २०६२ मा ६५ जना विद्यार्थीमा सीमित रहेको गोकर्ण माध्यमिक विद्यालयलाई समुदायले लिएपछि नमूना विद्यालयका रुपमा स्थापित भएको व्यवस्थापन समितिका अध्यक्ष रामदास श्रेष्ठले बताउनुभयो ।
पैँसठ्ठी जना विद्यार्थी भएको विद्यालयलाई लिएर समुदायले सञ्चालन गरेपछि अहिले ५६५ भन्दाबढी विद्यार्थी अध्ययनरत छन्, अहिले नर्सरीदेखि कक्षा १० सम्म अंग्रेजी माध्यममा पढाइ हुन्छ,। यसै वर्षदेखि विद्यालयले कक्षा ११ सञ्चालनको अनुमति पनि पाएको छ ।विद्यालयमा कक्षा १० मा अध्ययनरत हिमांशु सिंह विद्यालयमा पुस्तकालय, प्रयोगशाला, कम्प्युटर कक्षा, खेलकुद, अतिरिक्ति क्रियाकलाप लगायतको व्यवस्था हुनुका साथै सिसीटिभीको निगरानीमा अध्ययन गर्ने वातावरण पाइएको सुनाउनुहुन्छ ।
विसं २००८ मा सर्वोच्च नेता गणेशमान सिंहले सो विद्यालयको उद्घाटन गर्नुभएको थियो । विद्यालयका प्रधानाध्यापक सिद्धराज मिश्र नमूना विद्यालय बन्न सफल भए पनि प्राथमिक र निम्न माध्यमिक तहका शिक्षकबाट माध्यमिक तह सञ्चालन गर्नुपर्ने बाध्यता रहेको गुनासो गर्नुहुन्छ ।उपप्रधान एवं शिक्षामन्त्री गोपालमान श्रेष्ठले नवनिर्मित भवनको उद्घाटन गर्नुहुँदै सामुदायिक विद्यालयको शैक्षिक गुणस्तर सुधार गर्नेतर्फ सरकारको ध्यान केन्द्रित भएको बताउनुभयो । संघीय ढाँचाअनुसार शैक्षिक व्यवस्थापन गर्ने काममा मन्त्रालय लागेको उहाँले सुनाउनुभयो ।
“सामुदायिक विद्यालयलाई रोजगारमूलक र व्यावसायिक बनाइनुपर्छ, सरकारी पूर्वाधार र बजेटमा चलेका शिक्षण संस्थाले जस नपाउने अवस्थाको अन्त्य गरिनुपर्छ, शिक्षण सिकाइ क्रियाकलापमा सूचना प्रविधिलाई प्राथमिकता दिइनुपर्छ”– मन्त्री श्रेष्ठले भन्नुभयो ।सहकारी तथा गरिबी निवारण मन्त्री अम्बिका बस्नेतले सामुदायिक विद्यालयमा भन्दा निजी विद्यालयमा गुणस्तरीय शिक्षा दिइन्छ भन्ने मान्यतालाई बदल्न गोकर्ण माविको जस्तै व्यवस्थापन समिति, शिक्षक र अभिभावकको भूमिका महत्वपूर्ण हुने विचार व्यक्त गर्नुभयो ।
शिक्षा सचिव शान्तबहादुर श्रेष्ठले विद्यालयमा प्रधानाध्यापकले चाहे सबै काम हुन सक्छ भन्ने सिद्धान्त स्थापित भएकाले सामुदायिक विद्यालयको गुणस्तर सुधार गर्न विद्यालयको शैक्षिक नेतृत्वले महत्वपूर्ण भूमिका खेल्नुपर्ने बताउनुभयो ।“माध्यमिक विद्यालय विसं २०५४ मा स्वीकृत भएपछि कुनै पनि विद्यालयलाई माध्यमिक तहको स्वीकृति दिइएको छैन, सबै विद्यालय अनुमतिका भरमा चलेका छन्, यसैले माध्यमिक तहको दरबन्दी पनि दिन सकिएको छैन”– उहाँले भन्नुभयो । कुल बजेटको २६ प्रतिशत शिक्षा क्षेत्रमा छुट्याइएकामा त्यसको पनि ४० प्रतिशत शिक्षाको बजेट स्थानीय तहमा जाने सचिव श्रेष्ठले बताउनुभयो ।
नेपालका लागि अष्ट्रेलियन राजदूत पिटर बडले आफ्नो देशको सरकारसँग समन्वय गरी शिक्षा क्षेत्रमा थप सहयोगका कार्यक्रम ल्याउने प्रतिबद्धता जनाउनुभयो । अष्ट्रेलियाले भूकम्पले भत्किएका १२ विद्यालय पुनःनिर्माणका लागि सहयोग गरेको उहाँले जानकारी गराउनुभयो ।प्लान इन्टरनेशनलका देशीय निर्देशक स्भेन कोपेन्सले भूकम्पले क्षति पुगेका दोलखा, सिन्धुपाल्चोक, मकवानपुर, सिन्धुली, काठमाडौँ र ललितपुरका गरी १२ विद्यालयको पुनःनिर्माण गरिएको जानकारी गराउनुभयो ।

 