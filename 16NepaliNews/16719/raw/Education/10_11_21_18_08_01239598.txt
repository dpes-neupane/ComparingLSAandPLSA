


काठमाडौँ। वन तथा भू–संरक्षण मन्त्रालयका सचिव युवकध्वज जिसीले नेपालमा बहुप्राविधिक विश्वविद्यालयको खाँचो रहेको बताउनुभएको छ । 
आज हिमालयन कलेज अफ एग्रिकल्चरल साइन्सेस एण्ड टेक्नोलोजी (हिकास्ट) को १७औँ वार्षिक साधारणसभालाई सम्बोधन गर्दै सचिव जिसीले कृषि क्षेत्रको विकास व्यावहारिक शिक्षाका कारणले हुन नसकेको भन्दै विश्वविद्यालयले सैद्धान्तिकभन्दा व्यावहारिक शिक्षामा जोड दिनुपर्ने बताउनुभयो ।
उहाँले कृषि नै मुलुकको विकासको मुख्य मेरुदण्ड भएको भन्दै कृषिमा विकास गर्नका लागि कृषि शिक्षाको आवश्कता भएको औँल्याउनुभयो ।
कार्यक्रममा नेपाल कृषि अनुसन्धान केन्द्रका कार्यकारी निर्देशक वैद्यनाथ महतोले नेपालमा भएका कृषिका दक्ष जनशक्ति बाहिर गएकाले यहाँको कृषिमा विकास हुन नसकेको बताउनुभयो । उहाँले दक्ष जनशक्तिलाई यही नै स्वरोजगार बनाउन सके कृषिमा फड्को मार्न सकिने धारणा राख्नुभयो ।
कार्यकारी निर्देशक महतोले जलवायु परिवर्तनअनुसार बालीको विकास गर्न आवश्यकता रहेको भन्दै परम्परागत कृषि प्रणालीबाट माथि उठ्नुपर्ने बताउनुभयो ।
कार्यक्रममा हिकाष्टका कार्यकारी अध्यक्ष विनायकप्रसाद राजभण्डारीले कलेजलाई विश्वविद्यालयका रुपमा रुपान्तरण गरिने जानकारी गराउनुभयो ।

 