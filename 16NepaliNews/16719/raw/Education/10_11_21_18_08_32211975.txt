

 

अंगराज न्यौपने

काठमाडौ । प्रतिनिधि र प्रदेशसभाको पहिलो चरणको निर्वाचन सम्पन्न भएसंगै निर्वाचन आयोग र राजनीतिक दलहरुको सम्पूर्ण ध्यान दोस्रो चरणको निर्वाचनमा केन्द्रित भएको छ । 
मतदाताले दिएको मतको सहि कदर होस् र मत वदरको संख्यामा कमी होस् भनेर निर्वाचन आयोगले लाखौ रुपैया खर्चेर मतदाता शिक्षा कार्यक्रम सञ्चालन गरिरहेको छ । आयोगले मतदाता शिक्षा प्रभावकारीरुपमा सञ्चालन भइरहेको जिकिर गर्दै गर्दा राजधानीमा नै मतदाता शिक्षाको अभाव देखिएको छ ।
निर्वाचन आयोगले प्रतिनिधि र प्रदेशसभाको निर्वाचनलाई लक्षित गरेर मतदातालाई मतदाता शिक्षाको वारे प्रशिक्षण दिनको लागि २० हजार भन्दा वढीको संख्यामा मतदाता शिक्षा कार्यकर्तालाई खटाएको जनाइ रहदा राजधानीमा नै मतदाता शिक्षाको अभाव देखिएको हो । निर्वाचनमा हुने मत वदर संख्यालाई घटाउन मतदाता शिक्षा सञ्चालनमा गरे पनि हालसम्म पनि मतदाता शिक्षाको वारेमा प्रशिक्षण दिन कोही पनि नआएको काठमाडौं डाछीका मतदाताको गुनासो छ ।
विगतमा भएका निर्वाचनमा मतदाता शिक्षाकै अभावका कारण मत वदरको संख्या उच्च रहेको र हाल सम्मपनि मतदाता शिक्षाको वारेमा प्रशिक्षण दिन कोही पनि नआएका कारण मत वदर संख्या वढ्ने सम्भावना रहेको डाँछीका मतदाताहरुको भनाई छ ।
मतदान गर्ने दिन आउन अव केहि दिनमात्र वाँकी रहदा पनि मतदाता शिक्षा सम्वन्धि पर्चा र पम्प्लेटहरु स्थानीयरुपमा देख्नसम्म नपाउदा मतदान कसरी गर्ने भन्ने विषयमा मतदाता अन्योलमा छन् । आयोगले मतदाता शिक्षा कार्यकर्ता परिचालन गर्दा विभिन्न समुदायका प्रतिनिधिलाई समावेश नगरेका कारण पनि मतदाता शिक्षा प्रभावकारी नभएको मतदाताको गुनासो छ ।
आयोगले मतदाता शिक्षालाई प्रभावकारी रुपमा अगाडि वढाउन मतदाता शिक्षा कार्यकर्तालाई पनि अनुगमन गर्ने वताइरहदा निर्वाचनको मिति मुखमा आइसक्दा पनि मतदाता भने मतदाता शिक्षाको पर्खाइमा नै छन । मुलुकको राजधानी काठमाडौंको डाँछीमा देखिएको यो उदाहरणले बत्ती मुनि अध्याँरो भन्ने उखानालाई पनि चरितार्थ गरेको छ ।

 