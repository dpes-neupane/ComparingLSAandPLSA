

 
वीरगञ्ज । शिक्षकलाई तलब नदिएको लगायतका विषयलाई लिएर पर्साको विन्दवासिनी गाउँपालिका कार्यालयमा तालाबन्दी भएको छ । तलब नपाएको विरोधमा शिक्षकहरु विद्यालय बन्द गरेर गाउँपालिका कार्यालयमा प्रदर्शनमा उत्रिएका छन् । 
आइतबार स्थानीय वासिन्दा, शिक्षक र अन्य सरोकारवालाले कार्यालय अगाडि धर्ना र प्रर्दशन गर्नुको साथै अनिश्चितकालीन तालाबन्दी गरेका हुन् । उनीहरुले गाउँपालिका अध्यक्ष श्रीलाल साह कानुविरुद्ध नाराबाजीसमेत गरेका छन् ।
गाउँपालिकाले ४ महिनाको तलब नदिएकाले विरोधमा उत्रिएको स्थानीय शिक्षक गोपाल साहले बताए । ‘चाडपर्व नजिक आइसक्यो तर हामीले तलब पाउन सकेका छैनौं,’ उनले भने ‘दशैं अगाडि खानुपर्ने तलब बल्ल आएर कात्तिकमा खुवाए । अहिले पनि माघमा तलब आउनुपर्ने आएकै छैन ।’ छात्रवृत्ति र पाठ्यपुस्तकको रकम पनि नपाएको शिक्षक गोपाल साहले बताए ।
शिक्षकहरुले तलब नपाएको विरोधमा बिद्यालय बन्दको समेत घोषणा गरेका छन् ।
गाउँपालिकामा २ वटा माध्यमिक, २ वटा निम्न माध्यमिक र अन्य प्रावि गरी १४ वटा विद्यालयमा स्थायी, अस्थायी, राहत र बाल विकास केन्द्रका गरी १ सय १० जना शिक्षक कार्यरत छन् ।
त्यस्तै केन्द्र सार्न लागेको,स्वास्थ्य स्वयंसेविका र चौकीदारलाई सेवा सुविधा नदिएको विरोधमा पनि प्रदर्शन गरिएको छ । गाउँपालिका परिषदमा सेवा केन्द्र सार्ने निर्णय नभए पनि अहिले जबर्जस्ती सार्न लागेकाले विरोध गरिएको वडा नं। १ का अध्यक्ष सागिर मियाँले बताए ।
 

 