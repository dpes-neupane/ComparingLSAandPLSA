

 

 मनोज श्रीवास्तव

कपिलवस्तु । कपिलवस्तुको सीमावर्ती क्षेत्रमा रहेको यशोधरा गाउँपालिका पूर्ण भर्ना गाउँपालिका घोषणा गरिएको छ । गाउपालिकाभरी रहेको ५ देखि १२ बर्ष उमेरका सबै बालबालिकाहरु बिद्यालयको पहुंचमा रहेको प्रतिवेदन प्रस्तुत गर्दै गाउँपालिकका प्रमुख गिरीजेशकुमार पाण्डेयले गाउँपालिकालाई एक समारोहकाबीच पूर्ण भर्ना गाउँपालिका घोषणा गरेका हुन । ‘ हामी सबैको ईच्छा अनिवार्य निःशुल्क आधारभुत शिक्षा ’ भन्ने नाराकासाथ ’ गाउपालिकाको– ५ बैदौलीमा आयोजित कार्यक्रममा बालबालिकालाई शैक्षिक सामग्री र शैक्षिक प्रर्दशनी कार्यक्रम समेत गरिएको थियो । गाउँपालिकाभरी बिद्यालय बाहिर रहेका १ सय २३ जना बालबालिकालाई बिद्यालयको पहँुचमा ल्याईएको छ । यस्तै गाउपालिाभरी रहेको ३७ वटा बिद्यालयमा छात्र छात्रा गरी कुल ७ हजार २ सय ६५ जना आधारभुत तहमा भर्ना भएका छन । 

बिद्यालयसहित मदार्सा गरी गाउपालिका भित्र कुल १९ हजार ८ सय ३३ जना बिद्यार्थी छन । गाउँपालिका भित्र लामो समय देखि भर्ना अभियान लगायतका बिभिन्न कार्यक्रम संचालन गरिएको थियो । ‘ सबैको अथक प्रयास पछि गाउपालिकामा यो उपलब्धि हासिल भएको हो ’ गाउँपालिकाका प्रमुख पाण्डेयले भने ‘ शिक्षाको गुणस्तर बढाउन र सबैको पहुँचमा शिक्षालाई पुर्याउन गाउपालिकाले ठोस योजना ल्याउनेछ ’ । सो अवसरमा गाउँपालिको ३७ बिद्यालयमा अध्ययरत १ सय ६३ बालबालिकाहरुलाइ स्कुल ब्यागसहितको शैक्षिक सामग्री समेत बाँडिएको थियो । यस्तै अनिरुद्र पब्लिक उमाबिका प्राचार्य देबेन्द्रमणि त्रिपाठी र जनजागृति आधारभुत बिद्यालयका प्रधान अध्यापक रामऔतार पासीलाई दोसल्ला र कदरपत्रले सम्मानित गरिएको थियो ।

सो अवसरमा जिल्ला समन्वय समितिकी उप प्रमुख तारावती चौधरीले पछि परेको गाउँपालिकाले पाएको उपलब्धि आफैमा उदाहरणीय कार्य रहेको बताइन । उनले शिक्षाको ज्योतिलाई सबैको पहुँचमा पुर्याउन गाउँपालिकाले अझ ध्यान दिनु पर्ने बताए । कार्यक्रममा गाउँपालिकाकी उपप्रमुख कन्यावती उपाध्याय, गाउपाँलिकाका प्रमुख प्रशासकीय अधिकृत बनारसीलाल हरिजन लगायतले शुभकामना मन्तब्य दिएका थिए ।

 