

 

उत्तम पौडेल,

कास्की, ८ भदौ । ५४ बर्षको उमेरमा कक्षा चारको विद्यार्थी । पढ्ने रहर कस्लाई हुँदैन । यही रहरलाई दबाउन नसकेकी गोमा पराजुली अहिले सबैतिर चर्चाको विषय बनेकी छिन् । पोखरा महानगरपालिका वडा नम्बर १८ की गोमा जानकी निम्न माध्यमिक विद्यालय पोखरामा कक्षा ४ मा अध्ययन गर्दै अक्षर चिन्ने जिजिविषालाई पूरा गर्ने प्रयास गरिरहेकी छिन् । 

आफ्ना अभिभावकले छोरालाइ मात्र स्कुल पठाउने र अर्काको घर जाने जात भनेर छोरीलाई स्कुल नपठाउने गरेका कारण गोमाले पढ्न पाइनन् । तर उनले सानैदेखि पढ्ने आफ्नो इच्छालाई दमित गर्न सकिनन । फलत २०७४ सालमा कक्षा १ मा भर्ना भएर पढ्न सुरु गरेकी गोमा पहिलो महिना १ मै पढिन् । पछि जानकी निम्न माध्यमिक विद्यालयले गोमालाई ३ कक्षामा पढ्ने व्यवस्था मिलाईदियो । सुरुका दिनमा स्कुल जाँदा समाज र गाउँलेले कुरा काँटेर हैरान पारे पनि अहिले भने वातावरण सहज बन्दै गएको गोमाको अनुभव छ ।
गोमाका २ छोरा र २ बुहारी अमेरिका बस्छन् । आफु एक्लै घर बस्ने र दिनभर कहाँ जाने के गर्ने भन्ने सोच्दा सोच्दै गोमाको केहि समय त्यतिकै वितेर गए । गाउँका दिदीबहिनीसंग घुम्ने फिर्ने वानी नहुँदा र घरमा खास काम नहुँदा गोमाले दिमागमा स्कुलले नै वास ग¥यो । सुरुमा त सबैले अब बुढेसकालमा पढेर के गर्न खोजेको हो ? भनेर मजाक पनि गरे । तर पढेर केहि गर्ने भन्दा पनि ज्ञान लिन्छु भन्ने दृढ भावना राखेर गोमाको पाइला स्कुल तिर लम्कियो ।
गोमा पढ्ने स्कुलका शिक्षक पनि उनी पढाई लेखाइमा अब्बल रहेको बताउछन् । गोमाले यो उमेरमा पढाई लेखाईमा गरेको प्रगति देखेर उनका शिक्षक शिक्षिका पनि खुसी छन् ।
श्रीमानको निधन पछि दुई छोरा पढाउन गोमालाई निकै गार्हो परे पनि उनले आफ्ना छोराहरुलाई राम्रो शिक्षा दिईन । उनका जेठा छोरा नेपालमा डाँफे बिमान बनाउने पहिलो व्यक्ति हुन् भने कान्छा छोरा इञ्जिनियर हुन । उनीहरु दुबै आफ्नै परिवारका साथ अमेरिकामा बस्दै आएका छन् । उनले आफ्ना छोराहरुलाई शिक्षा दिने कुरामा कुनै कसर बाँकी राखिनन तर उनका छोराहरु भने आफ्नी आमाले यो उमेरमा देखाएको पढ्ने चाहनाबाट खुसी नबन्दा गोमाको मन कटक्क खाने गरेको छ ।

 