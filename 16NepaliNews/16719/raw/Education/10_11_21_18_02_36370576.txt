

 
अनसनरत डा गोविन्द केसीको माग सम्बोधनका लागि सरकार र डा गोविन्द केसी पक्षाबीचको वार्ता जारी छ । सिंदरबारस्थित शिक्षा मन्त्रालयमा भएको वार्ताको पहिलो चरण निष्कर्षविहीन बनेपनि थप छलफलका लागि तयारी भइरुहेको बताइएको छ । 
शिक्षा मन्त्रालयमा केही अघि भएको वार्तामा विधेयकबाट हटाइएका प्रमुख विषयहरु काठमाडौं उपत्यकामा १० वर्ष नयाँ मेडिकल नखोल्ने लगायतका २५ वटा विषयमा छलफल भएको थियो । यस्तै, विधेयकबाट हटाइएको प्राविधिक शिक्षा तथा व्यावसायिक तालिम परिषद (सिटिइभिटी) अन्तर्गतका कार्यक्रमका बारेमा समेत थप गर्ने छलफल हुने भएको छ । वार्तामा सरकारका तर्फबाट शिक्षा सचिव खगराज बराल, स्वास्थ्य सेवा विभागका महानिर्देशक डा गुणराज लोहनी र गृह मन्त्रालयका सहसचिव केदार न्यौपाने छन् ।
यसैगरी, डा केसीका तर्फबाट डा जीवन क्षेत्री, डा अभिषेक सिंह, सुरेन्द्र भण्डारी, ओमप्रकाश अर्याल र सुमित पाण्डे सहभागी छन् । यता, केसी र सरकारबीच सहजीकरण गरिरहेको नेकपा संसदीय दलका उपनेता सुवास नेम्वाङले केसीको मागको विषयमा अनौपचारिक रुपमा सहमति भएको बताउनुभएको छ ।
बालुवाटारमा भएको अनौपचारिक छलफलमा प्रधानमन्त्री ओलीले केदारभक्त माथेमा, मेडिकल काउन्सिलका अध्यक्ष धर्मकान्त बास्कोटा, त्रिवि शिक्षण अस्पतालकी डा. दिव्यासिंह शाहसहितको टोली र प्रधानमन्त्रीबीच केसीको मागको विषयमा छलफल गर्नुभएको थियो ।

 