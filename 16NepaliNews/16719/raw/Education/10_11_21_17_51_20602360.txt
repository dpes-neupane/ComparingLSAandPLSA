

 
ज्योतिकुमार पन्थी 
गुलरिया, ३० मंसिर । गुलरिया नगरपालिकाका प्रमुख मुक्तिनाथ यादवले नगरपालिका क्षेत्रभित्र सञ्चालनरत रहेका निजी विद्यालयसंग सहकार्य गरेर शिक्षाको विकास गर्न आफु तयार रहेको प्रतिबद्धता व्यक्त गर्नु भएको छ ।  
सोमबार गुलरिया नगरपालिकामा निजी विद्यालयका सञ्चालकहरुसंग छलफल गर्ने क्रममा उहाँले नगर क्षेत्रमा रहेका निजी विद्यालयहरुसंग सहकार्य गरेर शिक्षाको विकास गरिने बताउनु भएको हो ।

शिक्षामा बजेटसंगै भ्रष्टाचार समेत भएको उल्लेख गर्दै नगरप्रमुख यादवले जताजतै सरकारी विद्यालयसंग मात्र नगरपालिकाले आत्मीयता राखेको भन्दै गुलरिया नगरपालिका निजी विद्यालयसंग पनि सहकार्य गरेर अगाडि बढेर जानु पर्ने बताउनु भयो । 
छलफल कार्यक्रममा जनज्योति आवाशीय माविका सञ्चालक निर्मल उपाध्यायले निजी क्षेत्रका विद्यालय सञ्चालनमा निकै कठिनाई रहेको बताउदै नगरपालिकाले आगामी दिनमा निजी विद्यालयलाई पनि संगै लिएर हिड्नु पर्ने बताउनु भयो । 

छालफल कार्यक्रममा सनराईज बोर्डिङ स्कुलका सञ्चालक नन्दराज सुवेदीले आगामी दिनमा नगरपालिका र निजी विद्यालयबीच सहकार्य आवश्यक रहेको बताउनु भयो । 
गुलरिया नगरपालिकाले नगरको शिक्षा नीति सुधार गर्न निजी विद्यालय सञ्चालकहरुसंग छलफल कार्यक्रम राखेको थियो ।

 