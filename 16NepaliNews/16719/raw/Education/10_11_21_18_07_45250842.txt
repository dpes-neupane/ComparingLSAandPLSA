

 
नवलपरासी, १६ माघ  । केही वर्षयता अध्ययनका लागि नवलपरासीका सामुदायिक विद्यालयमा विद्यार्थीको आर्कषण बढ्न थालेको छ । सरकारी स्वामित्वमा रहेका सामुदायिक विद्यालयले पनि अंग्रेजी माध्ययमा पढाइ शुरु गरेपछि ती विद्यालयहरुमासमेत विद्यार्थीको आकर्षण बढेको हो । 
नवलपरासी– (बर्दघाट सुस्ता पूर्व) र नवलपरासी –(बर्दघाट सुस्ता पश्चिम) दुबै जिल्लाका करिब ५० प्रतिशत सामुदायिक विद्यालयले अहिले अंग्रेजी माध्यममा पठाइ शुरु गरिसेकेको जिल्ला शिक्षा अधिकारी खड्कबहादुर कुमालले जानकारी दिनुभयो ।
विद्यालयको स्तर र स्रोत साधनअनुसार न्यूनतम कक्षा १ देखि कक्षा ८ सम्म अंग्रेजी माध्ययममा सामुदायिक विद्यालयहरुमा पठनपाठन भइरहेका छन् । पछिल्लो पटक निजी विद्यालयमा विद्यार्थीको मोह हुने र सामुदायिक विद्यालयमा विद्यार्थीको आकर्षण घट्दै गएका कारण पछि नवलपरासीका पनि केही सामुदायिक विद्यालयले अंग्रेजी माध्यममा पढाइ शुरु गरेपछि यसले ब्यापकता पाउदै गएको हो ।
पूर्व नवलपरासी र पश्चिम नवलपरासी गरी दुई जिल्ला पाँच सय २३ वटा सामुदायिक विद्यालयमध्ये करिब ५० प्रतिशत सामुदायिक विद्यालयले अंग्रेजी माध्यमको पठाइ थालिसकेका छन् भने राजमार्ग क्षेत्रका अधिकाशं विद्यालयले पनि अंग्रेजी माध्यमयमै पठनपाठन शुरु गरिसकेका छन् ।
राजमार्ग क्षेत्रको तुलनामा ग्रामीण र दक्षिणी क्षेत्रका सामुदायिक विद्यालयमा अंग्रेजी माध्ययमा पठनपाठन गराउने विद्यालयको संख्या भने न्युन छ ।
अंग्रेजी माध्यम पठनपाठनसमेत शुरु गरेका सामुदायिक विद्यालयमध्ये केही विद्यालयले निजी विद्यालय सरह टाई, बेल्ट, जुत्ता अनिवार्य गरेपछि सामुदायिक विद्यालयमा विद्यार्थीको झन आकर्षण बढेको पाइन्छ ।
पश्चिम नवलपरासीको महाकवी देवकोटा मावी सुनवलमा अध्ययन गर्ने विद्यार्थी टाई, बेल्ट, जुत्तामा सजिएर हिँड्दा आजभोलि अभिभावक खुशी भएका छन् । अझ जिल्लामै सम्वभत् ः सबैभन्दा माथिल्लो तहसम्म विद्यालयले कक्षा नर्सरीदेखि कक्षा १२ सम्म अंग्रेजी माध्यममा पठनपाठन गराउँदै आएको विद्यालयको दाबी छ ।
विद्यालयका सबै तहसम्म अंग्रेजीमाध्यममा पठनपाठन गरेपछि विद्यार्थीको आकर्षण निकै बढेको विद्यालय सञ्चालन समितिका अध्यक्ष ज्ञानहरि अर्यालको भनाइ छ । केहीवर्ष पहिलेसम्म सरकारी विद्यालयमा आफ्ना छोराछोरी अध्ययन गर्छन् भन्न हिचकिचाउने अभिभावकले अहिले धमाधम निजीबाट सामुदायिकमा आफ्ना छोराछोरी भर्ना गरिरहेका छन् ।
 

 