

 
दीपा न्यौपाने
भोजपुर । ,गाउँमै गुणस्तरीय उच्च शिक्षा अध्ययन हुन थालेपछि भोजपुरका विद्यार्थी गाउँ केन्द्रित हुन थालेका छन् । आफ्नो नजिकका क्याम्पसमै प्रविधि सहितको उच्च शिक्षा अध्ययन हुन थालेपछि विद्यार्थी उत्साहित बनेका छन् । केही वर्ष अघिसम्म मात्र उनीहरु शहर धाउनुपर्ने बाध्यतामा थिए । 

 भोजपुरमै उच्चशिक्षा पढाई हुन थालेको छ । गाउँमै राम्रो पढाई हुन थालेपछि पढाईको लागि बाहिर जाने विद्यार्थीमा कमी आएको जनाएको छ । दुई÷तीन वर्षअघिसम्म मात्र पनि स्थानीय क्याम्पसमा विद्यार्थी अभाव हुँदै आएको थियो । अहिले कुलुङ बहुमुखि, भोजपुर बहुमुखी क्याम्पसहरुमा विद्यार्थीको संख्या बढेको छ । धेरै खर्च गरेर शहरमा अध्ययन गर्न जानुभन्दा उस्तै शिक्षा आफ्नै आँगनमा पाउन थालेपछि विद्यार्थी खुसी छन् । 
जिल्लामा उच्चशिक्षा पढाई नहुँदा अन्य जिल्लामा जानु पर्ने बाध्यता थियो । पढाईका लागि धनकुटा खाँदबारी, धरान, ईटहरी, विराटनगर, काठमाडौँ जानुपर्ने बाध्यता अहिले हटेको छ । ठूला शहरहरुमा दिइने शिक्षाको गुणस्तरीयता गाउँमै पाएकाले विद्यार्थी आकर्षित बनेको क्याम्पस प्रशासनको भनाइ छ । यहाँका क्याम्पसहरुमा व्यवस्थित छात्राबास, सहज कक्षाकोठा, ईमेल–ईन्टरनेटसहितका पुस्तकालयहरु र छात्रवृतिको व्यवस्था विद्यार्थीका लागि आकर्षण बनेको छ । 
जिल्लामै उच्चशिक्षा पढाई हुन थालेपछि आर्थिक रुपले बाहिर गएर पढ्न नसक्ने विद्यार्थीहरु लाभान्वित भएका छन् । शैक्षिक गुणस्तरको हिसाबले जिल्लाभित्र अध्ययन गर्ने विद्यार्थीहरु बाह्य क्याम्पसको तुलनामा अब्बल छन् । 

 