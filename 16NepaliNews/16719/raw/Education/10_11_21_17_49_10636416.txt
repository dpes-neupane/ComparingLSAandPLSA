

 
 इनरुवा, ४ चैत । माध्यमिक शिक्षा परीक्षा एसइईमा सुनसरीबाट १३ हजार ६९ जना विद्यार्थी सहभागी हुँदै छन् ।  
 सुनसरीमा एसइई परीक्षाका लागि ४८ वटा परीक्षा केन्द्र तोकिएका छन् । शिक्षा विकास तथा समन्वय इकाइ इनरुवा सुनसरीका अनुसार एसइई परीक्षामा नियमिततर्फ १२ हजार ७ सय २६ र अपग्रेडतर्फ ३ सय ४३ जना परिक्षार्थीले सहभागिता जनाउँदै छन् । 

 इकाई प्रमुख रमेशबहादुर दाहालका अनुसार नियमिततर्फ सामुदायिक विद्यालयका ६ हजार ६ सय ३६ विद्यार्थीले परीक्षा दिँदैछन् । 
त्यसैगरी सुनसरीमा रहेका संस्थागत विद्यालयहरुबाट नियमिततर्फ ६ हजार १ सय ५९ परिक्षार्थी एसइईमा सहभागी हुँदै छन् । परीक्षामा सामेल हुने नियमित प्राविधिक तर्फका विद्यार्थी संख्या भने २ सय ३१ रहेका छन् । 
 कार्यालयका अनुसार जिल्लाबाट अपग्रेडतर्फ परीक्षामा सहभागी हुनेमा सामुदायिकतर्फ ३ सय १६ जना छन् । त्यसैगरी संस्थागत तर्फका २६ र प्राविधिकतर्फ १ जना विद्यार्थीले अपग्रेड तर्फ परीक्षा दिँदै छन् । 
 परीक्षा दिनेमा ७ जना दृष्टिविहीन र २ जना कैदीबन्दी रहेको शिक्षा विकास तथा समन्वय इकाइ सुनसरीले जनाएको छ । कार्यालयका शाखा अधिकृत निर्मल निरौलाका अनुसार ४८ वटा परीक्षा केन्द्रमा केन्द्राध्यक्ष, सहायक केन्द्राध्यक्ष, निरीक्षक, परीक्षा सहायक र कार्यालय सहयोगीसहित १ हजार १ सय ८४ जनशक्ति परिचालन हुँदैछ । 
 शिक्षा विकास तथा समन्वय इकाइ कार्यालय इनरुवाले परीक्षाको सम्पूर्ण तयारी पूरा भएको समेत जनाएको छ । 
 एसइई परीक्षा चैत्र ६ गतेबाट सुरु हुँदैछ । पहिलो दिन चैत्र ६ गते अनिवार्य अंग्रेजी विषयको परीक्षा हुनेछ । एसइई परीक्षा चैत्र १७ गतेसम्म चल्नेछ । 
 कोरोना भाइरसको जोखिमलाई मध्यनजर गरी परीक्षा केन्द्रमा सावधानी समेत अपनाइने कार्यालयले जनाएको छ । 

 