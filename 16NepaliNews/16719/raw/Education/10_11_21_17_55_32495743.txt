

 
सुशीलबाबु थकाली 
मुस्ताङ , चैत्र १० । आजबाट देशब्यापी रुपमा एसइई परिक्षा सुरु भएको छ । बिहान ८ बजेबाट सुरु भएको एसइई परिक्षामा मुस्ताङबाट १ सय ५६ जना विद्यार्थीहरु सहभागी भएका छन् ।  

फलामे ढोकाको संज्ञा दिएको एसइई परिक्षालाई मर्यादित तथा सभ्य बनाउन जिल्लामा कुनै कसर नछोडे शिक्षा बिकास तथा समन्वय इकाइ मुस्ताङका प्रमुख मतिलाल चपाइले बताउनुभयो । वहाँले एसइई परिक्षा जिल्लाको मात्र नभै राष्ट्रकै महत्त्वपूर्ण परीक्षा भएकोले मर्यादित र सभ्य बनाउन अन्तिम दिनसम्म पनि कुनै कसर नछाड्ने बताउनुभयो ।

मुस्ताङमा परिक्षामा सम्मिलित हुनपर्ने १ सय ५६ जना विद्यार्थी मध्ये आजको परीक्षामा २ जना अनुपस्थित रहेको जानकारी दिनुभयो । साथै वहाँले यस वर्ष माध्यमिक शिक्षा जिल्ला समन्वय समितिको बैठकको निर्णय अनुसार एकजना केन्द्राध्यक्ष, एकजना सहायक केन्द्राध्यक्ष, निरीक्षकहरु ८ जनाका साथै अन्य कर्मचारीहरु गरि करिब २५ देखी ३० जनासम्म परिक्षामा उपस्थित गराइएइको बताउनुभयो । वहाँले आजको परिक्षा अत्यन्तै शान्तिपूर्ण रुपमा चलेको बताउनुभयो ।

देशव्यापी रुपमा सञ्चालन भैरहेको एसइई परिक्षामा मुस्ताङबाट आवेदन भर्ने विद्यार्थीमध्ये १ सय ५६ जना रहेको केन्द्राध्यक्ष दुर्गादत्त ढकालले बताउनुभयो । जसमध्ये छात्रा ८४ र छात्र ७२ जना रहेका छन् । 

मुस्ताङमा एसइईको लागि एउटामात्रै केन्द्र तोकिएको छ जुन मुस्ताङ सदरमुकाम जोमसोममा रहेको जनहित माध्यमिक विधालय हो । मुस्ताङ जिल्लाका प्रहरी सहायक निरीक्षक हुम बहादुर गोदारका अनुसार आजबाट सुरु भएको एसइई परीक्षा अत्यन्तै शान्तिपूर्ण वातावरणमा भएको बताउनुभयो। वहाँले दिएको जानकारी अनुसार परीक्षाको सुरक्षाको लागि जनपद प्रहरी भित्री घेरामा ९ जना र बाहिरी घेरामा नेपाली सेनाका जवानहरु तैनाथ रहेको बताउनु भयो। 

 