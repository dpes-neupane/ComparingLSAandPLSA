

 
बालबिक्रम कार्की
रौतहट,५ चैत । चन्द्रपुर नगरपालिकाले आफ्ना नगर भित्रका विद्यालयका लिइरहेको कक्षा ८ को प्रश्नपत्र परीक्षा अगावै बाहिरिएपछि परीक्षा नै स्थगित भएको छ । चन्द्रपुर नगरपालिकाले गत चैत २ गतेदेखि संचालन गरिरहेको परीक्षा अन्तर्गत बुधबार सञ्चालन हुने विज्ञान विषयको प्रश्नपत्र परीक्षा अगावै बाहिरिएको हो । प्रश्नपत्र बाहिरिएपछि चन्द्रपुर नगरपालिका शिक्षा, युवा तथा खेलकुद शाखाले आज सञ्चालन हुने विज्ञान विषयको परीक्षा स्थगित गरेको छ ।  
दिउँसो १ बजेदेखि सञ्चालन हुने परीक्षाको प्रश्नपत्र बिहानैदेखि विद्यार्थी हातमा भेटिएकाले परीक्षा स्थगित गरेको सो शाखाका अधिकृत दिपेन्द्र मण्डलले बताउनुभयो । उहाँका अनुसार आफुले पनि सामाजिक संजालमा प्रश्नपत्र देखेको र यसबारे बुभ्mदै जाँदा केही विद्यार्थीहरुको साथबाट प्रश्नपत्र फेला परेपछि परीक्षा स्थगित गरिएको हो ।
प्रश्नपत्र कहाँबाट बाहिरियो भनेर विभिन्न विद्यालयहरुमा गएर प्रश्नपत्र खामबन्दी गरेको शिल हेरे पनि सबैतिर ठिक पाइएको जानकारी दिदैँ उहाँले यस बारेमाथप अनुसन्धान गरिरहेको बताउनुभयो । आज स्थगित भएको विज्ञान विषयको परीक्षा अब चैत १० गते सोमबार हुने भएको छ । 
अन्यदिनहरुको पनि प्रश्नपत्र बाहिरि सकेको हुन सक्ने भएकाले बाँकी रहेका विषयहरुको पुनःनयाँ प्रश्नपत्र तयार गरेर परीक्षा लिइने चन्द्रपुर नगरपालिका शिक्षा, युवा तथा खेलकुद शाखाले जनाएको छ ।
विद्यालयतह देखि नै प्रश्नपत्र बाहिरिनु लापरवाही भएको र यसले विद्यार्थीमा पढ्नुपर्छ भन्ने भावनाको विकास नगर्ने अभिभावकहरुको भनाइ छ । थोरै पैसाको लोभमा विद्यार्थीहरुलाई प्रश्नपत्र बेचेर उनीहरुको भविष्यमाथि खेलबाड गर्न खोज्ने जो कोहीँलाई पनि अनुसन्धान गरेर कानुनी दायारामा ल्याउनु पर्ने स्थानीय सहदेव केसीको बताउनुहुन्छ । ७७ जिल्लामध्ये शिक्षामा सबैभन्दा अन्तिममा रहेको जिल्ला रौतहटमा शिक्षा क्षेत्रमा यस्तो विकृति देखिइनु दुर्भाग्य रहेको उहाँको भनाइ छ ।

 

 