

 
काठमाडौं, १२ माघ । यस वर्षको शैक्षिक सत्र आगामी वैशाख र जेठसम्म लम्बिने भएको छ । कोरोना महामारीको कारण प्रभावित भएको शैक्षिक सत्रलाई दुई महिना थप गरेर व्यवस्थापन गरिने भएको हो । 
शैक्षिक सत्र प्रत्यक वैशाखमा शुरु भई चैतमा सकिने गरेको थियो । यस वर्ष आगामी वैशाख र जेठसम्म लम्ब्याउन शिक्षा, विज्ञान तथा प्रविधि मन्त्रालयले कानूनी परामर्श सुरु गरेको जनाइएको छ ।
विद्यमान शिक्षा नियमावलीमा वर्षमा २२० दिन विद्यालय खुल्नुपर्ने र १९२ दिन पढाइ हुनुपर्ने व्यवस्था छ । तर कोरोना महामारीको कारण यस वर्ष विद्यालय पूर्ववत् सञ्चालन गर्न नसक्दा सञ्चार तथा सूचना प्रविधिको सहायतामा वैकल्पिक माध्यमबाट सिकाइ सहजीकरण भएका बेला पाठ्यक्रम समायोजन गरी सिकाइ निरन्तरता गरिएको छ ।
कोरानाको जोखिम घट्दै गएको र लामो सयम वैकल्पिक माध्यममा शिक्षा दिँदा सिकाइ गुणस्तरमा नकारात्मक असर पर्नसक्ने भएकाले पछिल्लो समयमा स्वास्थ्य सुरक्षा मापदण्ड पालना गरी विद्यालय सञ्चालनको क्रम सुरु भएको छ ।

 