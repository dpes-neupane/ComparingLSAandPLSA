

 
काठमाडाैं । साढे १९ लाख लागतमा निर्माण भएको तीन कोठे भवनको अगाडिपट्टिको चउरमा बिहान स्कुल समय (१० बजे) शरीरमा हरियो टोपी, स्वीटर अनि सेतो कछाड लगाएका विद्यार्थीहरू अनुशासित रूपले उभिएर प्रार्थना गरिरहेका छन् । साइडमा, कसैले फोटो पनि खिचिरहेका छन् । 
विद्यार्थीहरूका अगाडिपट्टि चार जना गुरुआमा र एक जना गुरु उस्तै गरी उभिएका छन् । हेर्दा लाग्छ, कुनै निजी बोर्डिङका शिक्षक र विद्यार्थीहरू हुन् । विद्यालयको मुख्य अध्यापक (प्रधानाध्यापक) कल्पना सुब्बा (लिङदेन) छन् ।
इलाम जिल्लाको पश्चिमी विकट भेगको माङसेबुङ–५ मा रहेको किरात साम्जिक मुन्धुम युक्सिङ निसामहिम विद्यालय 
यो दृश्य हो, इलाम जिल्लाको पश्चिमी विकट भेगको माङसेबुङ–५ मा रहेको किरात साम्जिक मुन्धुम युक्सिङ निसामहिम अर्थात्, धार्मिक, सामुदायिक मुन्धुमी विद्यालय (आधारभूत विद्यालय)। विद्यालयको आधिकारिक रूपमा पढाइ आरम्भ भएको लगभग चार वर्ष पुगेको छ । माङसेबुङ धार्मिक तिर्थटनका लागि प्रसिद्ध क्षेत्र हो । यसै ठाउँमा कक्षा एक देखि पाँचसम्म अध्ययन हुने उक्त किरात स्कुल विश्वकै पहिलो किरात स्कुल हो ।
हाल यस मुन्धुमिक विद्यालयमा कम्प्युटर शिक्षा पनि अध्यापन गराउनका लागि तयारी थालेका छन् । कम्प्युटर शिक्षा अध्यापनका लागि कोठाको व्यवस्थापन भइरहेको छ । अर्को वर्षभित्र पूर्ण रूपमा कम्प्युटर शिक्षा प्रणाली पनि भित्रिँदैछ ।
शुभारम्भ
किरात साम्जिक मुन्धुम आधारभूत विद्यालयको प्रधानाध्यापक कल्पना सुब्बा (लिङदेन)का अनुसार यो स्कुल ०६० देखि निजी रूपमा सञ्चालनमा आएकाे हाे। ०७१ बाट नेपाल सरकारको मूलधारमा रहेर सञ्चालन भएको यस स्कुलले १५ वर्षदेखि बालबच्चाहरूलाई औपचारिक रूपमा किरात धार्मिक, सांस्कृतिक र साहित्यको पठनपाठन गर्दै आएको छ । 
१५ वर्षदेखि निजी रूपमा सञ्चालनरत हुँदै आएको यस स्कुल हालसम्म आइपुग्नेका लागि धेरै चुनौतीहरू खेप्नु परेकाे थियाे । अस्तित्व नामेट हुन लागेको किरात धर्म, लिपी र साहित्यलाई किरात धर्मका प्रचारक, २१औँ शताब्दीका महान् समाजसुधारक तथा १६औँ राष्ट्रिय विभूति महागुरु फाल्गुनन्द लिङदेनले पुनरुत्थान गरेका थिए ।
 किरात साम्जिक मुन्धुम आधारभूत विद्यालयको प्रधानाध्यापक कल्पना सुब्बा
यद्यपि, उनको अपुरो सपनालाई पूरा गर्न सोही कुलमा नातिका रूपमा जन्म लिनुभएका वर्तमान किरात धर्मगुरु लिङ्देन आत्मनन्द `सेइङ’ र गुरुआमा साम्बा पवित्रा हाङ्मा लिङदेनले किरात भाषा, लिपी, संस्कृतिको जगेर्ना गरेका थिए । ०३९ बाट उनीहरूले साम्जिक मुन्धुम स्कुलबाट नौँ जना शिष्यहरूलाई अध्यापन गराएका थिए । भूमिगत रूपमा रहेर अध्ययन अध्यापन गराउँदै हाल सरकारको मूल धारमा रहेर पठन पाठन सुरुवात गरेको यस आधारभूत स्कुलको पाठ्यक्रम नेपाल सरकारको शिक्षामन्त्रालयअन्तर्गत रहेको पाठ्यक्रम बोर्डले निर्माण गर्दैछ ।
नौँ जना विद्यार्थीबाट सुरु भएको मुन्धुमिक विद्यालयमा हाल ७० जना विद्यार्थी छन् । यस अघि नेपाल सरकारबाट संस्कृति शिक्षा, गोन्पा शिक्षा, मदरसा शिक्षा प्रचलनमा रहेकामा हाल किरात मुन्धुम निसामहिम (किरात मुन्धुम शिक्षा) पनि समाहित गरिँदै अध्यापन थालनी भएको हो ।
विद्यार्थीहरूले लगाएको सेतो कछाड किराती पोशाक हो । केटाले लगाउने कछाडलाई तागा र केटीले लगाउने कछाडलाई मेख्ली भनिन्छ । शिक्षक, शिक्षिकाले पनि त्यहीँ पोशाक लगाएर विद्यालय आउँछन् । विद्यार्थीहरूले तीन दिन निलो रङ्गको तागा मेख्ली लगाउँछन् भने तीन दिन सेतो रङ्गको तागा मेख्ली लगाउँछन् ।
 विद्यालयमा बिहान किरात भाषाबाटै पिटी खेलाइन्छ भने प्रार्थनासँगै राष्ट्रिय गान ‘सयौँ थुँगा…’ गाइन्छ ।
कसरी सम्हाल्छन् प्र.अ. को जिम्मेवारी ?
 प्रधानाध्यापक कल्पनाले विशुद्ध रूपमा यो धार्मिक सामुदायिक मुन्धुमिक विद्यालय रहेको सुब्बले बताइन् । संस्कृतलगायत अन्य केही शैक्षिक पाठ्यक्रममा कुनै एक शिक्षाको मात्र अध्यापन गराइन्छ तर, यहाँ मुन्धुम शिक्षासँगै नेपाली, अङ्ग्रेजी, गणित र विज्ञान पनि अध्यापन हुने कल्पना बताउँछन् । ऐच्छिक विषय किरात साहित्य हो भने, अनिवार्य विषय नेपाली र अङ्ग्रेजी हुन् ।

यस किरात साम्जिक युक्सिङ निसामहिममा केही समयअघि माङसेबुङ गाउँपालिकाले अनुदानतर्फ एक जना भाषा शिक्षक उपलब्ध गराएको छ भने राहत, अस्थायी र अन्य निजी शिक्षक रहेका छन् । भाषा शिक्षकका रूपमा रविन योङहाङ, अस्थायी शिक्षिका खिन कुमारी घिमिरे, राहत शिक्षक तथा प्र.अ.कल्पना सुब्बा (लिङ्देन), निजी शिक्षक दिपा नेम्बाङ र निजी शिक्षक तथा सहयोगी पूर्णकुमारी आङदेम्बे रहेका छन् । 
विद्यालयलाई यहाँसम्म ल्याइपुर्याउनका लागि प्रअ कल्पनाले आर्थिकसँगै यावत कुरामा अतुलनीय योगदान पुर्‍याएकी छन् । प्रअ कल्पना भन्छिन्, ‘समाजका लागि केही कुरा सिकाउन र दिन सकेको जस्तो महसुस भएको छ । गर्न त धेरै बाँकी छन् ।’
 पठनपाठन
 नेपाल सरकारले अनुदान दिएर जुन जुन शैक्षिक क्षेत्रलाई सहयोग गर्दै आएको छ त्यसरी नै यस मुन्धुम विद्यालयलाई पनि अनुदान दिइन्छ । विद्यालयको मूल उद्देश्य किरात साहित्यको अध्यापन गराउनु र किराती लिपीअनुरुप नै विद्यार्थीलाई पढ्न र लेख्न सिकाउनु हो । विद्यालयमा विज्ञान तथा स्वास्थ्य (साप्चानुयाम्जिक), गणित (खानिद), सामाजिक (सङ्जुमगेन निसाम), किरात साप्पान (किरात साहित्य) र किरात साम्जिक मुन्धुम (यसको उपनाम छैन) गरी पाँच विषयहरू अध्यापन गराइन्छ । पाठ्यक्रम बोर्डले निर्माण गरेको यी पाठ्यपुस्तकभित्र स्थानीय स्तरका पाठ्यवस्तहरु समेटिएका छन् भने विशेष रूपमा किरात धर्म, र संस्कारहरूलाई समेटिएर लेखिएको छ । यी विभिन्न विषयका विषय विज्ञहरू भने पाठ्यक्रम बोर्डकै नेतृत्वमा छनौट भएका विशेषज्ञहरू रहेका छन् ।

 आधारभूत विद्यालयको पाठ्यक्रम निर्माण गर्ने मूल जिम्मेवारी किरात धर्मको आधिकारिक संस्था किरात धर्म तथा साहित्य उत्थान सङ्घको केन्द्रीय समितिलाई छ । सङ्घको केन्द्रीय अध्यक्ष डकेन्द्र सिं थेगिम हुन् । अध्यक्ष थेगिमकै नेतृत्वमा पाठ्यक्रम निर्माणका कामहरू भएको छ । विद्यालयको संरक्षकमा वर्तमान किरात धर्मगुरु लिङ्देन आत्मानन्द ‘सेइङ’ तथा गुरुआमा साम्बा पवित्र हाङ्मा लिङ्देन हुनुहुन्छ । किरात भाषामा शिक्षकलाई (सिक्साम्बा), शिक्षिकलाई (सिक्साम्मा), विद्यार्थीहरूलाई ( निछाम्सा ) र विद्यालयलाई (निसामहिम) भनेर भनिन्छ । अनेकै समस्याहरूसँग सिँघौरी खेल्दै अघि बढेको स्कुलमा विगतमा एउटै कक्षामा बालक, युवायुवतीदेखि वृद्धसम्मका उमेरले सँगै रहेर अध्ययन गर्थे, पाँच वर्षदेखि ८० वर्षसम्मका वृद्धवृद्धाले ।
 तर, फरक उमेरसमूहका सबैलाई एकै स्थानमा राखेर अध्यापन गराइँदा समस्या उत्पन्न भएपछि ०७१ मा आएर अध्ययन कक्षा र पाठ्यक्रम नै विभाजित भयो । र, यो आधारभूत स्कुलको पहिलो प्रधानाध्यापक बनेर नेतृत्व सम्हाल्ने मौका पाइन् कल्पनाले ।
 भाषा र लिपीको जगेर्ना गर्न आवज अठाउँदा टाउँकाको मोल ताेकियाे 
०७१ मा सरकारबाट मान्यता प्राप्त गरेको यस आधारभूत स्कुलले प्राथमिक तहसम्म किरात भाषा, साहित्य र लिपीको जगेर्ना गर्ने सौभाग्य पायो तर, यो सुनौँला अवसर प्राप्त गर्नका लागि वर्तमान किरात धर्म गुरु लिङ्देन आत्मनन्द सेइङ’ले धेरै संघर्ष गरेका थिए, त्यो भन्दा अघि महागुरु फाल्गुनन्द । 
धर्म गुरु लिङ्देन आत्मनन्दसेइङ’ ले पञ्चायत कालदेखि नै भूमिगत भएर किरात भाषा र लिपीको बारेमा आन्दोलन गरेको इतिहास साक्षी छ । त्यति बेला पञ्चहरूले देश भाँड्ने काम गर्‍यो भन्दै उनको टाउँकाको मोल नै तोकियो, तीन लाख । 
किरात स्कुलका शिक्षिका
त्यसपछि उनी जंगलका ओडार ओडार लुकेर किरात भाषा र लिपीबारे प्रचारप्रसार छाडेनन् । ०३९ पछि गुरु लिङ्देनले पण्डितझैँ आफ्ना चेलाहरुलाई भेला पारी गोप्य रूपमा किरात मुन्धुम अध्यापन गराउन थाले । त्यति बेला उनका चेलाहरु बालक हुँदैन थिए, प्रौढ हुन्थे ।
 जसलाई किराती भाषामा ‘माङसेवा साबा’ भनिन्छ । जसको अर्थ, ईश्वर पुज्ने हुन्छ । यसमा किरातीहरुले कर्मकाण्ड गर्दा के के गर्नुपर्छ भन्ने सबै कुराको ज्ञान दिइन्छ । अध्यापनकै क्रममा सरकारबाट खटिएका सुरक्षाफौजले आक्रमण गर्दा जङ्गल जङ्गल भागेर जिऊ जोगाउन सफल भए । तर, उनले आफ्नो उद्देश्यबाट च्युत नभई अझ सशक्त ढङ्गले आफ्नो गति अघि बढाए । ०५० पछि मुलुकमा पूर्ण बहुदलले स्थान पायो । केही स्वतन्त्र छायो । त्यपछि किराती बालक, युवायुवतीदेखि वृद्ध सम्मले यो शिक्षा ग्रहण गर्न थाले ।
 शनिबार आधा छुट्टी, आइतबार बिदा
 चार जना शिक्षिका र एक जना शिक्षक रहेको यस किरात साम्जिक मुन्धुम निसामहिम (आधारभूत विद्यालय) मा आइतबार बिदा हुन्छ । महागुरु फाल्गुनन्द लिंदेनको जन्मबार परेको हुनाले उक्त बार बिदा दिइन्छ । शनिबार एक बजेसम्म अध्यापन गराइन्छ । 
 तितेपातीको कटेराबाट  पठनपाठन  शुरू 
 ८ जेठ ०७१ मा सरकारबाट मान्यता प्राप्त हालको यस आधाभूत विद्यालय (युक्सिङ निसामहिम) मा त्यति बेला एकैचोटी दुई सयभन्दा बढी विद्यार्थीहरूलाई अध्यापन गराउन अप्ठ्यारो स्थिति पैदा भएकाे थियाे । अप्ठ्यारो स्थिति पैदा भएपछि बालक र युवायुवती, वृद्ध गरी दुई चरणमा बाँडेर अनौपचारिक शिक्षा थालनी गरियो । 
तितेपातीको कटेराभित्र अध्यापन गरिन्थ्यो, भवन थिएन । विद्यार्थीहरूले सजिलोसँग पठनपाठन गर्नका लागि सुनसरी भरौलका भक्तजनहरूले तीन कोठे काठको भवन बनाइदिए । ०७१ मा आएर छुट्टाछुट्टै विद्यालय र व्यवस्थापन समिति खडा गरिएयाे ।
किराती भाषामा लेखिएका अक्षरहरु 
हाल वृद्धहरूका शिक्षाका लागि नेपाल सरकारले वर्षेनी एकमुष्ट (लगभग एक लाख ८५ हजार) अनुदान दिने गर्छ । युवायुवती, प्रौढ र बूढाबूढीहरूले अध्ययन गर्ने किरात साम्जिक मुन्धुम निसामहिम (मुन्धुम शाला) लाई मांगेना सेवा समितिले सञ्चालन गर्दै आएको छ । हाल यहाँ दुई सय जना प्रौढ तथा वृद्धवृद्धाहरुले अध्ययन गरिरहेका छन् ।
युक्सिङ निसामहिम (आधारभूत विद्यालय) को विद्यालय व्यवस्थापन समितिका अध्यक्ष मदन इङ्नाम लिम्बू हुन् । यस आधारभूत विद्यालयमा चार जना शिक्षिकाले अध्यापन गराउँछन् । एक जना विद्यालय सहायक छन् । खिन कुमारी घिमिरे (अस्थायी शिक्षक ) ले नेपाली विषय पढाउँछन् । प्रधानाध्यापक कल्पनाले किरात साहित्य पढाउँछन् । आधारभूत विद्यालयको निर्माणपूर्व बालबालिका र वृद्धा सबैले किरात भाषा, नेपाली, अङ्ग्रेजी लगायत नौँ विषयमा अध्यापन गराइँदै आइएको रहेछ ।
तर, अहिले प्रौढ तथा वृद्धाहरूका लागि किरात भाषातर्फका चार वटा पुस्तकहरू अध्यापन गराइन्छ ।’ प्रधानाध्यापक कल्पना भन्छिन्, ‘किरात साहित्य त छँदै छ । यतापट्टि आधाभूत विद्यालय (युक्सिङ निसामहिम) मा साम्जिक मुन्धुम र किरात सप्पानसँगै नेपाली, अङ्ग्रेजी, सामाजिक, गणित, विज्ञान अङ्ग्रेजी, गणित, विज्ञान विषयहरू अध्यापन गराइन्छ । यसले विद्यार्थीलाई बहुभाषिक बनाउन मद्दत पुर्‍याएको छ/बनाउँछ । अझ सजिलोसँग भन्नुपर्दा बहुभाषामा राम्रो पकड जमाउन मद्दत पुर्‍याएको छ ।’
 के-के अध्यापन गराइन्छ ?
किरात साहित्य पुस्तक ऐच्छिक पुस्तक भएकाे प्रध्यानाध्यपक सुब्बा बताउछन् । उनका अनुसार साम्जिक मुन्धुम र किरात सप्पान (किरात साहित्य) भित्र लोक कथा, दन्त्य कथा सबै अध्यापन गराइन्छ । उनले भनिन्, ‘किरात साम्जिक मुन्धुममा भने ठ्याक्कै वेदजस्तै किराती कर्मकाण्डीय कुराहरू अध्यापन गराइन्छ ।’ किरात साहित्यतर्फको साम्जिक मुन्धुममा किरातको जन्मदेखि मृत्युसम्म गरिने कर्मकाण्डीय मन्त्रहरु अध्यापन हुन्छन् । अहिले कक्षा दुई सम्मको पाठ्यपुस्तक बनिसकेको छ भने, तीनदेखि पाँच कक्षासम्मको पाठ्यपुस्तक बन्दै छ ।

तीनदेखि पाँच सम्मको पाठ्यपुस्तक भने पुरानो पाठ्यपुस्तक अनुसार पढाइँदै आएको कल्पना सुनाउँछन् । यो शैक्षिक सत्रको पाठ्यक्रम (एकदेखि पाँचसम्म) तयार गर्न द्विपक्षीय बैठक बसिएको थियो । बैठकमा पाठ्यक्रम अधिकृत पुरुषोत्तम घिमिरे, उप–सचिव डम्बरध्वज आङदेम्बे, किरात धर्म तथा साहित्य उत्थान सङ्घका केन्द्रीय अध्यक्ष डकेन्द्रसिं थेगिम, उपाध्यक्ष दंगध्वज खोयाहाङ मदन इङनाम, प्रा. बालकृष्ण माबुहाङ, अमर तुम्याङ, अर्जुन नुगो, येहाङ लाओती, लक्ष्मी सेर्मा, चन्द्रकुमार सेर्मा, कमला आङदेम्बे र यादन नुनाम सेर्मा रहेका थिए ।
आधारभूत पढाइ सकेपछि कहाँ जान्छन् विद्यार्थी ?
युक्सिङ निसामहिम (आधारभूत विद्यालयको शिक्षा) बाट पाँच कक्षा उत्तीर्ण गरेपछि निम्न र माध्यमिक तहको अध्ययनका लागि नजिकैको विद्यालयमा जाने गरेको बताउँछन्, कल्पना । ‘यस युक्सिङ निशामी विद्यालयबाट तीनै भाषामा अध्ययन गरेर अन्य विद्यालयमा अध्ययन गर्न जाने विद्यार्थीको क्षमता अन्य स्कुलको विद्यार्थीभन्दा तीक्ष्ण भएकाे उनी बताउँछन् । 
प्रधानाध्यापक कल्पनाका अनुसार समय र आवश्यक्ताको आगमन भएपछि मौलिकताकै खोजी हुनेरहेछ । बुद्ध धर्मको केन्द्रीय स्थल लुम्बिनी भनेजस्तै अबको किरात धर्मको केन्द्रीय स्थल माङसेबुङ, इलाम बन्न पुगेको छ । कल्पनाका अनुसार केही वर्षपछि सम्भवतः मावि तहको शिक्षण थालनी गर्ने सुनाइन् । 

 