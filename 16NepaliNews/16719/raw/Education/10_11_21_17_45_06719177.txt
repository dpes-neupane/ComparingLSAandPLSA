

 

तारा आचार्य

बिराटनगर, ८ मंसिर । सरकारले स्थानीय निकायलाई विद्यालय खोल्ने अनुमति दिएसंगै मोरङको बुढिगंगा गाउँपालिका १ स्थित नरग्राम नमुना माध्यामिक विद्यालयले मंसिर ८ गते देखि विद्यार्थीहरुलाई भौतिकरुपमै उपस्थित गराएर पठनपाठन सुचारु गर्ने भएको छ । 
आइतबार एक सूचना प्रकाशित गरेर विद्यालयले मंसिर ८ गतेदेखि आांशिक रुपमा र मंसिर १७ गतेदेखि पूर्णरुपमा अध्ययन अध्यापनलाई सुचारु गर्दै निरन्तरता दिने जनाएको छ ।

कोरोना संक्रमणका कारण लामो समयदेखि बन्द रहेको शिक्षण सिकाई क्रियाकलाप स्वास्थ्य मापदण्ड पालना गर्दै सञ्चालन गर्ने भन्दै सबै शिक्षक तथा विद्यार्थीहरुलाई जानकारी गराएको बिधालय जनाएको छ ।
सोमबार बिहान ६ बजेदेखि १० बजेसमम नेपाली माध्यम र दिउँसो ११ बजेदेखि ३ बजेसम्म अंग्रेजी माध्यममा पढाई हुने विद्यालयले जनाएको छ । सोमबार बिहानी सत्रमा कक्षा ८ देखि ११ सम्म नेपाली माध्यममा पढाई हुने छ ।
दोस्रो सत्र बिहान ११ बजेबाट नर्सरी देखि कक्षा १० सम्म पढाई हुने सो बिधालयले जनाएको छ । नेपाली माध्यमका बिहानी सत्रका बालकक्षा देखि कक्षा ७ सम्मका विद्यार्थीलाई भने मंसिर १७ गतेदेखि पठनपाठन गराइने सो बिधालयले जारी गरेको सूचनामा उल्लेख गरिएको छ ।
बुढिगंगा गाउँपालिकाको प्रधानाध्यापकहरुको बैठकले गाउँपालिकाका सबै विद्यालय सञ्चालन गर्ने निर्णय गरेको हो । बैठकले विद्यालयहरु बिस्तारै सञ्चालन गर्दै जाने निर्णय गरेको छ ।

 