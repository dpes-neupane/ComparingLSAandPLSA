

 
रबिना बोहरा
बागलुङ, २२ फागुन । काठेखोला गाउँपालिका–२ भिमापोखरामा रहेको जनप्रिय आधारभूत विद्यालयमा अध्यापनरत एक शिक्षकले ९ महिना देखि तलब पाएकी छैनन् ।  
विद्यालयमा लामो समय देखि देखिएको राजनैतिक खिचातानी कारण पनि बारम्बार यस्ता समस्या दोहोरिन थालेका हुन् । गत जेठ मसान्तमा लिखित तथा मौखिक परिक्षा पास गरेपछि अस्थायी करारमा नियुक्ति भएकी सीता सिंहले हाल सम्म कुनै पनि तलब सुविधा नपाएको गुनासो गरेकी छिन् ।

नेपालको संविधान २०७२ मा स्थानीय तहमा कार्यरत शिक्षक तथा कर्मचारीहरुको तलब भत्ता लगायतका सुविधाहरु स्थानीय निकायबाटै भुक्तानी हुने व्यवस्था छ । यस विद्यालयमा तृतीय श्रेणाीको शिक्षक आवश्यक परेपछि काठेखोला गाउँपालिकाबाट कानून बमोजिम सार्वजनिक रुपमा सूचना प्रकाशन गरी शिक्षक नियुक्ति गरिएको भएपनि पुर्वाग्रह राखी गाउँपालिकाले तलब निकासा नगरेको विद्यालयले आरोप लगाएको छ । 
विद्यालयका प्रधानध्यापक र व्यवस्थापन समितीले गाउँपालिकामा तलब माग गरेको भएपनि गाउँपालिकाले तलब भत्ता उपलब्ध नगराएको विद्यालय व्यवस्थापन समितिका अध्यक्ष विदुर भण्डारीले बताए ।
यता शिक्षक सिंहले भने कानुन बमोजिम नियुक्त भएकाले गाउँपालिकाले तलब नदिने निर्णय गर्न नपाउने भन्दै गत भदौमा उच्च अदालत पोखरा बागलुङ इजलासमा मुद्धा दर्ता गरेकी थिइन् । उच्च अदालत बागलुङले गत मंसिर एक गते न्यायाधीश द्धारिकामान जोशीको एकल इजलासले नियुक्ती भएपछिको तलब उलब्ध गराउन निर्देशन दिएको थियो । तर हाल सम्म गाउँपालिकाले तलब उपलब्ध गराएको छैन । 
गाउँपालिका अध्यक्ष अमर बहादुर थापाले जनप्रिय आधारभुत विद्यालयमा शिक्षक पद नियुक्तीका लागि गत बर्ष बैशाखमा सूचना प्रकाशन गरेर ६० दिन भित्र शिक्षक छनौट गरी गाउँपालिकाले अनुमती दिने निर्णय भएको भएपनि विद्यालयले यस बर्ष जेठमा आएर परिक्षा सञ्चालन गरेको बताए । 
विद्यालय व्यवस्थापन समितिको बैठकमा शिक्षक नियुक्त भएकी सिंहले नै समितिको सदस्य बनेर हस्ताक्षर गरेकाले यो समेत गैरकानुनी रहेको बताए । उच्च अदालतले तलब कसलाई खुवाउने भनेर स्पष्ट नलेखेको, जेठ २९ गते देखिको तलब पाउनुपर्ने भएपनि त्यस भन्दा अघि देखिको तलब माग भएको, माग फाराम समेत स्पष्ट नभएकाले तलब उपलब्ध नगराएको अध्यक्ष थापाले बताए ।
गत मंसिर २० गते गैरकानुनी तरिकाले शिक्षक राखिएको भन्दै गाउँपालिकाले शिक्षक सिंहको नियुक्ती बदर गरेको छ । गाउँपालिका अध्यक्ष थापाले यसै शैक्षिक सत्रको अन्त्य सम्म रकम निकासा गर्ने र अर्को बर्ष देखि नयाँ शिक्षक नियुक्त गर्ने निर्णय भएको बताउछन् । तर विद्यालय व्यवस्थापन समितिले भने गाउँपालिकाले अनुदान स्वरुप तलब दिने भनेकाले शिक्षक सिंहको नाममा नै तलब आउनुपर्ने अडान राखेको छ । तलबलाई अनुदानका रुपमा लिदा गैरकानुनी देखिने भएकाले पनि शिक्षक सिंहको नाममा तलब आउनुपर्ने विद्यालयले बताएको छ ।
गाउँपालिका र विद्यालय व्यवस्थापन समितिको विवादका कारण यस अघि शिक्षक नियुक्ति समयमा नहुँदा १३ महिना सम्म आधारभुत तहका शिक्षकको पद रिक्त रहेको थियो । यसले विद्यार्थीहरुलाई पठन पाठन गराउन समस्या भएको विद्यालयले बताएको थियो ।

 