

 
काठमाडौँ। राष्ट्रकवि माधवप्रसाद घिमिरे सम्मानित हुनुभएको छ । 

नेपाल साहित्य तथा संस्कृति प्रतिष्ठान गोदावरीद्वारा स्थापित विविध पुरस्कार समारोह–२०७५ मा राष्ट्रकवि घिमिरे मनिराज वाङ्मय पुरस्कार–२०७४ बाट नगद रु एक लाखसहित आज सम्मानित हुनुभएको हो ।
राष्ट्रकवि घिमिरेले साहित्यमा पु¥याउनुभएको अनवरत योगदानको कदर गर्दै उक्त कोषबाट पहिलोपटक उहाँलाई सम्मानित गरिएको प्रतिष्ठानका अध्यक्ष पद्मराज जोशीले जानकारी दिनुभयो । “राष्ट्रकवि घिमिरेका कविताको जति प्रशंसा गरे पनि सकिँदैन”, उहाँले भन्नुभयो । सुदुरपश्चिम क्षेत्रमा रहेको प्रतिष्ठानले राष्ट्रका लागि योगदान पु¥याउने सर्जकलाई यस पुरस्कारबाट निरन्तर सम्मानित गरिने उहाँले बताउनुभयो ।
सो अवसरमा सुदूरपश्चिम क्षेत्र देशकै लागि संस्कृतिको उद्गम स्थल रहेको राष्ट्रकवि घिमिरेले बताउनुभयो । प्रतिष्ठानले प्रदान गरेको सम्मानप्रति उहाँले हर्ष व्यक्त गर्नुभयो । पूर्व प्रधानमन्त्री तथा साहित्यकार लोकेन्द्रबहादुर चन्दले राष्ट्रकवि घिमिरेको जति प्रशंसा गरे पनि नपुग्ने बताउनुभयो । सोही क्रममा नेपाल प्रज्ञा प्रतिष्ठानका कूलपति गङ्गाप्रसाद उप्रेतीले सर्जकलाई प्रदान गरिने यस्ता पुरस्कारले थप हौसला मिल्ने बताउनुभयो ।

 