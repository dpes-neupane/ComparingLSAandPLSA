


काठमाडौं । नीजि विद्यालयका सञ्चालकहरुको दबाबका कारण राष्ट्रिय शिक्षा नीति मन्त्रिपरिषद्ले स्वीकृत गर्न सकेको छैन । शिक्षा मन्त्रालयले नीजि विद्यालयहरुलाई १० वर्षभित्र गैह्रनाफामुखि संस्थाका रुपमा रुपान्तरण गर्ने प्रावधान राखेपछि सञ्चालकहरुले दबाब दिएको बताइएको छ । यही कारणले राष्ट्रिय शिक्षा नीति अलपत्र बनेको छ ।  
राष्ट्रिय शिक्षा आयोगको सुझावका आधारमा तयार पारिएको राष्ट्रिय शिक्षा नीतिको मस्यौदा शिक्षा मन्त्री गिरीराजमणि पोखरेलले स्वीकृतिका लागि माघ एक गते नै मन्त्रिपरिषद्मा लैजानुभएको थियो । मस्यौदामा नीजि विद्यालयलाई १० वर्षभित्र गैह्रनाफामुखि संस्थाका रुपमा रुपान्तरण गर्ने उल्लेख छ । यही प्रावधानमा नीजि विद्यालय संञ्चालकहरुले सो प्रावधान हटाउन सरकारलाई दवाव दिदै आएका छन । मन्त्रिपरिषद्का सदस्यहरुबीच नै यो विषय विवादित बनेको छ । जसका कारण अहिलेसम्म पनि राष्ट्रिय शिक्षा नीति मन्त्रिपरिषद्मा अड्किएको छ । तर, शिक्षा मन्त्री भने छिट्टै स्वीकृत हुने बताउँनुहुन्छ । 
निजी विद्यालय सञ्चालकका संगठनहरु प्याब्सन र एन–प्याब्सनले त नीति स्वीकृत नगर्न प्रधानमन्त्रीलाई नै दबाब दिएका छन् । संविधानले शिक्षालाई मौलिक हकका रुपमा राखेको भएपनि नीजि विद्यालयहरुले मनोमानी रुपमा शिक्षाका नाममा अनावश्यक शुल्क समेत असुल्ने गरेका छन । महगो शुल्क असुल्ने तथा ख्याति कमाएका विदेशीको नाममा विद्यालयको नाम राख्नु, सरकारी विद्यालय नजिक नीजि विद्यालय खोल्नु जस्ता कारणले नीजि विद्यालयले बदनाम पनि कमाउदै आएका छन । शिक्षाविद विद्यानाथ कोइराला नीजि विद्यालयको अनावश्यक मनोमानी रोक्न ल्याएको मस्यौदालाई कार्यान्वयनम लानुपर्नेमा जोडदिनुहुन्छ । 
राष्ट्रिय शिक्षा नीतिको मस्यौदाका बारेमा मन्त्रिपरिषद्मा सहमती जुटन नसकेपछि प्रधानमन्त्री ओलीले उपप्रधानमन्त्री ईश्वर पोखरेल, शिक्षामन्त्री गिरीराजमणि पोखरेल, कानुनमन्त्री भानुभतm ढकाल र संञ्चार मन्त्री गोकुल बास्कोट समलित समिति समेत गठन गरेको श्रोतको भनाई छ । तर समिति कै सदस्यलाई नीजि विद्यालयका संचालकले प्रभावमा पारेका कारण मस्यौदालाई मन्त्रीपरिषदले स्वीकृत नगरेको भन्नेहरु पनि छन ।

 