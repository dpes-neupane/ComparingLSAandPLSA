

 

जनकबहादुर शाही

हुम्ला, १३ कार्तिक । हुम्लाको उत्तरी क्षेत्रमा पर्ने नाम्खा गाउँपालिकाका सबै विद्यालयमा बुधबारदेखि पठनपाठन सुरु भएको छ ।
विश्वभरि महामारीको रुपमा फैलिएको कोरोना भाइरस कोभिड- १९ का कारण ७ महिनादेखि विद्यालय बन्द हुँदा नाम्खा गाउँपालिकाभित्रका सम्पूर्ण विद्यार्थीहरूको पठनपाठन लथालिङ्ग भएको थियाे । अहिलेसम्म गाउपालिकामा संक्रमितको संख्या शून्य हुँदा नाम्खा गाउँपालिका ग्रिन जोनमा रहेकाले गाउँ कार्यपालिकाको निर्णयअनुसार पालिकाभित्र सञ्चालित सम्पूर्ण सामुदायिक तथा निजी विद्यालयहरू खुला गरिएकाे हाे । 
गाउँपालिकाका उपाध्यक्ष पेमा तामाङ्गका अनुसार  कोरोना कहरमा अरु विद्यालय बन्द भए पनि गाउँपालिकाकै वडा नं. ६ लिमीमा रहेका तीनवटा विद्यालयमा भने पठनपाठन सुचारु भएको थियो । सरोकारवालासँग छलफल गरी विद्यालय खोल्ने निर्णय गरेको गाउँपालिका उपाध्यक्ष तामाङले बताए ।
नाम्खा गाउँपालिकाभित्र १६ वटा सामुदायिक विद्यालय र एक धार्मिक विद्यालय (गुम्बा) मा १ हजार ६० विद्यार्थी अध्ययनरत छन् । गाउँपालिकामा कोरोनाको जोखिम नरहेको र विद्यार्थीको पढाइ पनि बिथोलिएकाले दसैं-तिहारको बीचमा पनि अध्ययन सुरु गरिएको उनले बताए ।

कोरोनाको त्रासले पढाइ लथालिङ भएको छ, त्यसैले विद्यालय खोल्ने निर्णय गरिएको हो, अब कोरोनाका सुरक्षा विधि अपनाएर विद्यालय खोलिनेछ । अन्य पालिकाबाट पालिका भित्रका बिद्यालयमा अध्यययन गर्न आउने बिद्यदार्थिहरुको पिसिआर परिक्षण गरिने र अन्य विद्यार्थीहरुलाई स्वास्थ्य सुरक्षा सावधानी अपनाएर पठनपाठन सुरु गरिएको महाबौद्ध माविका निमित्त प्राधानाध्यापक लक्षमण थापाले बताए ।
नाम्खा गाउँपालिकाको केन्द्र याल्वाङ्गमा रहेको माहाबौद्ध मावि आवासीय विद्यालय भएकाले उक्त विद्यालयमा अन्य पालिकाबाट पनि विद्यार्थीहरु अध्ययन गर्न आउने गर्दछन् ।
यस वर्षको शैक्षिक सत्र सकिन अब ३ महिना मात्र बाँकी छ । विद्यार्थीहरुले पढ्न भने पाएका छैनन् । यसैले  पढाई सुचारु गर्नु आवश्यक रहेकाे र सदरमुकाम सिमकोटमा रहेको मानसरोवर माविमा पनि कात्तिक १८ गतेदेखि पठनपाठन सुरु गर्ने निर्णय गरेको मानसरोवर माविका प्रधानाध्यापक अमरबहादुर शाहीले बताए ।
विद्यालयमा स्वास्थ्य सुरक्षा सावधानी अपनाएर सेनिटाइजर, साबुन र मास्कको प्रयोग गर्नुका साथै आवश्यकता अनुसार विद्यार्थी र शिक्षकको पीसीआर परीक्षण गरी पठनपाठन सुरु गर्ने प्रधानाध्यापक शाहीले बताए । मानसरोवर माध्यामिक विद्यालयमा कक्षा ६ देखि १२ सम्म पढाइ हुन्छ ।

 