

 





म्याग्दी । अन्नपूर्ण गाउँपालिका–८ राम्चेस्थित देउराली आधारभूत विद्यालयलाई एक परिवारले दुई लाख ५० हजार उपलब्ध गराएको छ । पोखराको अर्घौलाई कर्मथलो बनाएका उक्त स्थानका कुमबहादुर पुर्जाको परिवारले विद्यालयमा स्थापित अक्षयकोषमा शुक्रबार रु दुई लाख ५० हजार प्रदान गरेको हो । 
गाउँ छाडेर गएको ३८ वर्षपछि जन्मथलो आएका पुर्जाले त्यहाँस्थित देउराली आमा समूहलाई रु ५० हजार पनि प्रदान गरेका थिए । सहयोगदाता पुर्जाका परिवारलाई स्थानीय आमा समूह, बाबा समूह, विद्यालय र युवा क्लबले सम्मान गरेका थिए ।
निजी स्रोतका शिक्षकको तलबभत्ता जुटाउनका लागि स्थापित अक्षयकोषमा हालसम्म पुर्जासहित २० जनाबाट रु २५ लाखभन्दा बढी प्राप्त भएको विद्यालयका संस्थापक फासबहादुर गर्बुजाले बताए।
बालकक्षा भवन निर्माण 
यसैबीच दुर्गम क्षेत्रस्थित धौलागिरि गाउँपालिका–३ फलीयागाउँमा रहेको धनजनता माध्यमिक विद्यालयमा रु नौ लाख ७२ हजार १४० को लागतमा एक कोठे बालकक्षा निर्माण गरिएको छ ।
उक्त विद्यालयका निमित्त प्रअ पूर्ण भण्डारीका अनुसार भवन निर्माणका लागि गुड नेवर्स इन्टरनेशनले रु सात लाख ७७ हजार ७२५, सोही विद्यालयले व्यहोरेको रु ५२ हजार र स्थानीयवासीले एक लाख ४२ हजार ४१५ बराबरको श्रमदान गरेका थिए ।
भूकम्प प्रतिरोधी क्षमताको बालमैत्री र अपाङ्गमैत्री पक्की भवनमा गुड नेवर्सले बसाई व्यवस्थापनका साथै शैक्षिक सामग्री पनि उपलब्ध गराएका थियो ।





 
 