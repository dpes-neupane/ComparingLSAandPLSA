


  
दीपक भट्ट
रामेछापको मन्थली नगरपालिका–१३ फुलासीको हर्रेचिण्डे माध्यमिक विद्यालय अभावै–अभावबाट सञ्चालित छ । भवन, खानेपानी, शौचालयलगायतको आत्यावश्यक पूर्वाधार नभएपनि विद्यालय जेनतेन चलिरहेको हो ।
भूकम्प गएको ३० महिना वितिसक्दा समेत सो विद्यालयमा सरकारी तथा गैरसरकारी स्तरबाट भवन निर्माणको कुनै पनि कार्यक्रम नपरेपछि भूकम्पले क्षति पु¥याएको जोखिमपूर्ण भवनमा कक्षा सञ्चालन भइरहेको छ । सुरक्षित विद्यालय भवनको अभाव र अस्थायी सिकाई केन्द्रमा समेत सबै कक्षाका विद्यार्थी नअटाउँदा जोखिमपूर्ण भवनमा पठनपाठन सञ्चालन गर्नु परेको विद्यालयको भनाई छ ।
चिसोको समयमा कठयाङ्ग्रिनु पर्ने र सडकमा सवारी साधन गुड्दा समेत त्यस्को आवाजले पढाईमा बाधा पुगेको विद्यार्थीको गुनासो छ ।
एसियाली विकास बैंकले विद्यालयको लागि नयाँ भवन निर्माण गरिदिने बचन दिए पनि अहिलेसम्म काम सुरु हुन नसक्दा विद्यालयका बालबालिका जोखिम मोलेर भत्किएको भवन र टहरामा बस्न बाध्य छन् ।
विद्यालयमा खानेपानीको समेत समस्या रहेको छ । विद्यालयको पानी ट्याङ्कीमा २ घण्टा टाढाबाट बोकेर ल्याएको पानी जमाएर विद्यालयमा पानीको ब्यवस्थापन गरिएको छ । विपन्न तथा जनजातिको विद्यार्थीको बाहुल्यता रहेको सो विद्यालयमा समयमा नै सम्बन्धित निकायको ध्यान पुग्न जरुरी छ ।

 