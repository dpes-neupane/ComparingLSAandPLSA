

 

श्यामशीतल परियार

लमजुङ । लमजुङका सामुदायिक विद्यालयको तल्लो कक्षामा निरन्तर विद्यार्थी घटिरहे पनि सुन्दरबजारको एक आधारभूत विद्यालयमा भने विद्यार्थीको आकर्षण छ । अंग्रेजी माध्यममा पठन–पाठन र बसाई–सराईँंको दर कम रहेकाले सुन्दरबजार नगरपालिका–११ तर्लुङकोटस्थित श्रीदेवी सदनमा विद्यार्थीको आकर्षण बढेको हो । 
पर्याप्त भौतिक संरचना रहेको यस विद्यालयमा विशेषगरी दलित र जनजाति समुदायका बालबालिका अध्ययन गर्छन् । शैक्षिक क्रियाकलापमा अभिभावकले पनि चासो र चिन्ता व्यक्त गर्ने भएकाले पनि शैक्षिक गुणस्तर राम्रो रहेको विद्यालय प्रशासनको भनाइ छ । श्रीदेवी सदनमा खानेपानी, खेलमैदान र शौचालयको पनि भरपर्दो व्यवस्था छ । व्यवस्थापन समितिको कमजोरी र पठन–पाठनभन्दा अन्यत्रै ध्यान दिने शिक्षकको प्रबृत्तिले अन्य सामुदायिक विद्यालयले गुणस्तर कायम गर्न नसक्दा श्रीदेवी सदन भने दुबैतर्फ अब्बल मानिन्छ ।
जिल्ला शिक्षा कार्यालय लमजुङको तथ्यांकअनुसार ३ सय ४९ मध्ये झण्डै १ सय ५० विद्यालयमा २० जना विद्यार्थी पनि छैनन् । ५६ वटा विद्यालयमा त १० भन्दा पनि कम विद्यार्थी छन् ।

 