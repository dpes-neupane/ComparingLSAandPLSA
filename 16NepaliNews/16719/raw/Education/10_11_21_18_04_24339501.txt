

 

राजकमल सिंह,

धनुषा । धनुषाको रमदैयामा संचालित जानकी मेडिकल कलेजमा एमबीबीएस पढ्दै गरेका ३ सय विद्यार्थीको बिचल्ली भएको छ । कलेज प्रशासनको चरम लापरवाही र चिकित्सा अध्ययन संस्थानको बेवास्ता कारण जानकी मेडिकल कलेजमा १ महिना देखि पढाई भएको छैन । 

साथै अस्पतालमा ताला लागेको छ भने विद्यार्थीले खाना खाने कलेको क्यान्टीन समेत बन्द भएको छ । विद्यार्थीको अध्ययन देखि दैनिक खाना बस्न समेत समस्या भैरहेको छ । कलेज संचालकले १४ महिना देखि कर्मचारीको तलब नदिएकोे भन्दै आन्दोलन सुरु गरेपछि समस्या सिर्जना भएको हो । कलेज संचालक, नेपाल मेडिकल काउन्सिल, आईओएम तथा नेपाल सरकार, स्वास्थ्य मन्त्रालयको गैर जिम्मेवारीका कारण आफुहरु बिचल्लीमा परेको विद्यार्थीको भनाइ छ ।

एमबीबीएस अन्तीम बर्षका विद्यार्थीको परीक्षा समेत आइओएमले स्थगित गरेको छ । नयाँ व्याचका विद्यार्थीहरुले समेत २ महिनामात्रै पढ्न पाएका छन् । आइओएम मार्फत ८ जना छात्रवृत्ती बाहेक सशुल्कु पढ्ने नयाँ व्याचका ४९ जना विद्यार्थीले प्रतिव्यक्ति १५ लाख बढी बुझाइ सकेका छन् ।
कलेज संचालक समीतिका अध्यक्ष डिल्लीराज पौडेल तथा एमडी राजेश थापा लामो मसयदेखि कलेज सम्पर्कमा नरहेको कर्मचारीहरु बताउँछन् ।
यस अघिका बर्षदेखि नै अस्तव्यतस्त रहेको मेडिकल कलेजको बारेमा जानकार हुँदा हुँदै पनि आइओएमले विद्यार्थी पठाएर बिचल्ली पारेको विद्यार्थीहरुको गुनासो छ ।

 