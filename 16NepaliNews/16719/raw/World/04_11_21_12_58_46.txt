एजेन्सी । दुई वर्षभित्रको अवधिमा चौथो पटक भएको संसद्को निर्वाचनमा जित हुने दाबी इजरायलका प्रधानमन्त्री बेन्जामिन नेतन्याहुले गरेका छन् । यद्यपि मत खसालेर बाहिर निस्किएका मतदाता माझ गरिएको सर्वेक्षणले भने संसद्मा बहुमत ल्याउन नेतन्याहु विफल हुनसक्ने देखाएको छ । इजरायलको सबैभन्दा लामो समय प्रधानमन्त्रीको पदमा आसिन नेतन्याहुको कार्यकालमा सन् २०१९ पछि यो चौथो निर्वाचन हो । यो मतदानपछि उनलाई दक्षिणपन्थी गठबन्धनलाई एकताबद्ध गर्न सक्ने आशा गरिएको छ । संसद्मा कुनै पनि दलले बहुमत ल्याउन नसकेपछि दुई वर्षभित्रको अवधिमा चौथो पटक मङ्गलबार निर्वाचन शुरु भएको हो ।  इजरायलको इतिहासमा राजनीतिक असमझदारीले लगातार चौथो पटक निर्वाचन हुन लागेको हो । पछिल्लो पटक संसद्मा कुनै दलले स्पष्ट बहुमत हासिल गर्न नसकेपछि मुख्य विपक्षीसँग मिलेर सत्ता साझेदारी गरे पनि गठबन्धन टुटेको थियो ।लिकुड पार्टी पुनः सत्तामा पुग्छ वा पुग्दैन भन्ने यस चुनावले निर्क्यौल गर्नेछ । इजरायलका प्रधानमन्त्री नेतन्याहूमाथि भ्रष्टाचारको आरोप लागे पनि उनले प्रधानमन्त्री र पार्टीको नेता पदबाट राजीनामा गरेका छैनन् । उनीमाथिका मुद्दा हाल अदालतमा विचाराधीन अवस्थामा छन् । तर प्रधानमन्त्री नेतन्याहुले आफूले भ्रष्टाचारजन्य कार्य नगरेको दाबी गर्दै आएका छन् ।प्रधानमन्त्री नेतन्याहुले सत्ता छाड्नुपर्ने भन्दै केही दिनअघि प्रदर्शन पनि भएका थिए । नेतन्याहुले मंगलवार ट्वीट गर्नुहुँदै दक्षिणपन्थी र उनी नेतृत्वको लिकुडलाई ठूलो जित दिएकोमा इजरायली जनतालाई धन्यवाद दिएका छन् । अहिलेसम्म लिकुड सबैभन्दा ठूलो पार्टी भएको उनको दाबी रहेको छ  । धेरै इजरायलीहरू दक्षिणपन्थी रहेको र उनीहरू एउटा स्थायी र सशक्त दक्षिणपन्थी सरकार चाहन्छन् भन्ने स्पष्ट भएको उनले बताएका छन् । निर्वाचनका लागि योग्य मध्ये जम्मा ६७.२५ ले मत खसालेका छन्। भने यो चुनावलाई नेतन्याहु नेतृत्वको जनमत सङ्ग्रहका रूपमा हेरिएको छ ।हालका दिनहरुमा ७१ वर्षीय प्रधानमन्त्री नेतन्याहु कोभिड–१९ को खोप अभियान कार्यक्रममा केन्द्रित रहेका थिए र उनको कूटनीतिक सफलता केही अरब मुलुकहरूका सम्बन्ध सामान्य बनाउनेमा पनि रहेको छ । –एएफपी#benjamin netnyahu