अमेरिकामा एक कम्प्युटर ह्याकरले फ्लोरिडा राज्यको एक शहरको पानीको आपूर्ति संयन्त्रलाई ह्याक गरेर पानीमा विषालु रसायन मिसाउने कोसिस गरेको अधिकारीले जानकारी दिएका छन् । अधिकारीका अनुसार एक ह्याकरले ओल्डस्मार शहरको वाटर ट्रिटमेन्ट सिस्टमलाई ह्याक गरेर पानीमा सोडियम हाइड्रोक्साइडको मात्रा बढाउने कोसिस गरेका हुन् । तर एक कर्मचारीको यसमाथि नजर पर्यो र उनले यसलाई रोकिदिए । पानीमा एसिडिटी रोक्नका लागि सोडियम हाइड्रोक्साइडलाई कम मात्रामा प्रयोग गरिन्छ र यसको मात्रा बढाउँदा गम्भीर परिणाम पनि निम्तन सक्छन् । ओल्डस्मार शहरका मेयरले कोही खराब व्यक्तिले यस्तो काम गरिरहेको बताए । अहिलेसम्म यो विषयमा कसैलाई पक्राउ गरिएको छैन र ह्याकको कोसिस अमेरिकाभित्र भयो वा कुनै बाहिरी देशमा, त्यो पनि पत्ता लाग्न सकेको छैन । ओल्डस्मारको वाटर ट्रिटमेन्ट सिस्टमलाई नियन्त्रित गर्ने कम्प्युटरलाई शुक्रबार बाहिरबाट नियन्त्रण गरिएको थियो । द पेम्पा बे टाइम्सको रिपोर्ट अनुसार प्लान्टका एक अपरेटरले बिहानको समयमा सिस्टमको दखल देखेका थिए तर उनलाई सुपरभाइजरले यस्तो गरिरहेको भन्ने लाग्यो । तर त्यसै दिन दिउँसो पुनः यस्तै गरियो र यसपटक ह्याकरले ट्रीटमेन्ट प्लान्टको सफ्टवेयर ह्याक गरे र सोडियम हाइड्रोक्साइडको मात्रा सय प्रति दस लाखभबाट बढाएर १११०० प्रति दस लाख गरिदिए । अपरेटरले यसलाई तुरुन्त सामान्य स्तरमा परिवर्तन गरिदिए । सोडियम हाइड्रोअक्साइडले छाला र आँखामा जलन पैदा गर्नसक्छ । यसले कपाल पनि झार्न सक्छ । यदि यो खाएको खण्डमा यसले मुख, गला, पेटमा हानी पुर्याउन सक्छ । बान्ता र रिँगटा लाग्नुका साथै झाडा पनि लाग्न सक्छ ।  यस प्लान्टमार्फत १५ हजार मानिसलाई पानीको आपूर्ति गर्ने गरिन्छ । 