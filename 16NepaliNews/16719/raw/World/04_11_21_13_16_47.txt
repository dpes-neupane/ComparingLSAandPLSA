वासिंटन । विश्वको सबैभन्दा शक्तिशाली देश अमेरिकाको राजधानी यतिबेला सैन्य छाउनीजस्तै देखिएको छ । नयाँ राष्ट्रपति जो बाइडेन र उपराष्ट्रपति कमला ह्यारिसको शपथग्रहण समारोहको पूर्वसन्ध्यामा अमेरिकामा एक अभूतपूर्व स्थिति बनेको छ ।राजधानी वासिंटनमात्र नभएर सबै अर्थात् ५० वटै राज्यमा सुरक्षा कडा तुल्याइएको छ । कयौंलाई डोनाल्ड ट्रम्पका समर्थकबाट क्यापिटल हिलमा जस्तै हिंसाका घटना हुन सक्ने त्रासले सताइरहेको छ ।क्यापिटल हिलतर्फ जाने सडकमा हजारौंको संख्यामा सुरक्षाकर्मी तैनाथ छन् र नियमित गस्ती गरिरहेका छन् । शहरका ठाउँठाउँमा ‘रोड ब्लक’ लगाइएको छ । हतियारसहितका सुरक्षाकर्मीले सवारी साधनहरुको चेकजाँच गरिरहेका छन् ।अमेरिकी मिडियाका अनुसार नेशनल गार्ड्सका २५ हजार जवानलाई राजधानीमा तैनाथ गरिएको छ । यसैबीच केही सुरक्षाकर्मीमाथि पनि छानविन भइरहेको छ जसमाथि ६ जनवरीमा क्यापिटल हिलमा भएको हिंसामा प्रदर्शनकारीहरुलाई साथ दिएको आरोप लाग्दै आएको छ ।मिडिया रिपोर्टस्अनुसार सशस्त्र हमलाको आशंका पनि छ । त्यसैले पनि प्रहरीका गाडीहरु सडकमा गस्ती गरिरहेका छन् भने हेलिकप्टरबाट पनि निगरानी गर्न थालिएको छ ।सडकमा सेतो रङका कयौं टेन्ट लगाइएका छन् जहाँ केही दिनदेखि सुरक्षाकर्मी बस्दै आएका छन् । कयौं मेट्रो स्टेशन बन्द गरिएका छन् भने अधिकांश क्षेत्रमा ठुला सवारी साधन प्रवेशमा रोक लगाइएको छ । क्यापिटल कम्प्लेक्सलाई जनताका लागि बन्द गरिएको छ भने २० जनवरीका दिन जनताले क्यापिटल ग्राउन्डमा प्रवेश पाउने छैनन् ।क्यापिटल पुलिसले विज्ञप्ति जारी गर्दै भनेको छ, ‘गैरकानुनी रुपमा कोही पनि क्यापिटल ग्राउन्डमा लगाइएको ब्यारिकेड पार गर्ने वा कुनै अन्य गैरकानुनी तरिकाबाट प्रवेश गर्न खोज्छ भने उसमाथि बल प्रयोग हुन्छ र गिरफ्तार पनि गर्न सकिन्छ ।’वासिंटनलाई अन्य सहरसँग जोड्ने पुल र नजिकै रहेको भर्जिनियालाई पनि बन्द गरिएको छ ।सुनसान वासिंटन कयौं स्थानीयवासीका लागि यो दृष्य निकै रोचक बनेको छ । क्रिस अकोस्टा नामका एक स्थानीय निवासी भन्छन्, ‘एउटा फिल्मजस्तै लागिरहेको छ, सबैजना नयाँ राष्ट्रपतिको शपथ ग्रहणको तयारीमा लागेका छन् र सडक पूर्ण रुपमा सुनसान छ ।’जरमेन ब्रायन्ट नाम गरेका अर्का स्थानीय निवासी भन्छन्, ‘मलाई लाग्छ यो पहिलो भर्चुअल शपथ ग्रहण समारोह हुनेछ । आमरुपमा जहिले पनि शपथ ग्रहणको समयमा वासिंटनको वातावरण रमाइलो हुने गर्दछ तर अहिले त भूतको सहरजस्तै भएको छ ।’ब्रायन्टको कुरा कयौं अर्थमा सही छ । आमरुपमा शपथ ग्रहण समारोहमा समर्थक र विरोधीहरु आपसमा एकता प्रदर्शन गर्दै एकसाथ आउँछन् र उत्सवजस्तो माहोल हुने गर्दछ । यसअघि कहिल्यै पनि यस्तो समयमा राजधानीको मुटु मानिने क्यापिटल हिलको क्षेत्र यति विरानो भएको थिएन । यसको अर्थ प्रस्ट छ, यो समारोहमा समर्थकको त्यो भीड देखिने छैन, जो हरेक पटक देखिँदै आएको थियो । वासिंटनमा ठुलो संख्यामा सुरक्षाकर्मी तैनाथ गरिए पनि बाँकी राज्यमा सुरक्षा अवस्था के होला भनेर चिन्ता गर्नेहरु पनि प्रशस्त छन् । देशभर रहेका ट्रम्पका समर्थकका लागि एउटा पनि हमला उक्साहटजस्तै हुने देखिन्छ ।दुई सातामा के के भयो ? विगत दुई सातामा अमेरिकाको राजनीतिमा तीव्र परिवर्तन देखिएको छ । ६ जनवरीमा ट्रम्पका समर्थकहरु आक्रामक भएसँगै सयौंले क्यापिटल हिलको सुरक्षा तोड्दै भित्र प्रवेश गरी हिंसा मच्चाए । जसको तस्वीर अमेरिकी मिडियामा निकै छायो भने रिपब्लिकन नेताहरुले पनि सो घटनाको विरोध गरे ।दुई पटकसम्म महाभियोग झेलेका ट्रम्पले चुनाव परिणामलाई अस्वीकार गर्नु, विना प्रमाण धाँधलीको आरोप लगाउनु नै ६ जनवरीमा भएको हिंसाको कारक मानिएको छ । सो घटनाको भोलिपल्ट पनि प्रदर्शनकारीले ब्यारिकेड नाघ्ने प्रयास गरेका थिए । अहिले वासिंटनका कयौं सडकमा ब्यारिकेड लगाइएको छ । सर्वोच्च अदालतलाई पनि घेराबन्दी गरिएको छ ।वासिंटनका मेयर मुरिल बौजर, मेरिल्याण्डका गभर्नर लेरी होगन र भर्जिनियाका गभर्नर राल्फ नर्थमले संयुक्त रुपमा विज्ञप्ति जारी गर्दै भनेका छन्, ‘केही दिनअघि भएका हिंसा र कोभिड–१९ महामारीलाई मध्यनजर गर्दै हामी अमेरिकावासीलाई अपिल गर्दछौं कि शपथ ग्रहण समारोहका लागि वासिंटनमा नआउनुस्, बरु यस समारोहमा भर्जुअली सामेल हुनुहोस् ।’ भर्जिनिया र मेरिल्याण्ड राज्यको सीमा वासिंटनसँग जोडिएको छ ।कोरोनाभाइरसको खतरा पनि बढ्दो छ । अमेरिकामा लगभग ४ लाख मानिसको मृत्यु कोरोनाभाइरसका कारण भएको छ । रोग नियन्त्रण निर्देशकका अनुसार फेब्रुअरीको मध्यसम्म यो संख्या पाँच लाख पार हुनेछ ।घरेलु आतंकवादी ? क्यापिटल हिलको हिंसाले घरेलु आतंकवादीलाई लिएर भइरहेको बहसलाई बढाएको छ । सामाजिक कार्यकर्ताहरुको आरोप छ कि दक्षिणपन्थी उग्रवाद र श्वेत वर्चश्ववादीहरुको खतरामाथि कारवाही गर्न पुलिस र अन्य सरकारी एजेन्सीहरुको रफ्तार निकै कम छ ।यसको तुलना मुस्लिम आतंकवादलाई लिएर कानुनी कारवाहीमा देखाइएको तीव्रतासँग गरिएको छ । डिपार्टमेन्ट अफ होमल्याण्ड सेक्युरिटीको एउटा रिपोर्ट भन्छ, ‘ देशका सामु श्वेत वर्चश्ववादी चरमपन्थी लगातार सबैभन्दा ठुलो खतरा बनिरहन्छन् ।’नवनिर्वाचित राष्ट्रपति बाइडेनले क्यापिटल हिल हमलापछि भनेका थिए, ‘उनीहरुलाई प्रदर्शनकारी नभनौं, त्यो त दंगाकारीको भिड थियो, देशद्रोही र घरेलु आतंकवादी ।’ यद्यपि दुवै पार्टी सम्मिलित संसदीय अनुसन्धानअनुसार एफबीआइले कुनै पनि संस्थालाई औपचारिक रुपमा घरेलु आतंकवादी मानेको छैन ।क्यापिटल हिलमा भएको हमलापछि कंग्रेसले यससँग जोडिएका कानुन र नीतिमा परिमार्जनका लागि विचार गर्न सक्नेछ । यसले यस प्रकारका घरेलु आतंकवादलाई एक संघीय अपराधको श्रेणीमा ल्याउन सक्छ ।  