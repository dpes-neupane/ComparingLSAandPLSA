फेब्रुअरी १ तारिखमा म्यानमारमा सेनाले सत्ता हडपेपछि सेनाको हातबाट सात सय बढीको ज्यान गएको बर्माको असिस्टेन्ट असोसिएसन फर पोलिटिकल प्रिजनर्सले बताएको छ । बीबीसीले सेनाद्वारा मारिएका तीनजनाको आफन्तसँग कुराकानी गरेको छ ।म्यानमारमा सैन्य कूको विरुद्धमा प्रदर्शन दिनप्रति दिन चर्कंदो छ । प्रदर्शन चर्किएसँगै यसमा ज्यान गुमाउनेको संख्या पनि उच्च छ ।मृतकमध्ये कतिले सैन्य कूको विरुद्धमा भाग लिएका थिए भने कतिजना घरमा यत्तिकै बसिराखेका बेला मारिए । तीमध्ये कति बालबालिका पनि छन् ।यहाँ तीनवटा परिवारले आफ्नो कथा साझा गरेका छन् ।टिकटकमा लोकतन्त्र समर्थनको गीत गाएकी किशोरीः१४ वर्षका पन इ फ्यू लोकतन्त्रको समर्थनमा भइरहेको प्रदर्शनका समर्थक थिए ।  उनले लोकतन्त्रको समर्थन गर्ने थुप्रै गीत गाउँदै टिकटकमा भिडियोमा बनाउने गर्थिन् ।उनको सुरक्षामा आँच आउला भनेर उनकी आमा ठिडा सानले सडकमा भइरहेको विरोध प्रदर्शनमा सरिक हुन दिँदैनथिन् ।तर आमाको यो कदमले उनलाई जोगाउन सकेन ।पन ई फ्यूलाई उनको घरभित्र गोली हानियो । मार्च २७ मा सेनाबाट बच्नका लागि भागिरहेका प्रदर्शनकारीहरुका लागि आफ्नो घरको ढोका उनी खोल्न चाहन्थिन् । सैन्य कू भएदेखि त्यस दिन सर्वाधिकको मृत्यु भएको थियो । त्यसदिन ११४ जनाले ज्यान गुमाएका थिए जसमा ११ जना बालबालिका समावेश थिए ।‘उनी अचानक लडिन् । मलाई लाग्यो उनी चिप्लिइन् । त्यसपछि मैले उनको पिठ्यूँमा रगत देखेँ, थाहा भयो उनलाई गोली हानियो,’ ठिडा सानले बलिद्र धारा आँसुसहित बीबीसीलाई भनिन् ।बर्मेली भाषामा ‘पन’ को अर्थ फूल हो, ‘ई’ को अर्थ नरम र फ्यूको अर्थ सेतो हो ।‘मेरी छोरी जन्मिँदा निकै सुन्दर थिइन्, नरम सुन्दर फूल झैं । त्यसैले मैले उनलाई यो नाम दिएँ ।’आफ्नी छोरीले घरको काम सघाउने गरेको र पछि गएर अनाथालय खोल्ने उनको सपना भएको ठिडाले स्मरण गरिन् ।‘मेरी छोरी बिना मेरो जीवन केही होइन जस्तो लागेको छ मलाई । उनी बिना जीवन के बाँचौं भन्ने सधैं आइरहन्छ ।’पान ई फ्यूको मृत्युले उनका १० वर्ष कान्छा मेग साई साई नामका भाइलाई पनि अत्यधिक प्रभाव पारेको छ । ‘ऊ दिदीको मृत्यु भएको रात फिटिक्कै निदाएन । दिदीको टिकटक भिडियो मात्रै हेरेर बसिरह्यो,’ ठिडाले भनिन् ।उनको परिवार त्यसपछि बसाईं सरेको छ । ठिडालाई केही आपत् आइलाग्ने हो कि भन्ने पिर छ ।‘हाम्रो जीवन सुरक्षित रहेन ।’‘सुनारको तालिम लिइरहेका यी किशोर’जिन मीन टेटले आफ्ना साथीहरुलाई सहयोग गर्न जे पनि गर्दथे ।‘ऊ जतिपनि आर्थिक समस्यामा भएपनि उसले आफ्ना साथीहरुलाई कि त आर्थिक कि अन्य तरिकाले सहयोग गर्ने गर्दथ्यो । उनको निकै राम्रो आत्मा थियो । सधैं हासिरहन्थ्यो,’ उनका साथी को साईले बीबीसीलाई भने ।८ मार्चमा उनलाई गोली लाग्नु अघि २४ वर्षे उनी सैन्य कू विरोधी प्रदर्शनको अग्र स्थानमा थिए । उनीसँग एउटा सिल्ड थियो, अन्य प्रदर्शनकारीहरुलाई जोगाउँदै पनि थिए ।उनकी आमा डह ओन मा छोरालाई गोली लागेको खबर सुन्ने बित्तिकै अस्पताल दौडिइन् ।’‘छोराले अन्तिम पटक ‘आमा’ भनेर बोलाएको सुन्न चाहन्थेँ तर सकिनँ । जताततै रगत थियो । उसलाई मैले हेर्न पनि सकिनँ । ऊ पहेँलो भइसकेको थियो, चिसो थियो, उसको धेरै नै रगत बगिसकेको थियो,’ उनले बीबीसीलाई भनिन् ।‘म के भनूँ ? यो निकै निर्मम र निर्दयीपन हो ।’‘त्यतिबेला मेरो एउटै कुरा मात्रै दिमागमा आइरहेको थियो । उसको शवलाई जतिसक्दो चाँडो घर ल्याउने ।’जिन मीन टेट, पछिल्लो तीन वर्षदेखि सुनारको तालिम लिइरहेका थिए । उनी घरका कान्छो र एक्लो छोरा थिए ।उनले स्मरण गर्दै भनिन्, ‘उसले पैसा कमाउने बित्तिकै एउटा घर किन्ने सपना देख्थ्यो ।’‘ऊ सधैंजसो खुसी भइरहन्थ्यो । कहिले पनि दुःख दिने, रिस उठाउने खालको क्रियाकलाप गरेन । उसलाई मैले पकाएको खाना असाध्यै मन पर्दथ्यो । ऊ बाहिर खासै खाँदैनथ्यो र घरमा साथीहरुलाई डिनरका लागि बोलाइरहन्थ्यो ।’उनलाई गोली हानिएको दिन जिन मिट टेटले उनकी आमालाई आफू काममा जान लागेको बताएका थिए । उनले त्यसदिन झुटो बोले किनभने उनकी आमाले एकदिन अघि मात्रै प्रदर्शनमा भाग नलिन भनेकी थिइन् ।उनले भनिन्, ‘तर अन्त्यमा उसलाई जे गर्न मन लाग्थ्यो त्यहि गरेर नै प्राण त्याग्यो ।’‘म मेरो छोराप्रति निकै गर्व गर्छु, ऊ एउटा हिरो थियो । देशका लागि केही गर्ने उसको उत्कट चाहना थियो ।’एक ट्याक्सी ड्राइभर जसलाई श्रीमती अगाडि गोली हानियोः२८ फेब्रुअरीको दिन हेन टुट आङ्ग र उनकी श्रीमती मा जिन मार प्रदर्शनमा सरिक हुन जाँदै थिए ।आफ्नो काम सिद्धिएपछि यो जोडी सधैंजसो विरोध प्रदर्शनमा भाग लिन जाने गर्दथ्यो । तर त्यसदिन मा जिन मार मात्रै घर फर्किइन् ।उनीहरु बसमार्फत् विरोध प्रदर्शनमा जाँदै थिए । तर बस रोकियो र गोलीबाट बच्नका लागि यात्रीहरु बाहिर निस्कनुपर्‍यो ।‘बाटो काट्न लाग्दा उनलाई गोली लाग्यो,’ उनले बीबीसीलाई भनिन् । हामीभन्दा केही पर मात्रै प्रदर्शनकारीमाथि गोली चलाइरहेका सेनालाई रोक्नका लागि डस्टबिनमार्फत् बाटो ब्यारिकेड गरिएको थियो र काँडे तारले छेकिएको थियो ।’‘उनी पिडामा कराए । मैले उनको छातीमा रगत देखेँ । उनलाई समाउन खोजेँ र प्वाल परेको स्थानलाई दबाएँ । ’उनलाई तत्काल अस्पताल लगियो तर त्यतिबेलासम्म ढिला भइसकेको थियो ।हेन टुट मोटरसाइकल–ट्याक्सी ड्राभइर थिए । त्यसैले उनलाई छिमेकमा लगभग सबैजसो चिन्दथे ।‘उनी निकै साधारण मानिस थिए । उनलाई शान्त बस्न मन पर्दथ्यो र धेरै बोल्दैनथे । खाली समयमा उनी मोबाइलमा गेम खेलेर बस्थे । आफूले इमान्दारितापूर्वक जे जति कमाए, त्यसमार्फत् परिवारको राम्रोसँग रेखदेख गरे ।’उनको पाँच वर्षअघि विवाह भएको थियो र दक्षिण दागोन टाउनशीपमा निकै शान्त तरिकाले जीवनयापन गरिरहेका थिए ।‘हामी जहाँ पनि सँगै जान्थ्यौं । मलाई उनको असाध्यै याद आउँछ ।’मा जीन मारले अब सैन्य कू अन्त्य नभएसम्म आफ्नो विरोध जारी राख्ने बताएकी छिन् । #myanmar