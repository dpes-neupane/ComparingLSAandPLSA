चुनाव हार्ने भयछिको अवस्थामा तत्कालीन राष्ट्रपति डोनाल्ड ट्रम्पले युद्ध सुरु गर्न सक्ने त्रासमा अमेरिकाका शीर्ष सैन्य अधिकारीले चिनियाँ समकक्षीलाई टेलिफोन गरेको अमेरिकी सञ्चारमाध्यम वासिङ्टन पोष्ट दैनिकले जनाएको छ ।अमेरिकी जोइन्ट चिफ अफ स्टाफ जनरल मार्क मिलीले चिनियाँ जनमुक्ति सेनाका जनरल ली जुओचेङलाई चुनावभन्दा चार दिनअघि अक्टोबर २०, २०२० र ट्रम्पका समर्थकले क्यापिटल भवनमा हमला गरेपछि जनवरी ८ मा फोन गरेको पत्रिकाले जनाएको छ । टेलिफोन संवादमा मिलीले लीलाई फोन गरेर अमेरिकाको अवस्था स्थिर रहेको र कुनै हमला नगर्ने र यदि हमला भई हाले पनि त्यसबारे आफ्ना समकक्षीलाई पूर्व जानकारी दिने बताएको रिपोर्टमा उल्लेख गरिएको छ । पत्रकारद्वय बब वुडवार्ड र रोबर्ट कोस्टाको नयाँ किताब ‘पेरिल’ मा आधारित भएर उक्त रिपोर्ट तयार गरिएको बताइएको छ । २०० जना स्रोतसँग कुराकानी तयार गरिएको उक्त किताब आगामी हप्ता सार्वजनिक गरिँदैछ ।ट्रम्पले हठात् कुनै निर्णय लिन सक्नेबारे सचेत रहन भन्दै मिलीले सीआईएका निर्देशक जिना हास्पल र नेशनल सेक्यूरिटी एजेन्सीका प्रमुख पाउल नाकासोनसँग पनि छलफल गरेको बताइएको छ । हास्पेलले आफूहरु ‘निकै खतरनाक अवस्था’मा रहेको बताएको रिपोर्टमा उल्लेख छ ।यता, ट्रम्पले एक विज्ञप्ति जारी गर्दै उक्त रिपोर्टलाई अतिरञ्जित बताएका छन् । उनले यदि यो सत्य भए मिलीमाथि देशद्रोहको मुद्दा चलाउनुपर्ने माग गरेका छन् ।अलजजिराबाट