अमेरिकाको क्यालिफोर्निया राज्यमा १२ वर्षीया बालिकाको साथै अन्य चार महिलाको हत्या गरेको आरोपमा मृत्युदण्डको सजाय पाएका एक कुख्यात सिरियल किलरको निधन भएको छ । ७७ वर्षीय रोड्नी अल्कालाको क्यालिफोर्निया स्टेट प्रिजन नजिकै रहेको एक अस्पतालमा उपचारको क्रममा शनिबार बिहान निधन भएको अधिकारीहरूले जानकारी दिएका छन् ।अमेरिकाको एक टिभी शोमा भाग लिएका कारण ‘डेटिङ गेम किलर’ भनेर पनि चिनिने अल्कालालाई सन् २०१० मा सजाय सुनाइएको थियो । क्यालिफोर्नियाका साथै न्यूयोर्कमा पनि उनले अन्य दुई जना महिलाको हत्या गरेको स्वीकार गरेका थिए ।अल्कालालाई सन् १९८० मा १२ वर्षीया रोबिन सामसोइको अपहरण र हत्याको आरोपमा पहिलोपटक मृत्यु दण्डको सजाय सुनाइएको थियो । तर, क्यालिफोर्नियाको सर्वोच्च अदालतले उक्त फैसलालाई उल्टाउँदै नयाँ सुनुवाइ सुरु गरेको थियो । उनले दोस्रो सुनुवाइमा पनि सोही सजाय पाए । तर, सन् २००३ मा फेरि त्यो उल्टिएको थियो ।त्यसपछिको अनुसन्धानमा क्यालिफोर्नियामा अल्कालाले थप महिलाहरूको हत्या गरेको खुलासा भएको थियो । सन् २०१० को सुनुवाइमा अल्कालाले सामसोइसहित सन् १९७७ देखि १९७९ को बीचमा १८ देखि ३२ वर्ष उमेरका थप चार जना महिलाको हत्या गरेको अभियोग लगाइएको थियो ।सन् १९७८ मा अल्कालाले अमेरिकी टेलिभिजनमा द डेटिङ गेममा पनि भाग लिएका थिए । सन् २०१२ मा उनीमाथि न्यूयोर्कमा थप २ जना महिलाको हत्या गरेको अभियोगमा २५ वर्ष जेल सजाय सुनाइएको थियो । 