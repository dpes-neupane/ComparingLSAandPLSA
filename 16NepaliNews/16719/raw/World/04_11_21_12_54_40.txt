नयाँ दिल्ली । कोरोना संक्रमणको फैलिँदो अवस्था भारतका कयौं राज्यका लागि चुनौतीको विषय बन्दै गइरहेको छ । संक्रमितहरुको उपचारका लागि संशोधनको अभाव देखिन थालेको छ । कोरोना संक्रमणका कारण मृत्यु भएकाहरुको अन्तिम संस्कारमा पनि समस्या देखिएको छ । उत्तर प्रदेश र मध्य प्रदेशका कयौं जिल्लामा शवको अन्तिम संस्कारका लागि घण्टौँ प्रतीक्षा गर्नु परिरहेको छ ।खासगरी उत्तर प्रदेशको राजधानी लखनउ र मध्य प्रदेशको राजधानी भोपालमा दिनदिनै चिन्ताजनक अवस्था बढ्दो छ । भोपालका केही संगठनका अनुसार राजधानीमा ‘ग्यास त्रासदी’पछि पहिलो पटक यस्तो स्थिति देखिएको छ । पत्रकार समीरात्मज मिश्रका अनुसार उत्तर प्रदेशका जे परिदृश्य देखिएको छ, सरकारको दावी र तथ्याङ्कभन्दा निकै भिन्न छ । कोरोनाभाइरस संक्रमणको कारण मृत्यु भएकाहरुको अन्तिम संस्कारका लागि उनीहरुको परिवारले टोकन लिएर घाटमा आठदेखि दश घण्टासम्म प्रतीक्षा गर्नु परिरहेको छ ।दिनभर जलाइन्छ लाशलखनउको बैकुण्ठ धाम विद्युत शवदाह गृहमा दैनिक करिब २५ शवको अन्तिम संस्कार भइरहेको छ । शवदाह गृहका एक कर्मचारी मुन्ना सिंहका अनुसार एउटा शवको अन्तिम संस्कारमा करिब ४५ मिनेट समय लाग्छ । उक्त शवदाह गृहमा दिनभर शवको अन्तिम संस्कार भइरहेको उनले बीबीसीलाई बताएका छन् ।तर, सरकारी तथ्यांकअनुसार अप्रिल महिनामा लखनउमा दैनिक औसत पाँचदेखि आठजनाको मृत्यु भएको देखिन्छ । यद्यपि, बैकुण्ठ धाम शवदाह गृहमा कोभिड प्रोटोकलअनुसार दैनिक २० भन्दा बढी शवको अन्तिम संस्कार भइरहेको छ । यस अतिरिक्त केही अन्य घाटमा पनि शवको अन्तिम संस्कार हुने गर्दछ । तर कोभिड संक्रमणबाट मृत्यु भएकाको अन्तिम संस्कार भने बैकुण्ठ धाममै हुने गर्दछ ।मुन्ना सिंह भन्छन्, ‘होलीपछि यो संख्या लगातार बढ्दै गएको छ, अधिकांश शव केजीएमयु अस्पतालबाट आइरहेको छ, जसको अन्तिम संस्कार बिहान तीनदेखि चार बजेसम्म गरिन्छ ।’सरकारी तथ्याँक कति सही ?बैकुण्ठ धाम घाटको बाहिर शवको लाइन लागेको छ । बैकुण्ठ धाम शवदाह गृह बाहिर पुगेका राजेन्द्र नायकका अनुसार एउटा एम्बुलेन्समा तीन वटासम्म शव ल्याइएको देखिन्छ । त्यहाँ घण्टौंसम्म एम्बुलेन्सको लाइन लाग्ने गरेको उनले बताए । मुख्य चिकित्सा अधिकारीको कार्यालयबाट जारी तथ्यांकअनुसार लखनउमा विगत तीन दिनमा कोरोनाबाट २० जनाको मृत्यु भएको छ । जबकि घाटमा कोरोना पोजेटिभबाट मृत्यु भएका ६० जनाको अन्तिम संस्कार गरिएको छ ।लखनउको अपर नगर आयुक्त अमितकुमार भन्छन्, ‘हामीसँग दुईवटा घाटमा तीनवटा मेसिन छन्, गुल्लारा घाटमा एउटा मेसिन छ भने बैकुण्ठ धाममा दुई मेसिन छन् । संख्या बढेका कारण दुई–तीन घण्टा प्रतीक्षा गर्नुपर्ने अवस्था छ । बैकुण्ठ धाम नजिक भएका कारण धेरैजसो यही घाटमा आउने गर्दछन्, गुल्लारा घाटमा भिड धेरै छैन । धेरैबेर प्रतीक्षा गर्नु नपरोस् भनेर हामी कोशिस गरिरहेका छौं ।’भोपालमा चिन्ताजनक अवस्थापत्रकार शुरैह नियाजीका अनुसार मध्य प्रदेशको स्थिति बिग्रिँदै गएको छ । शवको अन्तिम संस्कारका लागि घण्टौँ प्रतीक्षा गर्नु परिरहेको छ । राजधानी भोपालको भदभदा विश्राम घाटमा बिहीबार कोरोनाका कारण मृत्यु भएका ३१ जनाको अन्तिम संस्कार गरिएको थियो । यो घाटमा अन्य कारणले मृत्यु भएकाहरुको शव पनि अन्त्येष्टिका लागि ल्याउने गरिन्छ ।अन्तिम संस्कारका लागि २ घण्टासम्म प्रतीक्षा गर्नु परेको छ । भोपालमा अन्य घाटमा अन्तिम संस्कारका लागि कमै पठाउने गरिएको छ । भदभदा घाटका प्रबन्धक लाड सिंह सेनले जनाएअनुसार स्थिति लगातार बिग्रिँदै गइरहेको छ । स्थितिलाई थप बिग्रन नदिनका लागि एकै समय कयौं शव जलाउने गरिएको उनले बताए । निर्धारित स्थानभन्दा बाहेक अन्यत्र पनि अन्तिम संस्कार भइरहेको उनको भनाइ छ ।व्यवस्थापनमा प्रश्न भदभदा घाटमा बिहीबार भोपालका १३ कोभिड संक्रमितका अतिरिक्त आसपासका जिल्लाका १८ जनाको अन्तिम संस्कार गरिएको छ । सुभाषनगर विश्राम घाटमा पाँच संक्रमितको दाह संस्कार गरिएको छ । पाँच अन्य शवलाई झदा कब्रिस्थानमा अन्त्येष्टि गरिएको छ । यसरी बिहीबार कुल ४१ शवको अन्तिम संस्कार गरिएको छ । यसमा एक आठ महिनाको बालिका पनि सामेल छिन्, जसको मृत्यु कोरोना संक्रमणका कारण भएको थियो ।बेवारिस शवको अन्तिम संस्कार गर्ने संस्था ‘जन संवेदना’ का राधेश्याम अग्रवाल पनि घाटको स्थिति भयावह बन्दै गएको बताउँछन् । उनका अनुसार घाटमा अन्तिम संस्कारका लागि अतिरिक्त ठाउँ बनाउनु परेको छ । उनले भने, ‘हामी जुन स्थितिबाट गुज्रिरहेका छौं, यसमा विद्युतीय शवदाह गृहको ठुलो आवश्यकता छ । तर तयार भइसकेको अवस्थामा पनि सरकारले यसलाई चलाउन सकेको छैन ।’अग्रवालका अनुसार परिवारमा मृत्युपछि आर्थिक संकटका कारण अन्तिम संस्कार गर्न असमर्थ हुनेहरुको संख्या पनि बढ्दो छ । उनीहरुलाई आफ्नो संस्थाले मद्दत गर्दै आएको उनले बताए ।#india corona