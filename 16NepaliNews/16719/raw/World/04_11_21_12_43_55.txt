समोआका नवनिर्वाचित प्रधानमन्त्री फियामे नाओमी माटाफालाई संसद भवन प्रवेशमा रोक लगाइएको छ । गत अप्रिलमा भएको चुनावमा पराजित भए पनि निवर्तमान प्रधानमन्त्रीले कुर्सी छाड्न नमानेपछि उनलाई संसद भवन प्रवेश गर्न नदिइएको हो ।सोमबार न्यायाधीशहरुसँग देशको प्रथम महिला प्रधानमन्त्रीका रुपमा सपथ लिन र नयाँ सरकार गठन गर्न माटाफा संसद भवन पुगेकी थिइन् । तर, प्रहरीले उनलाई व्यवस्थापिकाको च्याम्बरमा प्रवेश गर्न दिएनन् ।गत महिना भएको निर्वाचनमा माटाफाले झिनो अन्तरले जित हासिल गरेको अदालतले सदर गरे पनि समोआमा २२ वर्षसम्म शासन गरेका निवर्तमान प्रधानमन्त्री टुइलापा साइलेले माइलेगाओइले सत्ता छाड्न मानेका छैनन् ।संसद भवनमा प्रवेश गर्न नदिएपछि माटाफा र उनको पार्टीका सदस्यहरुले भवन परिसरमा रहेको बगैँचामा नै सपथ ग्रहणको कार्यक्रम आयोजना गरेका थिए । उक्त कार्यक्रममा राष्ट्रप्रमुख, प्रधानन्यायाधीश वा माइलेगाओइका पार्टीका सदस्यहरु भने उपस्थित थिएनन् । सपथग्रहण कार्यक्रमअघि पत्रकार सम्मेलनको आयोजना गर्दै आफ्नो सरकार वैधानिक भएको घोषणा गरेकी थिइन् ।गत अप्रिल ९ मा भएको निर्वाचनमा झिनो मतान्तर देखिएपछि माइलेगाओइले मे २१ पुनः निर्वाचन गर्ने घोषणा गरेका थिए । तर, सर्वोच्च अदालतले त्यसलाई खारेज गर्दै माटाफाको फास्ट पार्टीलाई २६–२५ को अन्तरले विजयी भएको घोषणा गरेको थियो ।यसको बदलामा माइलेगाओइनिकट राष्ट्रमुख तुइमालेली फानो भालेटोआ सुआलाभीले संसदलाई निलम्बन गर्दै सर्वोच्चको अदालतको फैसला अस्वीकार गरेका छन् ।अलजजिरा