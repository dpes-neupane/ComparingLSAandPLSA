एजेन्सीअफगानिस्तानको सशस्त्र विद्रोही सङ्गठन तालिबानको एक प्रतिनिधि मण्डलले बुधबार बेइजिङ पुगेर चिनियाँ विदेशमन्त्री वाङ यीसँग गरेको वार्ताले धेरै मानिसहरूलाई तरङ्गित बनायो । तालिबानीहरुसँग चीन सरकारको औपचारिक वार्ताको खबर सुनेर कतिपय मानिस अचम्मित भए ।अचम्म मान्नुपर्ने केही छैन । अहिले अफगानिस्तानमा जे भइरहेको छ, त्यसले अमेरिका, भारत, पाकिस्तान र चीनलाई सक्रिय बनाएको छ । रोचक त के छ भने तालिबानीहरुसँग चीन सरकारको वार्तालाई अमेरिकाले पनि ‘सकारात्मक कदम’ भनिसकेको छ । चीनले तालिबानी विद्रोहीलाई बेइजिङमै बोलाएर छलफल गर्नु अनौठोजस्तो लागे पनि त्यहीबेला भारत भ्रमणमा रहेका अमेरिकी विदेशमन्त्रीले तालीवानीसँगको चिनियाँ भेटलाई स्वाभाविक एवं सकारात्मक मान्नु विश्व राजनीतिको निकै रोचक परिदृश्य हो । यो परिदृश्यले तालिबानी विद्रोहीका सन्दर्भमा विश्व समुदायले कस्तो नजर लगाइरहेको छ भन्ने जिज्ञासा बढाएको छ ।मंगलबार पाकिस्तानी विदेशमन्त्री शाह महमुद कुरेसी चीन भ्रमणमा गएका थिए । त्यहाँ उनले चिनियाँ विदेशमन्त्री वाङ यीसँग अफगानिस्तानको मामलामा संवाद गरे । अफगानिस्तानको द्वन्द्व समाधानमा चीन र पाकिस्तानले सहकार्य गर्नेबारे दुई देशबीच कुराकानी भएको विदेशी सञ्चार माध्यमले जनाएका छन् । साथै अफगानिस्तानमा आतङ्कवाद बढ्न नदिने र चीन–पाकिस्तानबीच सहकार्य गर्ने सहमति भएको अन्तर्राष्ट्रिय सञ्चार माध्यमले जनाएका छन् ।पाकिस्तानी विदेशमन्त्री बेइजिङ गएको भोलिपल्टै बुधबार अफगान विद्रोही तालिबानका नेताहरूको टोलीले चीन भ्रमण गरेको हो । सत्तामा फर्कने तालिबानी प्रयासकरिब सवा तीन करोड जनसङ्ख्या रहेको इस्लामिक गणतन्त्र अफगानिस्तानको सिमाना पाकिस्तान र इरानका साथै मध्यएशियाली देशहरू तुर्कमेनिस्तान, उज्बेकिस्तान र ताजकिस्तानसँग जोडिएको छ । उसको करिब ८ किलोमिटर सिमाना चीनसँग पनि जोडिएको छ ।सन् १९७८ मा अफगानिस्तानको कम्युनिस्ट पार्टीले तत्कालीन राष्ट्रपति मोहम्मद दाउद खान विरुद्ध हिंसात्मक विद्रोह गरेर सत्ता कब्जा गरेको थियो । तत्कालीन सोभियत सङ्घको समर्थनमा गरिएको त्यो सत्ता पलटलाई ‘सौर क्रान्ति’ भनिन्छ । र, त्यहीँबाट अफगानिस्तानजस्तो शान्त देश गृहयुद्धका साथै अन्तर्राष्ट्रिय शक्तिकेन्द्रहरूको रणमैदान बन्न थालेको हो ।कम्युनिस्ट पार्टीले सत्ता हातमा लिएपछि सोभियत सङ्घले त्यो सत्तालाई सहयोग गर्‍यो भने अमेरिका र पाकिस्तानले विद्रोहीहरूलाई सहयोग गर्न थाले । त्यही क्रममा अर्को वर्ष १९७८ सेप्टेम्बरमा कम्युनिस्ट पार्टीका महासचिव ताराकीको हत्या भयो । र, सोही वर्षको डिसेम्बरसम्म आइपुग्दा सोभियत सङ्घले सैन्य बल प्रयोग गरेर अफगानिस्तानलाई पूर्णरुपमा आफ्नो कब्जामा लियो ।कम्युनिस्ट नामधारी सोभियत सङ्घले अफगानिस्तानलाई कब्जामा लिएपछि अमेरिका, पाकिस्तान, साउदी अरब लगायतका देशहरूले त्यहाँका विद्रोहीलाई साथ दिए । देश कहालीलाग्दो गृहयुद्धमा फस्यो । लाखौँ मानिस इरान र पाकिस्तानमा विस्थापित भए । बारुदी सुरुङको जालो बिछ्याइयो । मानिसहरूको ठूलो हताहती भयो । अन्ततः  सन् १९९२ मा कम्युनिस्ट शासन पतन नहुँदासम्म र सोभियत सेनाले फिर्ता नहुँदासम्म गृहयुद्ध जारी रह्यो । पाकिस्तानको एक मदरसाबाट तालिब (विद्यार्थी) मिलिसियाको जन्म भयो । त्यसैबाट पछि ‘तालिबानी विद्रोही’ जन्मिएको हो । तालिबान विद्रोहीले सन् १९९६ मा काबुल कब्जा गरे । र, तालिबानी शासन २००१ मा अमेरिकी सेनाले अफगानिस्तानलाई आफ्नो नियन्त्रणमा नलिँदासम्म कायम रह्यो ।सन् २००१ सेप्टेम्बर ११ मा अलकायदाका नेता ओसामा बिन लादेनको योजनामा अमेरिकी ट्विनटावरमा प्लेन ठोक्काएर आक्रमण गरियो । अफगानिस्तानमा तालिबानी सरकारको संरक्षणमा रहेका लादेन आफूलाई सुम्पन अमेरिकाले गरेको आग्रह तालिबान सरकारले नमानेपछि अमेरिकाले अफगानिस्तानमा सैन्य हस्तक्षेप गरेर तालिबानी शासन ढालिदियो । त्यही बेलादेखि अमेरिकी सेना अफगानिस्तानमा रहँदै आएको  हो । तर, यही अगस्तको अन्तिममा सबै अमेरिकी सेनाले अफगानिस्तान छाड्दैछन् ।उता २००१ मा सत्ताच्युत बनेको तालिबानी विद्रोहीले सत्ता प्राप्तिका लागि २० वर्षदेखि निरन्तर हिंसात्मक सङ्घर्ष गर्दै आइरहेको छ । अमेरिकी एवं नेटो गठबन्धन सेना बाहिरिने घोषणासँगै देशको ठूलो भूभाग तालिबानीहरुले कब्जामा लिइसकेका छन् ।   तालिबान सरकारको पतनपछि हमिद कारजाईको नेतृत्वमा सरकार बन्यो । २००४ मा इस्लामिक गणतन्त्र अफगानिस्तानको संविधान बन्यो । सेप्टेम्बर २०१४ मा सम्पन्न चुनावबाट असरफ घानी राष्ट्रपति बने । र, यसै वर्षदेखि नेटो गठबन्धनका सैनिकहरूले अफगानिस्तान छाड्न थाले । अब अगस्तको अन्तिममा अमेरिकी सेना बाहिरिएपछि विदेशी सेना हट्ने प्रक्रिया पूरा हुनेछ ।तर, अब तालिबानको भविष्य कस्तो होला भन्ने अन्योल कायमै छ । अफगानिस्तानमा लोकतन्त्र जोगिन्छ या २००१ अघिकै जस्तो तालिबानी अतिवाद पुनःस्थापित हुन्छ ? विश्व समुदायले यहीँनेर ध्यानपूर्वक नजर लगाइरहेको अवस्था छ ।सन् २००१ को नोभेम्बर महिनामा अमेरिकी सेना र उसको नेटो गठबन्धनले हमला गरेर अफगानिस्तानको तालिबानी सत्ता ढालिदिएको थियो । तर, २० वर्षपछि अहिले तालिबानीहरुले देशको ठूलो भूभाग कब्जामा लिइसकेका छन् । देशको उत्तर पूर्व एवं मध्य प्रान्त गजनी, मैदान बर्दकसहित पुरै देशमा तालिबानी दबदबा बढेको छ । कुन्दुज, हेरात, कान्दहार र लश्कर गाह जस्ता प्रमुख सहरहरू पनि तालिबानी नियन्त्रणको नजिक पुगिसकेका छन् । परिस्थिति यस्तो बन्दै छ कि अब चाँडै अफगानिस्तानमा २००१ पूर्वको जस्तै तालिबानी शासन पुनर्स्थापना हुनेछ ।अमेरिकी राष्ट्रपति जो बाइडनले अमेरिकी सेना फर्किए पनि अफगानिस्तानमा ३ लाख सरकारी सेना रहेको बताउँदै ७५ हजार लडाकुले ३ लाख सेनाको मुकाबिला कब्जा गर्न नसक्ने बताएका छन् । तर, त्यसको जवाफमा तालीबानी नेताहरूले भनेका छन् कि तालिबानले चाह्यो भने दुई हप्तामै अफगानिस्तानको सत्ता कब्जा गरिदिन सक्छ ।भारतलाई सकसजतिबेला अफगानीहरुले सोभियत संघविरुद्ध लडेका थिए, अमेरिकाले खुलेर अफगान लडाकुहरूको समर्थन गरेको थियो । तर, भारतले त्यसबेला तटस्थ बस्ने नीति लियो ।सन् २००१ मा अमेरिकाले तालिबानी अड्डाहरूमा हमला गर्दा भारत तटस्थ बसेन, उसले अमेरिकी आक्रमणको स्वागत गर्‍यो । र, तालिबानीहरुको सत्ता ढलेपछि भारतले अफगानिस्तानको पुनर्निर्माण परियोजना र ठेक्कापट्टामा हात हाल्यो  ।अफगानिस्तानमा भारतको ३ अर्ब जति लगानी छ । अफगानिस्तानका सबै ३४ वटा प्रान्तमा भारतका करिब ४ सय वटा प्रोजेक्टहरू चलिरहेका छन् । अफगानिस्तानको संसद् भवन पनि भारतले नै बनाइदिएको हो । त्यहाँको ठूलो बाँध परियोजनामा पनि भारतले काम गरेको छ ।आफ्नो शासनकालको अन्त्यतिर तत्कालीन अमेरिकी राष्ट्रपति डोनाल्ड ट्रम्पले तालिबानीहरुसँग वार्ता गरे र अफगानिस्तानमा रहेका अमेरिकी सेना फिर्ता लैजाने सहमति जनाए । सो सम्झौता कार्यान्वयन गर्ने क्रममा वर्तमान राष्ट्रपति जो बाइडनले यही अगस्टभित्र सबै अमेरिकी सेना फिर्ता लगिसक्ने नीति लिएपछि अफगानिस्तानमा फेरि तालिबानी शासन पुनर्स्थापना हुने सम्भावना बढेको छ । यो परिस्थिति आएसँगै भारतलाई ठूलो समस्या आइलागेको छ । अफगानिस्तानमा भारतीय लगानी चौपट हुने खतरा बढेको छ ।स्थिति यतिसम्म बिग्रिइसकेको छ कि भारतले कान्दाहारमा रहेको आफ्नो वाणिज्य दूतावाससमेत बन्द गर्नुपरेको छ । अफगानिस्तानको सन्दर्भलाई लिएर भारत चिन्तित बनिरहेकै बेला यो साता अमेरिकी विदेश मन्त्री एन्थनी जे ब्लिङकेन भारत भ्रमणमा आए ।अमेरिकी विदेशमन्त्रीले भारत भ्रमणका बेला आयोजना गरेको प्रेस कन्फरेन्समा भारत र अमेरिकाबीच अफगानिस्तानको सुरक्षाको मुद्दामा छलफल भएको र दुवै देश शान्तिपूर्ण एवं स्थिर अफगानिस्तान चाहन्छन् भन्ने प्रतिक्रिया दिए थिए ।अमेरिकाले अफगानिस्तानमा भइरहेको भारतीय लगानी र सुरक्षाबारे चिन्ता प्रकट गरेको छ भने भारतले अफगानिस्तानको लोकतन्त्रबारे चिन्ता गरेको छ । दुवै देश अफगान समस्याको समाधान सैन्य तरिकाबाट सम्भव नभएको निष्कर्षमा पुगेका छन् । तालिबानले सैनिक बलबाट सत्ता कब्जा गर्ने होइन कि बातचितद्वारा समस्या समाधान गर्नुपर्ने अमेरिकी विदेशमन्त्रीले भारत भ्रमणका क्रममा बताएका छन् । अमेरिकी सेनाले अगस्टको अन्त्यसम्म अफगानिस्तान छाडेर गए पनि त्यहाँ अमेरिका सक्रिय नै रहने विदेशमन्त्रीले बताएका छन्, जसबाट भारतलाई केही राहत महसुस भएको छ ।सन् २००१ पछि भारतले अमेरिकालाई समर्थन जनाएको तालिबानीहरुले बुझेका छन् । यसले गर्दा भारतले तालिबानीसँग सम्बन्ध बढाउन सकेको छैन । भर्खरै पर्दा पछाडिबाट तालिबानी नेताहरूसँग भारतले अनौपचारिक सम्बन्ध बढाउन थालेको भारतीय मिडियाले चर्चा गरेका छन् ।चिनियाँ ‘फ्याक्टर’अफगानिस्तानमा चीनको ठूलो आर्थिक लगानी छ । त्यहाँ ४० करोड डलर बराबरको चिनियाँ लगानी रहेको अनुमान गरिएको छ । रोचक त के छ भने अफगान सरकार र विद्रोही तालिबान, दुबैसँग  चीन सम्पर्कमै रहेको विश्लेषकहरू बताउँछन् । यही सम्बन्धका कारणले गर्दा अफगान सरकार र तालिबान विद्रोहीहरुबीच मध्यस्थकर्ताको भूमिका खेल्न सक्ने हैसियत चीनले बनाएको छ ।सन् १९९६ मा तालिबानीहरु सत्तामा आउँदा पनि चीनले उसित कूटनीतिक सम्बन्ध बढाउने प्रयास गरेको थियो । त्यसर्थ अहिले अफगान सरकार र तालिबानीबीच चीनले मध्यस्थता गरायो भने त्यसलाई अचम्म नमाने हुने अन्तर्राष्ट्रिय मामिलाका जानकारहरूको तर्क छ । यसमा चीनले पाकिस्तानलाई पनि साथमै लिएर अघि बढ्न चाहेको छ ।चीनले सरकार र विद्रोहीबीच मध्यस्थताका साथै अफगानिस्तानलाई ठूलो आर्थिक सहायता पनि गर्न सक्छ । किनभने, चीनको बेल्ट एन्ड रोड इनिसिएटिभ (बीआरआई) प्रोजेक्टले अफगानिस्तानलाई पनि छुन्छ । काबुलदेखि पेसावर हुँदै सिपेकसम्म एक्सप्रेस रोड जोड्न सके चीनलाई ठूलो व्यापारिक लाभ हुनेछ ।तालिबानीहरुले पनि अफगानिस्तानको पुनर्निर्माणमा लगानीका लागि चीनसँग छलफल गरिने यस अघिदेखि नै बताउँदै आएका छन् ।अफगानिस्तानको सन्दर्भमा चीनको केही सुरक्षा चासो पनि देखिन्छ । खासगरी सिञ्जियाङ प्रान्तमा अफगानिस्तानबाट मुस्लिम आतंकवादीहरुको घुसपैठ हुन सक्ने चीनलाई डर छ । अफगानिस्तानको अस्थिरताको असर चीनको मुस्लिम बाहुल्य सिञ्जियान प्रान्तमा पर्न सक्छ, जसमा चीन चिन्तित छ । त्यसैले चीन तालिबान र आफगान सरकारबीच मध्यस्थता गराएर शान्ति स्थापना गर्न चाहन्छ ।बुधबार तालिबानी नेताहरूसँगको वार्तामा पनि चीनले इस्ट तुर्किस्तान इस्लामिक मुभमेन्टसँगको सम्बन्ध तोड्न तालिबानी नेताहरूलाई आग्रह गरेको सञ्चार माध्यममा खबर आएका छन् । चीन विरोधी गतिविधि गरिरहेको  यो सङ्गठनलाई संयुक्त राष्ट्र सङ्घले पनि आतङ्कवादी सङ्गठनको सूचीमा राखेको हुनाले उविरुद्ध मिलेर लड्नुपर्ने चीनले तालिबानी नेताहरूलाई भनेको समाचार आएका छन् ।भारतकै सन्दर्भमा कुरा गर्ने हो भने तालिबानसँग जोडिएका जैश, लश्कर, हक्कानी जस्ता आतंकवादीहरुको छवि भारतविरोधी छ । स्वयं तालिबानीहरुको छवि अमेरिकाविरोधी छ ।यिनै कारणहरूले गर्दा चीनले अफगान सरकार र त्यहाँको विद्रोहीबीच मध्यस्थता गरिदियो भने भारतको चिन्ता कम हुन्छ । किनभने, तालिबानीले जितेर आएको सत्ताभन्दा सम्झौताबाट आएको सत्ता भारतप्रति नरम हुने उसको विश्लेषण छ ।चीनबाहेक अरू कुनै पनि देश तालिबान र त्यहाँको सरकारबीच मध्यस्थता गराउने पक्षमा छैनन् । अमेरिकाले सेना फर्काउँदैछ । रसियाले कुनै सहयोग नगर्ने भनिसकेको छ ।त्रिकोणात्मक द्वन्द्वअफगानिस्तानमा अहिले भारत, चीन र अमेरिकाको त्रिकोणात्मक शक्ति सङ्घर्ष देखिन्छ । दुवैको लगानी रहेको हुनाले अफगानिस्तानमा कसले बढी प्रभाव पार्ने भन्ने भारत र चीनबीच होडबाजी छ ।अफगानिस्तानको शान्ति स्थापनामा यदि चीनको मध्यस्थता सफल भयो भने त्यहाँ पाकिस्तान र चीन हाबी हुन गई भारतीय प्रभाव कमजोर हुने चिन्ता नयाँ दिल्लीलाई छ । अमेरिकालाई पनि यही चिन्ता छ ।अमेरिकाले बाहिर विरोध नजनाए पनि भित्रीरुपमा अफगान मामिलामा चीनले पहलकदमी नलेओस् भन्ने चाहन्छ । चीनले भूमिका त खेलोस् तर हस्तक्षेपको तहसम्म नजाओस् भन्ने अमेरिकी रणनीति देखिन्छ । बरु भारतले अफगानिस्तानमा प्रभाव बढाओस् भन्ने अमेरिकी इच्छा छ । बरु यसका लागि चीनलाई छेक्न अमेरिकाले भारत–पाक सम्बन्ध सुधार होस् भन्ने चाहेको देखिन्छ, जुन त्यति सहज देखिँदैन ।उता, पाकिस्तान र अफगान सरकारको सम्बन्ध पनि खासै राम्रो छैन । पाकिस्तानले तालिबानीलाई सहयोग गरिरहेको अफगान सरकारको आरोप छ भने पाकिस्तानले चाहिँ छिमेकी देश अफगानिस्तानको अस्थिरताको सबैभन्दा बढी मार आफूले भोगिरहेको र तालिबानीहरुको घुसपैठबाट दुःख पाइरहेको बताउने गरेको छ । तथापि अफगानिस्तानको मामिलामा पाकिस्तान र चीनबीच सहकार्य हुने सम्भावना मंगलबार बेइजिङमा दुई देशका विदेशमन्त्रीको भेटले पनि देखाइसकेको छ । भविष्यको चिन्ताअब अफगानिस्तानको भविष्य कस्तो होला ? यो १९९० को दशकै चरमपन्थी बाटोका जान्छ या लोकतन्त्रको बाटोमा हिँड्छ ? यो विषय सम्भवतः त्यहाँको द्वन्द्व कसरी निरूपण हुनेछ भन्ने कुरामा भर पर्न सक्छ ।तालिबानले सैन्य बलबाट सत्ता कब्जा गर्छ या अफगान सरकारसँग सम्झौता भएर द्वन्द्व समाधान हुन्छ ? सम्झौताबाटै द्वन्द्वको समाधान भयो भने शायद अफगानिस्तान १९९० को जस्तो निरंकुशतातर्फ जाने छैन र त्यहाँ लोकतान्त्रिक शासन कायम हुन सक्नेछ ।नेपाललाई पर्ने असरअफगानिस्तानको विषयलाई लिएर भारत र चीनबीच भइरहेको रस्साकस्सी नेपाललाई प्रत्यक्ष प्रभाव नपारे पनि दुई छिमेकीको सम्बन्धमा तिक्तता आयो भने त्यसको असर नेपालमाथि पर्न सक्छ । साथै यो मामिलाका कारण भारत र अमेरिकाबीच हुने सहकार्यको असर पनि नेपालमाथि पर्न सक्छ ।प्रत्यक्ष प्रभावकै कुरा गर्ने हो भने अफगानिस्तानमा नेपाली कामदारहरू कार्यरत रहेको यथार्थलाई हामीले बिर्सन सक्दैनौँ । इराक र अफगानिस्तान वैधानिक रोजगार गन्तव्य होइनन् । तर, ती देशमा नेपालीहरू रोजगारी गर्न गएको यथार्थ छ ।अफगानिस्तानमा विशेष गरी अमेरिकी परियोजनामा नेपालीहरू सुरक्षा गार्डका रूपमा जाने गरेका थिए । त्यहाँ नेपालीको सङ्ख्या कति छ भन्ने यकिन आँकडा पनि हाम्रो परराष्ट्र मन्त्रालयसँग छैन ।तथापि के भन्न सकिन्छ भने अमेरिकी सेनाको फिर्तीसँगै अब त्यहाँ नेपाली कामदारहरूको सुरक्षामाथि प्रश्न उठ्ने र उनीहरूको रोजगारी गुम्ने लगभग पक्कापक्की छ ।अफगानिस्तानमा रहेका नेपालीहरूको सुरक्षाबारे नेपाल सरकारले बेलैमा सोचोस् ।#तालिबान