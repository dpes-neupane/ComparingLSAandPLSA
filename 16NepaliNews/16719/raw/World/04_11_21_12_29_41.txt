अफगानिस्तानबाट अमेरिकी र नेटो सैनिकको बर्हिगमनले छिमेकी राष्ट्रहरुसामु महत्वपूर्ण सवाल छाडेको छ । विदेशी सैनिकहरु फर्किँदैछन् र तालिवानी लडाकुहरुको पकड बढ्दैछ । अफगानिस्तानमा स्थिरता ल्याउनका लागि सहकार्य गर्ने वा यसलाई फेरि क्षेत्रीय स्वार्थको रणभूमि बनाउने ? यसको निर्णय छिमेकी देशहरुले गर्नुपर्नेछ । यो निर्णयले अफगानिस्तान मात्र नभएर पुरै क्षेत्रको कोर्ष निर्धारण गर्नेछ ।अहिलेको अवस्थामा छिमेकीहरुले रणभूमि नै बनाउन चाहेको संकेत मिल्छ । अफगानिस्तानमा हिंसात्मक आक्रमण तिव्र बनाइरहेका तालिवान र आईएसआईसलाई क्षेत्रीय खेलाडीहरूले सहयोग गरिरहेका छन् ।यी शक्तिको प्रभाव कम गर्न अफगानी जनताले त्यही गर्नेछन्, जो सधैं गर्दै आइरहेका छन् ः बलियो बन्दै गएका लडाकुविरुद्ध प्रतिरोध गर्ने, विदेश भाग्ने वा मर्ने ।तर, अस्थिरता अफगानिस्तानको बोर्डरमा मात्रै सीमित हुनेछैन । यो पक्कै पनि यसबाट बाहिर फैलनेछ र पुरै क्षेत्रलाई अस्थिर बनाउनेछ ।यदि हाम्रा छिमेकीहरूले आफ्नो सीमाभित्र शान्ति चाहन्छन् भने उनीहरुले पर्दापछाडि डिल गर्न छाड्नुपर्छ र अफगानिस्तानलाई हेर्ने दृष्टिकोणमा परिवर्तन ल्याउनुपर्छ । उनीहरुले अफगानिस्तानमा स्थिरता ल्याउनका लागि गम्भीर रुपमा क्षेत्रीय सहकार्य गर्नुपर्छ ।पछिल्ला केही सातामा तालिवानले अफगानिस्तानको युद्धभूमिमा ठूलो फाइदा उठाइरहेको छ । उसले १ सयभन्दा धेरै जिल्लाहरु कब्जा गरेको छ, उसका लडाकुहरुले धेरै प्रान्तीय राजधानीहरू कब्जामा लिएका छन् । उनीहरु अझै ठूलो आक्रमण गर्ने तयारीमा छन् ।उनीहरुले केही सीमा नाका पनि नियन्त्रणमा लिएका छन्, जसकारण अफगानिस्तान आयात हुने सामाग्रीहरुको राजस्व उठाउने अवसर उनीहरुलाई मिलेको छ । उनीहरुले अफगानी जनतामाथि अभाव र सरकारमाथि दबाव सिर्जना हुने गरी अत्यावश्यक सामाग्रीको ढुवानी पनि रोक्न सक्छन् ।यो अचानकको हमलाका लागि अफगान फौज तयार थिएन,  कमजोर र विभाजित अवस्थामा रहेका राजनीतिक दलहरुका कारण उसको मनोबल गिरेको छ । जसका कारण, तालिवानको आक्रामकतालाई रोक्न सेना असफल छ ।यही समय, आईएसआईएलको अफगानिस्तान शाखाले आफ्नो उपस्थिति र अपरेशनल सामथ्र्यलाई बिस्तार गरेको छ । उसले काबुल र अन्य ठूला शहरमा ठूला आक्रमण गरिरहेको छ ।यही समय, अवैध ड्रग्सको उत्पादन अहिलेसम्मकै उच्च छ । मेमा संयुक्त राष्ट्रसंघको ड्रग्स र अपराध कार्यालयले सार्वजनिक गरेको आँकडाअनुसार ड्रग्स उत्पादनमा २०१९ को दाँजोमा ३७ प्रतिशतले वृद्धि भएको छ ।ड्रग्सको उत्पादन र तस्करी तालिवानका लागि आयको राम्रो स्रोत बनेको छ । ड्रग्स माफियासँगको नेक्ससले उसलाई थप सुदृढ बनाएको छ, उसको प्रभुत्व पहिलेभन्दा थप बलियो भएको छ । उसले यस्तो नेटवर्कलाई ईरान, पाकिस्तान र मध्य एशियाली देशहरुमात्रै नभएर युरोप र पूर्वी एशियामा पनि बिस्तार गरेको छ ।तालिवानी लडाकुको प्रभूत्व बढेमा वा अर्को ठूलो छद्म युद्ध चलेमा यो पूरै क्षेत्र अस्थिर हुनेछ, बाँकी एशिया र युरोपमा पनि यसको प्रभाव देखिनेछ ।यसले अन्ततः ठूलोरुपमा शरणार्थी संकट निम्त्याउनेछ, जसले १९८० को दशकको सोभियत–अफगान युद्धपछिको  अवस्था वा वर्तमान समयको सिरिया युद्धको झल्को दिनेछ । टर्की र छिमेकी देशहरुले पहिलो लहरको ठूलो आप्रवासन समस्या अहिल्यै महसुस गरिसकेका छन् ।अफगानिस्तानमा पछिल्ला चार दशकयता ‘जिहादी’ सिद्धान्त अझै भयावहरुपमा मौलाएको छ । अमेरिका हारेको निचोड निकाल्दै क्षेत्रीय ‘जिहादी’ कट्टरपन्थीहरु खुसी भइरहेका छन् । उनीहरुले अन्ततः अफगानिस्तानलाई रणनीतिक इलाका बनाएर त्यहाँबाट आफ्नो अन्तर्राष्ट्रिय अपरेशन सुरु गर्नेछन् ।सर्वशक्तिशाली विश्व शक्ति पराजित भएको दृष्टिकोण बनाएर रमाउनुभन्दा ठूलो प्रेरणा अरु के हुन सक्ला । अब, उनीहरुले यस क्षेत्रका अन्य स्थानका लडाकु समूहहरुलाई शक्ति हातमा लिँदैछौं भनेर विश्वस्त तुल्याउनेछन् र हिंसात्मक गतिविधिलाई बढावा दिनेछन् ।अन्य देशहरुभन्दा पाकिस्तान धेरै जोखिमको अवस्थामा छ । हिंसात्मक विचारधाराको तिव्र बिस्तारले अहिल्यै यस देशको स्थिरतामा चुनौती खडा गरिसकेको छ ।सरकारलाई अपदस्थ गरेर तालिवानी सत्ता स्थापना गर्ने आशासहित पाकिस्तानी तालिवान र पाकिस्तानका अन्य लडाकु समूहहरूले देशभर हिंसात्मक आन्दोलन गर्न सक्छन् ।आफ्नो छिमेकमा कट्टरपन्थी सुन्नी सत्ता आएपछि ईरान पनि जोखिममा पर्नसक्छ । पछिल्ला वर्षहरुमा यो देशमा धेरै वटा आतंककारी आक्रमणहरू भए, र बढ्दो अतिवाद र आतंकवादको छाललाई शान्त बनाउन नसके यो थप बढ्नेछ ।यसबीच तालिवानको विजयले मध्य एशियाभरका धार्मिक अतिवादी वृत्तहरुलाई प्रेरणा दिनेछ ।हाम्रो सवालमा भन्नुपर्दा १९९० को दशक अर्थात् तालिवानी शासनकालमा जे थियो, अहिले त्यस्तो छैन । सांस्कृतिक र राजनीतिकरुपमा अफगानिस्तान परिवर्तित छ । हामीसँग अति शिक्षित र जागरुक युवा पुस्ता छ, तालिवानी शासन महसुस नगरेको अहिलेको पुस्ताले सञ्चार, कला, चिकित्सा, शिक्षा र खेलकुदमा जे उपलब्धि हासिल गरेको छ, त्यसमा नाटकिय प्रतिगमन हुने अवस्थालाई उनीहरुले स्वीकार्ने देखिँदैन ।हामी फेरि प्रतिरोध गर्नेछौं । तर, हाम्रा छिमेकीहरुले त्यस्ता अतिवादी विचारलाई हुर्काउन बन्द गर्नुपर्छ, जसले २१ औं शताब्दीको मानविय मुल्य–मान्यतालाई बोक्दैन ।तालिवान र अन्य अतिवादी दस्तालाई लगाम लगाएर कुदाउन सकिन्छ भन्ने कसैले ठान्छ भने त्यो दुविधामात्रै हो । अन्त्यमा, यी समूहहरु तर्कसंगत सोचाई नभएर आफ्नो खोक्रो दर्शनबाट अभिप्रेरित छन् ।तालिवानले पछिल्ला केही साता मच्चाएको हिंसा त्यही शैलीको छ, जो उसको शासनकालमा अफगानिस्तानमा निम्तिएको थियो । यो त्यस्तै छ, जस्तो आईएसआईएलले सिरिया र ईराकमा ग¥यो ।बन्दी बनाइएका सैनिकदेखि सर्वसाधारणको हत्यासम्म, सरकारी कार्यालयदेखि व्यक्तिको निजी सम्पत्ती लुटपाटसम्म, धार्मिक कर लाद्ने र जर्बजस्ती विवाह गराउने लगायत यो समूहका अराजक गतिविधिहरुले उसको क्रुर प्रकृति देखाउँछ । २१ औं शताब्दीको कुनै नियम वा मुल्य–मान्यताभित्र यो पर्दैन, सत्य यही हो ।संकट गहिरिएर अफगानिस्तानलाई ‘नार्को–अतिवादी’ देशमा परिणत हुन नदिनका लागि क्षेत्रीय शक्तिहरुले यो खतरालाई गम्भिर रुपमा लिनैपर्छ ।उनीहरुले अफगानिस्तानलाई स्थिर बनाउने साझा सुरक्षा योजनाअन्तर्गत बहुदेशीय सहकार्यको फ्रेमवर्क बनाउनुपर्छ र त्यसलाई लागु गर्नुपर्छ । पाकिस्तान र अफगानिस्तानको भूमिका यहाँ अझै विशेष छ किनकी यी देशहरुमा तालिवान र अन्य लडाकु दस्ताले शरण र सहयोग लिने गरेका छन् ।हाम्रो क्षेत्रको भविष्यका विषयमा ऐतिहासिक निर्णय गर्ने समय आएको छ । हामी फराकिलो सोच, प्रगतिशील र सह–अस्तित्वको मान्यताबाट निर्देशित शान्त क्षेत्रमा बस्न चाहन्छौं वा कहिल्यै नटुंगिने विध्वंसात्मक द्वन्द्वलाई निरन्तरता दिन चाहन्छौं ? अमेरिका र नेटोसँग अफगानिस्तानमै बस्ने वा छाड्ने भनेर रोज्न पाउने सुविधा छ । तर, हामी अफगानी जनता र छिमेकीहरूसँग छैन । आगामी साता र महिनामा गरिने निर्णयले हाम्रो सामुहिक भविष्य निर्धारण गर्नेछ ।अलजजिरामा प्रकाशित नाजिव शरीफीको विचार । अफगानी पत्रकार सुरक्षा कमिटीका अध्यक्ष शरीफी काबुल बस्छन् । 