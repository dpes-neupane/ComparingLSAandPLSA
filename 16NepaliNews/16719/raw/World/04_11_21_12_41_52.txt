पेरुले आफ्नो देशमा कोरोनाभाइरसको संक्रमणबाट ज्यान गुमाउनेको संख्या सच्याएको छ ।जोन्स हप्किन्स युनिभर्सिटीका अनुसार आँकडा सच्याए सँगै पेरुमा जनसंख्याको आधारमा सबैभन्दा धेरै कोरोना मृत्युदर भएको देश बनेको छ । ३ करोड ३० लाख जनसंख्या भएको देश पेरुले सुरुमा ६९,३४२ जनाको कोरोनाका कारण ज्यान गुमेको बताएको थियो । संसोधनपश्चात् यहाँ मृतकको संख्या १ लाख ८० हजार पुगेको छ । पेरुमा कोरोनाको कारण प्रति एक लाख मानिसमा पाँच सयभन्दा बढीको मृत्यु भएको छ ।प्रधानमन्त्री भायोलेटा बर्मुडेजले पेरुभियन र अन्तरराष्ट्रिय विज्ञको सल्लाहमा संख्या वृद्धि गरिएको जानकारी दिइन् ।यसअघि पेरुमा अन्य अवस्थामा मृत्यु हुने र कोरोनाकालमा भएको मृत्युको संख्यामा ठूलो अन्तर पाइएको थियो ।‘मानिसहरुलाई पछिल्लो जानकारीबाट सुशुचित गराउनु हाम्रो दायित्व हो जस्तो लाग्छ,’ बर्मुडेजले भनिन् ।पेरु ल्याटिन अमेरिकाको सबैभन्दा प्रभावित देशमध्येको एक हो । कोरोना महामारीका कारण पेरुमा स्वास्थ्य संस्था पूरै धरासयी भएको थियो भने अक्सिजनको अभाव पनि चुलिएको थियो ।