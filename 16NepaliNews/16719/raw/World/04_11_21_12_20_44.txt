अफगानिस्तानको पञ्जशीर घाटीमा तालिबान र विरोधी लडाकूबीच भारी संघर्षको खबर सार्वजनिक भइरहेका छन् ।तालिबानले आफूले केही क्षेत्र कब्जामा लिएको र नेशनल रेसिस्टेन्स फ्रन्टमाथि भारी क्षती पुर्याएको दाबी गरेको छ ।यता, फ्रन्टले उपत्यकामा प्रवेश गर्ने सबै मार्गमाथि नियन्त्रण लिएको र तालिबानले करिब सयजना लडाकूको क्षती व्यवहोर्नुपरेको बताएको छ ।पञ्जशीर एक्लो प्रान्त हो जुन अहिलेसम्म इस्लामी समूहको कब्जामा आएको छैन र त्यहाँ हज्जारौं विरोधी लडाकू जम्मा भएको पनि बताइँदैछ ।यो विरोधी समूहमा पूर्व उप–राष्ट्रपति अमरुल्लाह सालेह, अफगान सुरक्षा बलका पूर्व सदस्य र स्थानीय मिलिसिया समावेश छन् । यसको नेतृत्व त्यहाँको नेता अहमद मसूदले गरिरहेका छन् ।मसूदका पिता अहमद शाह मसूदले सन् १९८० मा रुसबाट र सन् १९९० मा तालिबानबाट पञ्जशीरलाई बचाएका थिए ।तालिबानले के भन्यो ?रोयटर्स समाचार एजेन्सीका अनुसार तालिबानका प्रवक्ता जबिहुल्लाह मुजाहिदले वार्ता असफल भएका कारण लडाकू पञ्जशीर उपत्यकामा प्रवेश गरेको बताए ।बीबीसी फारसीले विरोधी दलका प्रवक्ता फहीम दस्तीलाई उद्धृत गर्दै दुबै पक्षको मत भिन्न भएकोले वार्ता असफल हुन गएको जानकारी दिएको छ ।तालिबानसँग आफूहरु दुई मोर्चामा लडिरहेको र यतिबेला ३५० लडाकू मारिसकेको र थुप्रै पक्राउ गरिसकेको दस्तीले जानकारी दिए ।यद्यपि, दुबै पक्षको दाबी पुष्टि गर्न निकै मुश्किल छ ।