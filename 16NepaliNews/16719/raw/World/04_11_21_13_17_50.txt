पाकिस्तानको खैबर पख्तूनख्वा प्रान्तिय सरकारले एक छानविनपछि १२ प्रहरी अधिकारीहरुलाई बर्खास्त गरेको छ । केही दिनअघि एक हिन्दू मन्दिरमा भएको हमलापछि यो छानविन सुरु गरिएको थियो । यी अधिकारीहरुलाई मन्दिरको रक्षा गर्नमा भूमिका खेल्न नसकेको भन्दै कारबाही गरिएको हो । मन्दिरमा एक कट्टरपन्थी इस्लामिक पार्टीका सदस्यहरुको नेतृत्वमा एक भिडले हमला गरेको थियो । यसक्रममा सरकारले ३३ जना पुलिस अधिकारीहरुलाई एक वर्षका लागि निलम्बन गरेको छ । कोहट क्षेत्रका पुलिस उपमहानिरीक्षक तैयब हाफिज चिमाले घटनाको छानविनका लागि छानविनकर्ताका रुपमा जहीर शाहलाई नियुक्त गरेका थिए र एक साताभित्र रिपोर्ट पेश गर्न भनेका थिए । शाहले यस मामिलाई ७३ प्रहरी अधिकारीको छानविन गरे, र आफ्नो कर्तव्य निर्वाह गर्न असफल १२ प्रहरी अधिकारीलाई बर्खास्त गर्न सिफारिस गरे । साढे तीन सयभन्दा धेरै मानिसको भीडले गत डिसेम्बर महिनामा खैबर पख्तूनख्वाको करक जिल्लास्थित टेरी गाउँको एक मन्दिरमा हमला गरेका थिए । यी मानिसहरुले मन्दिरमा हानी पुु¥याउनुका साथै मन्दिर परिसरमा बनेको सन्तको समाधि स्थललाई पनि निशाना बनाएका थिए ।टेरी गाउँमा हिन्दूको संख्या निकै कम भएपनि आसपासका इलाकामा बस्ने ठूलो हिन्दू जनसंख्या यस प्राचिन मन्दिरको दर्शनका लागि आउने गरेका थिए । यसअघि १९९७ मा पनि यस मन्दिरमा कट्टरपन्थीहरुले हमला गरेर क्षति पु¥याएका थिए, त्यसपछि सरकारले यसलाई पुनर्निर्माण गरेको थियो । 