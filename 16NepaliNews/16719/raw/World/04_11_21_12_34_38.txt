लन्डन– कोरोनाविरुद्ध खोपको  दुवै डोज लगाएका इंग्ल्याण्डवासीहरुले आइसोलेशनमा बस्न नपर्ने भएको छ । यहि जुलाई १६ बाट लागू हुने गरि १८ वर्ष भन्दा कम उमेरका र खोपको दुवै डोज लगाइसकेका व्यक्तिहरुले आइसोलेशन बस्न नपर्ने भएको छ ।कोरोना संक्रमितको सम्पर्कमा आएपनि कोरोना पोजिटिभ नभएसम्म आइसोलेशन बस्न नपर्ने बेलायती स्वास्थ्यमन्त्री साजिद जाविदले बताएका छन् । जसको लागि  खोपको दोस्रो डोज लगाएको कम्तिमा दुई हप्ता भइसकेको हुनुपर्नेछ । तर, खोप लगाएका वा नलगाएका जो कोहिलाई कोरोना पोजिटिभ देखिएमा भने सेल्फ आइसोलेशनमा बस्नुपर्नेछ ।पछिल्लो समय बेलायतमा संक्रमणदर बढेपनि मृतक संख्या र अस्पताल भर्ना हुनेको संख्या अत्यन्त न्यून भएकोले खोपमाथिको विश्वसनीयता बढेको छ  ।  इंग्ल्याण्डमा खोपको दुवै डोज लगाएकाहरुलाई विभिन्न क्षेत्रमा  थप सहज गरिने अधिकारीहरुले बताउँदै आएका छन् । दुवै डोज खोप लगाएका अन्तरराष्ट्रिय उडानबाट आएका यात्रुहरूका सम्बन्धमा पनि सरकारले थप सहज पार्ने बताएको छ ।इंग्ल्याण्डमा विगत लामो समयदेखि जारी लकडाउन पनि यहि जुलाई १९ बाट अन्त हुने प्रधानमन्त्री बोरिस जोन्सनले सोमबार बताएका छन् । गत महिना नै लकडाउन अन्त गर्ने सरकारी रोडम्याप तय भएपनि ‘डेल्टा भेरियन्ट’ को संक्रमण तीव्र रुपमा बढेपछि थप चार हप्ताको लागि पछि धकेलिएको थियो ।पछिल्लो तथ्यांकलाई मध्यनजर गर्दै आउँदो हप्ता  समिक्षा गरेर लकडाउन सम्बन्धि विस्तृत जानकारी गराइने भएको छ । जुलाई १९ बाट  ६ जना भन्दा बढी जमघट गर्न नपाइने हालको नियम, पब र रेष्टुरेन्टमा टेबल सर्भिस, थिएटर र सिनेमा हलमा सिमित दर्शकको नियम पनि  हट्नेछ ।साथै, हालसम्म बन्द नाइट क्लब खुल्नेछन् भने घरैबाट काम गर्ने निर्देशिका पनि १६ महिनापछि  हटाइने भएको छ । विवाह, अन्त्येष्टी र अन्य इभेन्टमा जति पनि सहभागी हुन पाउनेछन् ।