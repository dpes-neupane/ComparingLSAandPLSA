पछिल्ला तीन दशकमा गर्मीका कारण मृत्युवरण गर्नेमध्ये एक तिहाईभन्दा धेरैको मृत्युका लागि मानवीय कार्य जिम्मेवार रहेको एक अध्ययनले जनाएको छ । मानव प्रेरित जलवायु परिवर्तनका कारण यस्तो अवस्था निम्तिएको निष्कर्ष सोमबार ‘नेचर क्लाइमेट चेन्ज’ पत्रिकामा प्रकाशित सोधले निकालेको छ । यस क्रममा ४३ देशका ७ सय ३२ स्थानबाट तथ्याङ्क संकलन गरिएको थियो ।बेलायतको लण्डन स्कुल अफ हाइजिन एन्ड ट्रपिकल मेडिसिन (एलएसएचटिएम) र स्विचरल्यान्डको युनिभिर्सिटी अफ बर्नका शोधकर्ताहरुले गर्मीका कारण मृत्युवरण गरिरहेका कुल मानिसमध्ये ३७ प्रतिशतको मृत्यु जलवायु परिवर्तनका कारण भएको पत्ता लगाए । एलएसएचटीएमका प्रोफेसर र अध्ययनमा संलग्न एन्टोनियो ग्यासपारिनीका अनुसार जलवायु परिवर्तनका कारण निम्तिएका स्वास्थ खतराबारे यो अहिलेसम्मकै सबैभन्दा ठूलो अध्ययन हो ।मानविय कार्यका कारण सिर्जित जलवायु परिवर्तनले मृत्युको खतरा कसरी बढाइरहेको छ भन्नेबारे अध्ययन गरिएको थियो ।यस्तो परिवर्तनको सबैभन्दा भयावह असर मध्य एवं दक्षिण अमेरिकी देशमा देखिएको छ । इक्वेडर र कोलम्बियामा गर्मीका कारण मृत्यु हुनेमध्ये ७६ प्रतिशतको मृत्युमा जलवायु परिवर्तन कारक रहेको देखिएको छ । त्यस्तै, दक्षिण(पूर्वी एशियामा यो आँकडा ४८ प्रतिशतदेखि ६१ प्रतिशतको बीचमा छ ।भविष्यमा गर्मीका कारण आउने प्रतिकुल परिणामबाट मानिसलाई बचाउनका लागि जलवायु परिवर्तनको रोकथामबारे कडा नीति बनाउन जरुरी रहेको यो अध्ययनले देखाएको छ ।अध्ययनका प्रथम लेखक युनिभर्सिटी अफ बर्नका एना एम बिसेडो क्याब्रेरा भन्छिन्, ‘यदी हामीले जलवायु परिवर्तनको रोकथामका लागि केही गरेनांै भने मृत्युको यो प्रतिशत अझै बढ्ने आशंका छ ।’क्याब्रेराका अनुसार अहिले वैश्विक तापक्रम एक डिग्री सेल्सियसले बढिरहेको छ । यदी यसरी नै वृद्धी भइरह्यो भने अवस्था भयावह हुने चेतावनी पनि उनले दिएकी छिन् ।