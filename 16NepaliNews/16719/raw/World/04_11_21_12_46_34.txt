इजरायल र प्यालेस्टाइनबीच केही वर्षयताकै हिंसात्मक द्वन्द्व रोकिने छाँटकाँट देखिएको छैन । बुधबार पनि इजरायलले हवाई हमला जारी राख्यो भने हमासले पनि रकेट आक्रमणलाई निरन्तरता दिएको छ । संयुक्त राष्ट्रसंघले पछिल्लो द्वन्द्व ‘युद्ध’ मा नै परिणत हुन सक्ने चेतावनी दिएको छ । ‘गोलाबारी तुरुन्त बन्द गरौँ । हामी युद्धतर्फ बढ्दैछौँ,’ मध्यपूर्वको शान्ति प्रक्रियाका संयुक्त राष्ट्रका विशेष संयोजक टोर वेन्सलेन्डले ट्वीट गर्दै आग्रह गरेका छन् ।गाजा क्षेत्रमा इजरायलले गरेको हवाई हमलामा परेर १७ जना बालबालिकासहित ६७ जनाले ज्यान गुमाइसकेका छन् भने ३ सय ८८ जना घाइते भएका छन् । इजरायलले यसमध्ये १५ जना हमासका विद्रोहीहरु रहेको दाबी गरेको छ । सोमबार यता गाजामा रहेका विद्रोहीहरुले १ हजारभन्दा बढी रकेट प्रहार गरेका छन् । यसबाट २ सयभन्दा इजरायली सर्वसाधारण घाइते भएका छन् । गत रातिमात्र तेल अभिभमा १३० वटा रकेट प्रहार भए जसले इजरायलको मुख्य अन्तर्राष्ट्रिय विमानस्थल नै बन्द गर्नुपरेको थियो । विद्रोहीहरुले प्रहार गरेका अधिकांश रकेटलाई इजरायलको हवाई प्रतिरक्षा प्रणाली आइरन डोमले रोक्न सफल भएको थियो । तर, केही रकेट भने तेल अभिभमा खसेको थियो । एउटा बसमा रकेट लागेर आगलागी हुँदा एक इजरायली महिलाले ज्यान गुमाएकी छिन् ।बुधबार प्यालेस्टेनी विद्रोहीहरुले गाजाबाट एन्टीट्यांक मिसाइल प्रहार गर्दा एक इजरायली सैनिक पनि मारिएको इजराजयलको डिफेन्स फोर्स (आईडीएफ) ले जनाएको छ । घटनामा दुईजना घाइते भएका थिए ।गाजामा इजरायलको हवाई हमला कयौँ भवनहरुका क्षति पुगेको छ । प्यालेस्टाइनका स्वास्थ्य मन्त्रालयका प्रवक्ता असरफ अल–किद्राका अनुसार हवाई हमलाका पीडितमध्ये ४३ प्रतिशत महिला र बालबालिका रहेका छन् । उनले इजरायले सचेतरुपमा सर्वसाधारणको घर र आवासीय क्षेत्रलाई निशाना बनाएको आरोप लगाए ।स्रोत : सीएनएन