टोक्यो ओलम्पिक प्रबन्धन समितिका प्रमुख योशिरो मोरीले महिलाको विषयमा आफ्नो अनुचित टिप्पणीका लागि माफी मागेका छन् । उनले महिलाको विषयमा गरेको टिप्पणीपछि उनको राजीनामाको माग उठिरहेको थियो । ८३ वर्षका योशिरो आफ्नो टिप्पणीबाट भलै पछि हटेका छन् तर उनले राजीनामा दिन भने अस्विकार गरेका छन् । उनले बुधबार जापानी ओलम्पिक समितिको बैठकमा भनेका थिए, ‘महिला असाध्यै बोल्छन् । यो बैठकमा महिलाहरु बोर्ड निर्देशकको रुपमा समावेश छन् त्यसैले यो बैठक निकै लामो हुनेछ ।’ओलम्पिक समितिको बोर्डमा अहिले २४ सदस्य छन् जसमध्ये पाँचजना महिला छन् । यो समितिले ओलम्पिकमा भाग लिने जापानी खेलाडीको चयन पनि गर्छ । सन् २०१९ मा समितिले समितिको बोर्डमा महिला निर्देशकको संख्या बढाएर ४० प्रतिशतसम्म गरिने निश्चित गरेको थियो । मोरी सन् २०००–०१ का बेला जापानका प्रधानमन्त्री भएकमा थिए । यतिबेला आफ्नो गैर कूटनीतिक बयानका कारण उनी थुप्रै पटक चर्चामा आए । 