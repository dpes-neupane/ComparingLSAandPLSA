सन् २०२१ को रसायनशास्त्रको नोबल प्राइज एकअर्काको ‘मिरर इमेज’ रहेका अणुहरुको विकास गर्ने दुई वैज्ञानिकहरूलाई प्रदान गरिने भएको छ । जर्मनीमा जन्मिएका बेन्जामिन लिस्ट र बेलायती डेभिड म्याकमिलनलाई स्टकहोममा आयोजित एक कार्यक्रमबीच विजेता घोषणा गरिएको हो । उनीहरुको रसायनिक टुलकिटलाई नयाँ औषधि र सोलार सेलमा प्रकाशलाई नियन्त्रण गर्न सक्ने अणुहरुको विकासका लागि प्रयोग भइरहेका छन् ।विजेताले कूल १ करोड क्रोना (८ लाख ४२ हजार ६११ डलर) प्राप्त गर्नेछन् । लिस्ट र म्याकमिलनको कामको मद्दतले असममित अणुहरु विकास गर्न सहज भएको छ, जहाँ रसायनहरु दुई संस्करणमा रहन्छन् जुन एउटा अर्काको मिरर इमेज हुन्छन् ।नोबेल कमिटीले उनीहरुको कामले अणुहरुको निर्माणलाई नयाँ उचाईंमा लगेको बताएको छ । कमिटीको सदस्य रहेका स्वीडेनको लन्ड विश्वविद्यालयका प्राध्यापक पिटर सोमफाइले दुई वैज्ञानिकको अध्ययनलाई ‘गेम चेन्जर’ भएको बताउँदै उसले मानव जातिलाई ठूलो फाइदा पु¥याउने आशा व्यक्त गरे ।स्वीडिस उद्योगपति अल्फ्रेड नोबलले सन् १८९६ मा मृत्युको ठीक एक वर्षअघि आफ्नो वसियतनामामा यो पुरस्कार स्थापना गर्ने घोषणा गरेका थिए । सन् १९०१ बाट पुरस्कार बाँड्न सुरु गरेयता १८७ जनाले रसायनशास्त्रको नोबेल पुरस्कार जितिसकेका छन् । यसमध्ये ७ जना मात्र महिला रहेका छन् । सबैभन्दा बढी अमेरिकाका ७२ र त्यसपछि जर्मनी र बेलायतका ३४–३४ जनाले यो पुरस्कार हात पारेका छन् । –बीबीसी