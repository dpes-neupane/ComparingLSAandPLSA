आफ्नै सहयोगीहरुलाई समेत पत्तो नदिई बोरिस जोनसन र क्यारी साइमन्डस्ले बिहे गरेका छन् । शनिबार वेस्ट मिनिस्टर क्याथरल भ्रमण गरिरहेका पर्यटकले पनि त्यहाँ ‘वर्षकै ठूलो वैवाहिक समारोह’ चल्दैछ भन्ने पत्तो पाएनन् ।  दिउँसो २ बजे, चर्च अचानक बन्द भएको आधा घण्टापछि प्रधानमन्त्रीको विवाह सुरु भयो । ५६ वर्षीय प्रधानमन्त्री र उनकी दुलही ३३ वर्षीय क्यारीले एक अर्कालाई किस गरे, सँगै बस्ने वाचा गरे । यस सुखद् अवसरमा उनीहरुका एक वर्षीय छोरा पनि उपस्थित थिए । क्यारी निकट स्रोतलाई उद्धृत गर्दै बेलायती पत्रिका द सनले लेखेको छ, ‘यो सबै कुरा निकै गोप्य र योजनाबद्ध रुपमा गरिएको थियो । यो गोप्यताले नै यो दिनलाई विशेष बनायो ।’यस समारोहमा ३० भन्दा कम अतिथीहरुलाई निम्त्याइएको थियो र उनीहरुलाई अन्तिम अवस्थामा मात्रै खबर पुगेको थियो । जबकी, बिहेको योजना भने ६ महिना अघिदेखि नै बनेको थियो । क्यारी प्रधानमन्त्री बोरिसकी तेस्री श्रीमती हुन् ।क्यारी र बोरिस सन् २०१८ देखि निकट बनेका थिए, जतिबेला बोरिस बेलायतको विदेशमन्त्री थिए । यस निकटतापछि बोरिसकी तत्कालीन श्रीमती मारिना ह्वीलरले डिभोर्स फाइल गरेकी थिइन् ।  जुलाई २०१९ मा बोरिस प्रधानमन्त्री बनेपछि क्यारी पनि प्रधानमन्त्रीकै आवास गृहमा सरिन् । फेब्रुअरी २९, २०२० मा यो दम्पत्तीले आफुहरुबीच ‘इन्गेजमेन्ट’ भइसकेको र पहिलो बच्चा जन्मन लागेको घोषणा गरेका थिए ।बोरिसको यो तेस्रो बिहे हो, सन् १९८७ मा उनले अलेग्रा मस्टयन ओवेनसँग बिहे गरेका थिए, तर १९९३ मा सम्बन्ध विच्छेद भयो, त्यसपछि उनले मोरिना ह्वीलरसँग बिहे गरे । यो दम्पतीका चार छोराछोरी समेत छन् । उनीहरुबीच २०१८ मा डिभोर्स भयो ।  #boris jonsan