बेलायतमा कोरोना संक्रमण दर निरन्तर उकालो लाग्दै गएको छ । ‘डिपार्टमेन्ट अफ हेल्थ एण्ड सोशल केयर’ ले शनिबार सार्वजनिक गरेको तथ्याँकअनुसार पछिल्लो २४ घन्टामा १८ हजार भन्दा बढी संक्रमित थपिएका थिए जुन संख्या गत वर्ष फेब्रुअरी यताकै उच्च हो । यसैगरी आज आइतबार सार्वजनिक तथ्याँकअनुसार थप १४ हजार ८७६ नयाँ संक्रमित थपिएका छन् । अघिल्लो दिनको तुलनामा केहि कम भएपनि समान्यतया वीकेन्डको तथ्याँक वास्तविक भन्दा फरक हुने गर्दछ । पछिल्लो एक सातामा डेल्टा भेरियन्टका कारण  संक्रमण दर ४४ प्रतिशतले वृद्धि भएको अधिकारीहरुले बताएका छन् । बेलायतमा हालसम्म  कुल संक्रमितको संख्या ४७ लाख ३२ हजार ४३२ पुगेको छ ।यसैगरी पछिल्लो २४ घन्टामा कोरोना संक्रमणका कारण थप ११ जनाको मृत्यु भएको छ । अघिल्लो दिन २३ जनाको निधन भएको स्वास्थ्य विभागको तथ्यांकमा उल्लेख छ ।  हालसम्म मृत्यु हुनेको संख्या एक लाख २८ एक सय पुगेको छ ।संक्रमण दर बढ्न थालेपछि इङ्ग्ल्यान्डमा थप चिन्ता बढेको छ । गत जुन २१ मा लकडाउन पूर्ण रुपमा खोल्ने सरकारको रोडम्याप संक्रमण बढेकै कारण  जुलाई १९ सम्मका लागि सारिएको थियो । तर, सरकारले सो मितिभन्दा अगावै लकडाउन खुला गर्ने धारणा सार्वजनिक गर्दै आएको छ । यसबारेमा थप जानकारी भोलि सोमबार सार्वजनिक गरिने बताइएको छ । तर, वैज्ञानिकहरुले भने लकडाउन खुलाउन हतार नगर्न सरकारलाई चेतावनी दिएका छन्।बेलायतमा ७ करोड ६७ लाखभन्दा बढी खोप वितरणबेलायतमा ७ करोड ६७ लाखभन्दा बढी डोज खोप वितरण भएको छ । जुन २७ सम्मको तथ्याँकअनुसार यहाँ ६१ दशमलव ६ प्रतिशत वयस्कहरुले खोपको दुवै डोज लगाइसकेका छन् भने ८४ दशमलव १  प्रतिशतले पहिलो डोज लगाएका छन् ।पछिल्लो तथ्याँकअनुसार बेलायतमा ७ करोड ६७ लाख ७४ हजार ९९० डोज खोप वितरण भइसकेको छ । जसमध्ये चार करोड ४३ लाख १४ हजार ७९० जनाले पहिलो र तीन करोड २४ लाख ६० हजार १९१ जनाले दोस्रो डोज लगाएका छन् ।#uk corona