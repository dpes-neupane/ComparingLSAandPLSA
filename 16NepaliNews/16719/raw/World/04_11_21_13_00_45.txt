लन्डन । कोरोना महामारीको बढ्दो प्रभावका कारण उच्च जोखिममा रहेको भन्दै  ३३ वटा ‘रेड लिष्ट’ मुलुकको सूचीमा परेको युरोपियन मुलुक पोर्चुगल उक्त सूचीबाट हट्ने भएको छ ।यहि मार्च  १९ शुक्रबार  बिहान ४ बजेबाट हाल लागू हुने गरि  ‘रेड लिष्ट’को सूचीबाट पोर्चुगललाई हटाइने बेलायतको यातायात विभागले जनाएको छ ।शुक्रबारबाट इंग्ल्याण्ड आउने पोर्चुगलका यात्रुहरुले अनिवार्य होटल क्वारेन्टिन वापतको १७५० पाउण्ड बुझाउनु नपर्ने र घरमै क्वारेन्टिन बस्न सक्नेछन् ।युरोपकै एकमात्र मुलुक पोर्चुगललाई गत फेब्रुअरी १५ बाट बेलायतले ‘रेड लिष्ट’ को सूचीमा राखेको थियो ।  तर, बेलायतले पोर्चुगलका डाइरेक्ट फ्लाइटलाई भने जनवरी १५ देखि नै प्रतिबन्ध लगाउँदै आएको थियो ।पोर्चुगललाई बेलायतको ‘रेड लिष्ट’ बाट हटाउनको लागि विश्वस्त दिलाउन  एक हप्तामा २४ हजारभन्दा बढी हस्ताक्षरसहितको निवेदन बेलायत सरकारसमक्ष  पेश गरिएको थियो ।कोरोना भाइरसका नयाँ ‘भेरियन्ट’ पाइएका मुख्यतया अफ्रिका तथा दक्षिण अमेरिका लगायत पोर्चुगल समेत गरि  ३३ वटा मुलुकलाई रेड लिष्टमा राखेको थियो ।कतार, ओमन र सोमालिया पनि ‘रेड लिष्ट’ मा कोरोना भाइरसको जोखिमलाई मध्यनजर गर्दै बेलायत सरकारले यसअघि जारी गरेको ‘रेड लिष्ट’ को सूचीमा केहि मुलुकलाई हटाएको छ भने अन्य केहि मुलुकलाई थप गरेको गरेको छ ।जसअनुसार ओमन, सोमालिया र कतारलाई भने बेलायतले ‘रेड लिष्ट’ को सूचीमा समावेश गर्ने भएको छ । कतार अन्तरराष्ट्रिय  विमानस्थल विशेषगरि एशिया र अष्ट्रेलियाका मुलुकको कनेक्टिंग फ्लाइटको लागि लोकप्रिय मानिन्छ ।‘रेड लिष्ट’ को सूचीमा कतार परेपछि नेपालबाट कतार हुँदै इंग्ल्याण्ड भित्रिने  यात्रुहरुलाई समेत असर पर्ने देखिन्छ ।‘रेड लिष्ट’  मुलुकबाट बेलायत फर्किएका यात्रुहरुले १० रातसम्म  अनिवार्य होटल क्वारेन्टिन बस्नुपर्नेछ । होटल क्वारेन्टिन बस्दाको खर्च वापत १७५० पाउण्ड स्वयंले व्यहोर्नुपर्ने छ ।यो नयाँ नियम लागू भएसँगै इथियोपिया,ओमन, सोमालिया र कतारबाट इंग्ल्याण्ड आउने ब्रिटिश र आइरिस बासिन्दा वा नागरिकहरुले सरकारद्वारा निर्धारित होटलमा १० दिन अनिवार्य क्वारेन्टाइन बस्नुपर्नेछ ।यसबाहेक अन्य यात्रुहरुलाई भने प्रवेशमा रोक लगाइनेछ । स्कटल्याण्ड, वेल्स र नर्दर्न आएरल्याण्डले भने आफ्नो छुट्टै नियम लागू गर्नेछन् ।होटेल क्वारेन्टिनबाट उन्मुक्ति पाउन आफ्नो यात्रा विवरणबारे झूटो बोलेको पाइएमा अधिकतम १० वर्षसम्मको कैद गरिने घोषणा गरिएको छ । त्यस्तै, ५ देखि १० हजार पाउन्डसम्मको जरिवाना पनि घोषणा भइसकेको छ ।