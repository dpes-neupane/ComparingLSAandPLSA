अमेरिकाका राष्ट्रपति बन्नुअघि जो बाइडेन पत्रकार जमाल खग्गोसीको हत्याको विषयमा साउदी अरबको भूमिकाको विषयमा निकै कडा थिए । यस्तो लाग्थ्यो कि उनी राष्ट्रपति बनेपछि पनि यो मामिलामा साउदी अरबको विषयमा कुनै पनि  लचकता देखाउने छैनन् ।राष्ट्रपतिको रुपमा उनले फेब्रुअरी महिनामा त्यो गोप्य रिपोर्ट जारी गर्न अनुमति दिएका थिए जसमा हत्याको मामिलामा साउदी अरबका युवराज मोहम्मद बिन–सलमानमाथि शंका गरिएको थियो ।यद्यपि, युवराजले हत्यामा आफ्नो कुनै पनि भूमिका नभएको बताउँदै आएका छन् ।तर राष्ट्रपति पद सम्हालेको ६ महिनाभन्दा पनि कम समयमा बाइडेन प्रशासनले युवराजका कान्छा भाइ तथा उप रक्षामन्त्री राजकुमार खालिद बिन सलमानको जोडदार स्वागत गरेका छन् ।अक्टोबर सन् २०१८ मा खग्गोसीको हत्यापछि साउदी अरबबाट अमेरिकामा यो पहिलो उच्च स्तरीय यात्रा हो ।लण्डनको थिङ्क ट्याङ्क रोयल युनाइटेड सर्भिसेज इन्स्टिच्युटमा असोसिएट फेलो माइकल स्टिफेन्स भन्छन्, ‘युवराज सलमान र साउदी अरबको छवी पुनः स्थापित गर्नका लागि (रोयल कोर्टमा एमबीएस सर्कलभित्र) अत्यधिक व्यापक रुपमा एक ठोस् प्रयास गरिएको छ । साउदी अरब आर्थिक अवसरमा बढी नै ध्यान दिइरहेको छ र क्षेत्रीय सुरक्षाको विषयमा दिइने उग्र बयानलाई कम गरिएको छ ।’के युवराजले माफी पाए ?के यसको अर्थ पश्चिमले युवराज सलमानलाई माफी दिएको हो त ?होइन, अझ विशेषगरी मानवाधिकार संस्थाले त कुनै पनि हालतमा होइन । यसमा संयुक्त राष्ट्र पनि समावेश छ जसले लगातार मोहम्मद बिन सलमानविरुद्ध पूर्ण रुपमा स्वतन्त्र अनुसन्धानको माग गर्ने गर्छ ।सन् २०१८ मा टर्कीको इस्तानबुलस्थित साउदी दूतावासमा युवराज सलमानका आलोचक रहेका पत्रकार जमाल खग्गोसीको हत्या गरिएको थियो ।यसका लागि १५ साउदी अधिकारी दुई सरकारी जेट्समा इस्तानबुल पुगेका थिए जहाँ उनीहरुले जमाल खग्गोसीको हत्या गरेका थिए ।जमाल खग्गोसी साउदी दूतावास पुग्ने बित्तिकै उनको घाँटी थिचेर हत्या गरियो र उनको शवलाई टुक्रा बनाएर नष्ट गरियो ।साउदी अरबबाट टाढा हुन सहज छैनःआफ्नो दुई दिवसीय यात्राका क्रममा राजकुमार खालिद बिन सलमानले अमेरिकी विदेशमन्त्री एन्टनी ब्लिङ्कन, राष्ट्रपतिका राष्ट्रिय सुरक्षा सल्लाहकार जेक सालिविन, रक्षामन्त्री लोयड अस्टिन र चेयरम्यान अफ द जोइन्ट चिफ्स जनरल मार्कसँग भेटघाट गरे ।भलै राजकुमार खालिदको भ्रमणबारे पहिला नै घोषणा नगरेपनि यो सूचीले यो संकेत दिन्छ कि साउदी अरबलाई अमेरिकाले कति महत्व दिन्छ ।यी बैठकका बेला थुप्रै मुद्दामा चर्चा गरियो जस्तै – यमनमा युद्ध । यमनमा इरान समर्थिन हुती विद्रोहीलाई हराउन विफल भएपछि साउदी अरब त्यहाँबाट बाहिर निस्कने कोसिस गरिरहेको छ ।यसबाहेक ऊर्जा, तेल बजार र इरानको परमाणु सम्झौताको अस्थायी रुपमा पुनः सुरु हुनेलगायतका विषयमा पनि कुराकानी भयो ।अफगानिस्तान पनि एउटा मुद्दा रह्यो जहाँबाट अमेरिकी सेना फिर्ता आइरहेको छ र अमेरिकालाई तालिबानी शासनबीच अल–कायदाले बलियो हुने मौका पाउने हो कि भन्ने डर छ ।साउदी अरबबारे बुझ्ने कुटनीतिज्ञका अनुसार कहिलेकाँही यो देशसँग व्यवहार गर्न मुश्किल पर्न सक्छ । पश्चिम देशमा युवराजको विषयमा शंका सायद आजीवन चल्नेछ ।माइकल स्टीफन्स भन्छन्, ‘एमबीएसका लागि स्थिति अहिले पनि सहज छैन । पश्चिमी देश पूर्ण रुपमा समावेश हुन थप समय लाग्नेछ तर साउदी अरबका लाथि स्थिति राम्रो भइरहेको छ र कुनै न कुनै बेला ऊ पुनः पश्चिमी देशको भ्रमणमा आउनेछ ।’बीबीसी   