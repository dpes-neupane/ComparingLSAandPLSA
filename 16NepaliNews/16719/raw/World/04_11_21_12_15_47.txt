इक्वेडरमा जेलमा राखिएका बन्दीहरुबीच गोल हानाहान हुँदा कम्तिमा २४ जनाको मृत्यु भएको छ । त्यस्तै, ४२ जनाभन्दा धेरै घाइते भएका छन् ।  गुवायस राज्यस्थित गुवायाक्विलमा रहेको जेलमा गोली चलेको हो । लस लोबोस र लस चोनेरोस बन्दीहरुबीच विवाद हुँदा गोली र चक्कु हानाहान भएको अधिकारीहरुले बताएका छन् । गर्भनर पाब्लो अरोसमेनाले मंगलबार पत्रकार सम्मेलनमा जेलभित्र कानून व्यवस्थाको प्रत्याभूति दिलाउनका लागि आदेश गरिएको बताए । क्षेत्रीय प्रहरी कमाण्डर जनरल फाउस्तो ब्युनानोले केही व्यक्तिको गोली लागेर तथा केहीको हाते ग्रिनेड पड्कता मृत्यु भएको बताए ।  बन्दीहरुले जेलको झ्यालबाट गोली चलाइरहेको टेलिभिजन फुटेजमा देखिन्छ । इक्वेडरका जेलहरु मेक्सिकोका ड्रग माफियाहरूसँग सम्बन्ध राख्ने बन्दीहरु बीचको रणभूमीजस्तै बनेका छन् । गुवायाक्विल शहर दक्षिण अमेरिकाबाट संयुक्त राज्य अमेरिकासहितका उत्तर अमेरिकी देशमा कोकिन तस्करी हुने हब बनेको छ ।  गत साता प्रहरीले दुई पेस्तोल, एउटा रिभल्वर, ५ सय राउन्ड बुलेट, हाते ग्रिनेड,चक्कु तथा बिस्फोट पदार्थहरु गुवायाक्विल शहरका जेलहरूबाट बरामद गरेको थियो । 