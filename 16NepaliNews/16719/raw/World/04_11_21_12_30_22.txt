दैनिक भास्कर समूहले पछिल्लो ६ वर्षको अवधिमा ७ सय करोड भारु बराबरको आय लुकाएको भारतीय वित्त मन्त्रालयले एक प्रेस विज्ञप्तिमार्फत बताएको छ । आयकर विभागले गत बिहीबार अर्थात् २२ जुलाईका दिन भारतको प्रमुख मिडिया समूहमध्ये एक रहेको दैनिक भास्करको कयौँ ठेगानामा छापा मारेको थियो ।सेन्ट्रल बोर्ड अफ डाइरेक्ट ट्याक्सेस (सीबीडीटी) को प्रवक्ता सुरभि आहलूवालियाले दैनिक भास्करका ठेगानाहरूमा आयकर विभागले कारबाही गरेको पुष्टि गरेकी थिइन् । यसबारे सरकारको ठूलो आलोचना भएको थियो । सरकारविरोधी ‘सत्य’ खबर प्रसारण गरेको कारण दैनिक भास्करलाई निशाना बनाइएको आरोप समेत लगाइएको थियो ।त्यसपछि २२ तारिखमा भएको छापाबारे वित्त मन्त्रालयले एक प्रेस विज्ञप्ति जारी गरेको हो । जसमा आयकर विभागले आयकर अधिनियम १९६१ को आधार १३२ अन्तरगत छापा मारेको प्रस्ट पारिएको छ । यो समूह मिडियाको साथै विद्युत्, कपडा र रियल स्टेटसमेत कयौँ कारोबारमा सामेल छ । वित्त मन्त्रालयका अनुसार समूहको ६ हजार करोड रुपैयाँभन्दा बढीको वार्षिक कारोबार रहेको छ । समूहमा होल्डिङ र सहायक कम्पनीसहित १ सयभन्दा बढी कम्पनी रहेका छन् ।छापाका दौरान समूहले आफ्नो कर्मचारीको नाममा कयौँ कम्पनी सञ्चालन गरिरहेको पत्ता लागेको वित्त मन्त्रालयले दाबी गरेको छ । यसको प्रयोग फर्जी खर्चको बुकिङ र फन्डको रुटिङका लागि गरिएको मन्त्रालयको आरोप छ ।कयौँ कर्मचारीलाई आफ्नो नाममा यस्तो कम्पनी रहेको समेत थाहा नभएको छापाका दौरान पत्ता लागेको पनि बताइएको छ । यस्ता उपाय अपनाएर ६ वर्षको अवधिमा करिब ७ सय करोड भारतीय रुपैयाँ बराबरको आय लुकाइएको मन्त्रालयको आरोप छ । यो रकम अझ बढी हुन सक्ने पनि मन्त्रालयले बताएको छ । बीबीसी#दैनिक भास्कर