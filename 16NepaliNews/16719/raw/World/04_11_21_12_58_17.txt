इजिप्टको स्वेज नहरमा बालुवामा फसेको मालवाहक जहाजका कारण जहाजको आवागमन ठप्प भएको छ ।यो जामका कारण कच्चा तेलको आपूर्तिमा बाधा उत्पन्न हुने आशंका पैदा भएको छ । यसैकारण बुधबार बच्चा तेल करिब पाँच प्रतिशत महँगो भएको छ ।यसैबीच इजिप्टले स्वेज नहरको पुरानो च्यानललाई पुनः खोलेको छ । बालुवामा फसेका जहाजलाई निकाल्नु अघि केही अन्य जहाजलाई निकाल्नका लागि बाटो बनाउनका लागि यस्तो गरिएको हो ।स्वेज नहर अथोरिटीका एक अधिकारीलाई उद्धृत गर्दै कायरो २४ न्यूजले एवर गिवेनलाई निकाल्न थुप्रै दिन लाग्न सक्ने जानकारी दिएको छ । ४०० मिटर लामो र ५९ मिटर चौडा अर्थात् फुटबलका चार मैदान जति ठूलो यो जहाजलाई तान्नका लागि आठ नाउबाहेक बालुवा निकाल्ने मेसिन पनि काममा जुटेको छ ।अधिकारीले जहाजलाई सुरक्षित निकालेर स्वेज नहरमा यातायात पुनः सुचारु गर्ने आफ्नो प्राथमिकता रहेको बताएका छन् ।यस्तै, जहाजका मालिक कम्पनी बीएमएसले उनको जहाज बालुवाबाट बाहिर निकालिएको भन्ने कुरालाई अस्विकार गरेका छन् । कम्पनीका अनुसार चालक दलका सबै सदस्य सुरक्षित छन् र कसैलाई कुनै शारीरिक हानी भएको छैन ।यो घटना स्थानीय समयानुसार मंगलबार बिहान ७ः४० मा स्वेज बन्दरगाहको उत्तरमा भएको हो । फसेको जहान चीनबाट नेदरल्याण्डको बन्दरगाह शहर रोटेरडम जाँदै थियो । पनामामा रजिस्टर्ड यो जहाज उत्तरमा भूमध्यसागरतर्फ जाँदै गर्दा स्वेज नहर हुँदै यात्रा गरिरहेको थियो ।सन् २०१८ मा बनेको र ताइवानको ट्रान्सपोर्ट कम्पनी एवरग्रीन मरीनद्वारा सञ्चालित यो जहाजले तीब्र हावाका कारण नियन्त्रण गुमाएका कारण त्यहाँ फसेको बताइन्छ । यसैकारण त्यहाँबाट यात्रा गर्ने थुप्रै जहाजको यात्रा रोकिएको हो । 