 म्यानमारमा भएको सैन्य ‘कू’को विरोधमा शनिबार प्रदर्शनमा उत्रिएका १ सयभन्दा बढी सर्वसाधारणको हत्याको सर्वत्र विरोध भइरहेको छ । विश्वका १२ देशका रक्षामन्त्रीहरुले वक्तव्य नै जारी गर्दै उक्त घटनाको भत्सर्ना गरेका छन् । फेब्रुअरीमा गरिएको ‘कू’ यता शनिबार हालसम्मकै हिंसात्मक दिन बनेको थियो ।यता, ‘कू’ को नेतृत्व गरेका मिन आउङ ह्लाइङ र अन्य जनरलहरूले भने सो रात भव्य पार्टी आयोजना गरेको बीबीसीले जनाएको छ । शनिबार राति वार्षिकरुपमा मनाइने एनुअल आर्म्ड फोर्सेस डे को अवसरमा भव्य पार्टीको आयोजना गरिएको थियो । सन् १९४५ मा जापानले देशमा कब्जा जमाएपछि शुरु गरिएको सैन्य विद्रोहको सम्झनामा यो दिनलाई मनाउने गरिन्छ ।राज्यद्वारा सञ्चालित टेलिभिजनबाट साभार गरेर सामाजिक सञ्जालमा सेयर गरिएका तस्विरहरुमा सैन्य अधिकारीहरु उक्त पार्टीमा भाग लिइरहेको देख्न सकिन्छ । जनरल मिन आउङ ह्लाइङलाई सेतो युनिफर्ममा रेड कार्पेटमा मुस्कुराउँदै हिँडिरहेको पनि देख्न सकिन्छ । त्यस्तै, भव्य डिनर कार्यक्रमका दृश्यहरु पनि समाजिक सञ्जालमा ब्यापक सेयर भएका छन् । सेनाको उक्त कार्यको ब्यापक आलोचना भइरहेको छ ।Dear World, We #Myanmar no longer call or view armed gangs led by Ma Aa La our Armed Forces. We call them Naypyidaw #Terrorists. Respect our overwhelming public's consensus view. At dinner parties these terrorists wear tuxedo. pic.twitter.com/Gv6Ab8qodJ— maung zarni (@drzarni) March 28, 2021शनिबार बिहान सैन्य परेडको पनि आयोजना गरिएको जसमा जनरल मिनले आफूले प्रजातन्त्रको रक्षा गर्न चाहेको उल्लेख गर्दै हिंस्रक गतिविधि गर्नेहरुलाई चेतावनी दिएका थिए । उक्त कार्यक्रममा रुस, चीन, भारत, पाकिस्तान, बंगलादेश, भियतनाम, लाओस र थाइल्याण्डका प्रतिनिधिहरुले भाग लिएका थिए ।आइतबार एक दिनअघि मारिएका प्रदर्शनकारीहरुको अन्त्येष्टि आयोजना गरिएको थियो । सैनिकहरुले उक्त कार्यक्रममा समेत हस्तक्षेप गरेको खबरहरु प्रकाशित भएका छन् । हालसम्म विरोध प्रदर्शनमा मारिनेको संख्या ४ सय नाघिसकेको छ ।दक्षिण पूर्वी एसियाली राष्ट्रमा गत वर्ष भएको निर्वाचनमा आङ सान सूचीको पार्टी नेसनल लिग फर डेमोक्रेसीले बहुमत हासिल गरेको थियो । तर, सेनाले उक्त निर्वाचनमा धाँधली भएको भन्दै शासन सत्ता आफ्नो हातमा लिएको छ । 