 एक छात्राले विश्वविद्यालयको इमेल पाएपछि आत्महत्या गरेकी छिन् । उक्त इमेलमा उनी फेल भएको बताइएको थियो । २१ वर्षकी म्यारेड फौल्क्स, यूकेको नर्थ वेल्सस्थित एङ्गलेसेमा जुलाई ८ तारिखमा नजिकैको ब्रिटानिया पुलबाट हाम फालेर आत्महत्या गरेकी छिन् ।कार्डिफ युनिभर्सिटीकी विद्यार्थी फर्मास्यूटिकल्सको दोस्रो वर्षमा अध्ययनरत थिइन् । डेली मेलका अनुसार उनले निकै लामो समयदेखि विभिन्न फर्मास्यूटिकल्समा पार्ट टाइम काम गर्दै आएकी थिइन् । स्रोतका अनुसार म्यारेडले विश्वविद्यालयका अटोमेटेड इमेल पाएकी थिइन् । उक्त मेलमा उनी फेल भएका कारण तेस्रो वर्षमा प्रवेश गर्न नसकेको बताइएको थियो ।एउटा मेलमा उनी ३९ प्रतिशतसहित फेल भएको बताइएको थियो जबकी उनी ६२ प्रतिशतसहित प्रथम श्रेणीमा पास भएकी थिइन् । ३९ प्रतिशत उनको अघिल्लो परीक्षाको नतिजा थियो जुन उनले मार्च २६ तारिखमा दिएकी थिइन् । उनी अप्रिल २४ तारिखमा पुनः परीक्षा दिएर पास भएकी थिइन् ।म्यारेडकी आमा लोना फौल्क्सले छोरीले कार्डिफ युनिभर्सिटीबाट इमेल पाएपछि नै यस्तो कदम उठाएको बताइन् ।​ लोनाले भनिन्, ‘उनले अटोमेटिक इमेल पाएकी थिइन् । यसमा कुनै नीजि मामिला थिएन । फोन गरिएको थिएन, केही थिएन ।’‘आफू परीक्षामा अनुत्तिर्ण भएको उनले विश्वास गरिन् र डिग्री हासिल गर्न असमर्थ भएको उनको ठानिन् ।’‘त्यो एक वाक्य पढेपछि सायद उनले आफ्नो सबै सपना र आशामाथि विराम लागेको सोचिन् । २१ वर्षे एक विद्यार्थीले यो कहिल्यै सोचेकी थिइनन् ।’त्यसदिन उनी रोल्याण्ड्स फार्मेसीमा काम गर्न पनि गएको र त्यसपछि उनी बेलुका आफ्नो परिवारसँग खाना खान ६ बजेतिर घर गएको बताइन्छ ।त्यसपछि उनले आफ्नी आमालाई भोलिपल्ट चीजकेस बनाउनका लागि सामग्रीहरु किन्न जान्छु भनेर निस्किइन् ।घरबाट बाहिर निस्किएपछि उनी ब्रिटानिया ब्रिजतर्फ गइन् । त्यसपछि उनले आफ्नो गाडी छोडिन् र पूलको छेउ–छेउ हिँडिन् त्यसपछि तत्काल हराइन् ।अन्वेन जोन्स आफ्नी १० वर्षका छोरासँग यात्रा गरिरहेका बेला म्यारेडले हाम फालेको देखेकी थिइन् । जोन्सले कुनै हिच्किचाहट बिना नै म्यारेडले हाम फालेको बताइन् ।जोन्सले भनिन्, ‘उनी माथि उक्लिइन् र सेकेन्डभरमै हराइन् । कुनै हिच्किचाहट थिएन ।’‘उनी हराइन् ।’त्यसपछि तत्काल उद्दारकर्तालाई बोलाइयो तर म्यारेडलाई मृत घोषित गरियो ।पोस्ट मार्टम रिपोर्टले हाम फाल्दा उनको टाउकोमा गहिरो चोट लागेको देखायो । 