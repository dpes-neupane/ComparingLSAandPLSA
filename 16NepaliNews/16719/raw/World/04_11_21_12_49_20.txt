एजेन्सी । भारतको उत्तर प्रदेशस्थित जौनपुर जिल्लामा विवाहको एक साताअघि कोरोना संक्रमणका कारण बेहुलीको मृत्यु भएको छ । मुन्गरा बादशाहपुरकी स्वाती गुप्ता पेशाले शिक्षिका थिइन् र उनलाई गाउँ पञ्चायतको चुनावका लागि तालिममा सहभागी हुन बलन्द शहर पठाइएको थियो । गुप्ताले जिल्ला निर्वाचन अधिकारीलाई तालिममा छुट दिनका लागि अनुरोध गर्दै एक आवेदन पनि दिएकी थिइन्, तर पाइनन् । उनको विवाह ३० अप्रिलका लागि तय थियो ।  चुनावी ड्युटीबाट फर्किएपछि स्वाति संक्रमित भएको थाहा भयो । मतदानभन्दा एक दिनअघि अर्थात् १५ अप्रिलमा उनको स्वास्थ बिग्रियो । त्यसपछि उनलाई मेरठको एक अस्पताल लगियो ।  उनको हेरचाहका लागि भाई पनि मेरठ पुगेका थिए । यद्यपि, अवस्था बिग्रदैं गयो र २३ अप्रिलमा उनको निधन भयो । यसै साताको सुरुवातमा शिक्षक संघले उत्तर प्रदेशको राज्य चुनाव आयोग (एसईसी) समक्ष चुनावी ड्युटीका क्रममा ज्यान गुमाउने ५ सय ७७ जना शिक्षक र सहायक कर्मचारीहरुको सुची बुझाएको थियो । युपी शिक्षक महासंघका अध्यक्ष दिनेश चन्द्र शर्माकाअनुसार कोभिड १९ महामारीले उग्र रुप लिइरहेको समय ज्यान गुमाएका राज्यका ७१ जिल्लाका ५ सय ७७ जना शिक्षक–शिक्षिकाको सुची उनले आयोगमा बुझाएका छन् । भारतको सर्वोच्च अदालतले शनिबार मतगणना प्रक्रियामा रोक लगाउन अस्विकार गरेको थियो, यद्यपी मंगलबार बिहानसम्म पुरै राज्यमा कर्फ्यु लगाउनुपर्ने र कुनै पनि ¥यालीका लागि अनुमति नहुने आदेश गरेको थियो ।  मतगणना केन्द्रमा कोभिड १९ मापदण्ड पालना गर्न पनि अदालतले आदेश दिएको छ ।यता, उत्तर प्रदेश मध्यम शिक्षा संघका प्रवक्ता आरपी मिश्राले कोभिड मापदण्ड पालना नगरी मतदान गरिएका कारण पोलमा बसेका कर्मचारीहरुमा संक्रमण फैलिएको र उनीहरुको मृत्यु भएको जानकारी निर्वाचन आयोगका अधिकारीहरुलाई दिएका छन् । चुनावमा खटिएको समय कोभिड १९ का कारण ज्यान गुमाउने शिक्षकका परिवारलाई जनही ५० हजार भारु मुआब्जा दिनुपर्ने माग पनि संघले गरेको छ । 