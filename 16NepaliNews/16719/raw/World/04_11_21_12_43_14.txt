कोरोनाभाइरस कहाँबाट फैलियो, यो कुराको विषयमा अमेरिका र चीन एकपटक पुनः आमने–सामने भएका छन् ।अमेरिकी राष्ट्रपति जो बाइडेनले इन्टेलिजेन्स एजेन्सीलाई ९० दिनभित्र कोरोनाभाइरस कहाँबाट फैलियो भन्नेबारे पत्ता लगाउन आदेश दिएका छन् ।यसअघि मंगलबार अमेरिकी स्वास्थ्यमन्त्री जेवियर बेसेराले विश्व स्वास्थ्य सम्मेलनमा चीनको नाम नलिइकनै विश्व स्वास्थ्य संगठनको अगाडि कोरोनाभाइरस कहाँबाट फैलियो, यसको अनुसन्धानको अर्को चरण पारदर्शी हुनुपर्ने बताएको थियो ।कोभिड–१९ को सबैभन्दा पहिलो केस डिसेम्बर सन् २०१९ मा चीनको ऊहान शहरमा दर्ता गरिएको थियो । चिनियाँ प्रशासनले सुरुवाती मामिलाको सम्बन्ध ऊहानको एक सीफूड मार्केटसँग पाएको थियो । वैज्ञानिकले यो भाइरस जनावरमार्फत् मानिससम्म पुगेको मान्यता राखेका छन् ।तर हालै अमेरिकी मिडियामा आएको खबरका अनुसार केही यस्ता प्रमाण छन् जसले यो भाइरस चीनको एक प्रयोगशालाबाट लिक भएको थियो भन्नेतर्फ इंगित गर्छ ।‘वाल स्ट्रीट जर्नल’ ले अमेरिकी इन्टेलिजेन्स रिपोर्टलाई उद्धृत गर्दै यसअघि नै नोभेम्बरमा ऊहान प्रयोगशालाका तीन सदस्यलाई कोभिडजस्तो लक्षण देखिएपछि अस्पताल जानु परेको बताएको थियो ।तर चीनले यो खबरलाई झुटो मात्रै बताएन, उसले कोरोनाभाइरस अमेरिकाको कुनै प्रयोगशालाबाट निस्किएको हुनसक्ने आरोप लगाए ।यो भाइरसका कारण फैलिएको महामारीका कारण संसारभरी हालसम्म कम्तीमा ३५ लाख व्यक्तिको ज्यान गइसकेको छ र १६ करोड ८० लाखभन्दा बढी संक्रमित फेला परिसकेका छन् ।बाइडेनले यसका लागि ९० दिनको अल्टिमेटम दिँदै भनेका छन्, ‘अमेरिकाको इन्टेलिजेन्स एजेन्सी दुई सम्भावनाको नजिक पुगेको छ तर कुनै ठोस् नतिजामा पुग्न सकेको छैन । हाल स्थिति यो हो कि इन्टेलिजेन्स कम्यूनिटीको दुई हिस्साको मान्यता छ कि यो जनावरबाट मानिसमा आयो जबकी एउटा हिस्साको मान्यता यो छ कि यो प्रयोगशालाबाट फैलियो । तर कोही पनि आफ्नो कुरामा पूर्ण विश्वास गरिरहेको छैन । धेरैजसोका अनुसार कुनै नतिजामा पुग्नका लागि पर्याप्त सूचना छैन ।’अब राष्ट्रपतिले एजेन्सीलाई आफ्नो कोसिस तीब्र पार्न भनेका छन् र ९० दिनभित्र यस्तो जानकारी जुटाउन भनेका छन् ।अन्तिममा उनले भने, ‘संसारभरीबाट एउटै सोच राख्ने सहयोगीसँग मिलेर चीनमाथि पूर्ण पारदर्शी र प्रमाणमा आधारित अन्तर्राष्ट्रिय अनुसन्धानमा संलग्न हुन र सबै प्रमाण उपलब्ध गराउनका लागि दबाब दिइरहन्छौं ।’चीनको अमेरिकामाथि आरोपःअमेरिकी मिडियामा प्रकाशित खबरमा बताइए अनुसार ऊहान प्रयोगशालाबाट भाइरस लिक भएको चर्चालाई चीनले पूर्ण रुपमा झुटो बताएको छ । चिनियाँ विदेश मन्त्रालयका प्रवक्ता चाओ लिजियानले यो भाइरस अमेरिकाबाट फैलिएको पनि हुनसक्छ र यसका लागि अमेरिकाले आफ्नो देशमा पनि अनुसन्धान गराउनुपर्ने बताएका छन् ।लिजियानले भने, ‘महामारी फैलिएपछि चीनले यसको स्रोतको पत्ता लगाउनका लागि डब्ल्यूएचओलाई अत्यधिक मद्दत गरेको छ । यस वर्ष १४ जनवरीदेखि १० फेब्रुअरीसम्म डब्ल्यूएचओको अन्तर्राष्ट्रिय विशेषज्ञ भएको टीमले चिनियाँ विशेषज्ञसँग मिलेर लगभग एक महिनासम्म ऊहानमा गहन अनुसन्धान गरे ।’‘दुबै पक्षका विशेषज्ञले मिलेर ती स्थानको भ्रमण गरे र अत्यधिक आँकडाको अध्ययन गरेपछि एक रिपोर्ट जारी गरे जसमा थुप्रै महत्वपूर्ण निष्कर्ष छन् । यो संयुक्त अध्ययनले भाइरसको स्रोतको पत्ता लगाउन प्रश्रय दिएको छ ।’चिनियाँ सरकारका प्रवक्ताले भने, ‘अमेरिकामा केही मानिसहरु तथ्यको कुरा गरिरहेका छन् तर वास्तवमा उनीहरुले विषयलाई राजनीतिक रुपमा तोडमोड गरेर पेश गर्न चाहन्छन् । जब महामारीको विषय उठ्छ, उनीहरु चीनमाथि हमला गर्न थाल्छन् । उनीहरु भाइरसको स्रोतबारे पत्ता लगाउने आफ्नो कोसिसमाथि उठिरहेका प्रश्न र महामारीसँग जुध्नमा आफ्नो विफलतालाई पूर्ण रुपमा नजरअन्दाज गरिदिन्छन् ।’‘उनीहरुमाथि प्रयोगशालाबाट लिक भएको थ्योरीको भूत सवार छ । उनीहरुले डब्ल्यूएचओका विशेषज्ञको टीमको तर्फबाट गरिएको शोध र विज्ञानको अपमान गरेका छन् । साथै महामारीलाई नष्ट गर्ने प्रयासको पनि उपेक्षा गरेका छन् ।’लिजियानले भने, ‘म जोड दिएर भन्न चाहन्छु कि हालसम्म प्राप्त गरिएका प्रमाण, रिपोर्ट र शोधका अनुसार कोभिड–१९ महामारी सन् २०१९ को दोस्रो हिस्सा अघि नै संसारका थुप्रै हिस्सामा थियो ।’उनले थपे, ‘चीन भाइरसको पत्ता लगाउने कामलाई गम्भीरता र जिम्मेवारीले लिन्छ र यो काममा उसले योगदान पनि दिएको छ । यदि अमेरिका पूर्ण रुपमा पारदर्शी अनुसन्धान चाहन्छ भने उसले चीनबाट सिक्दै डब्ल्यूएचओका विशेषज्ञलाई अमेरिका बोलाउनुपर्छ र फोर्ट डेट्रिकसमेत संसारभरीका आफ्नो प्रयोगशालाको अनुसन्धान गराउनुपर्छ ।’‘साथै, जुलाई सन् २०१९ मा उत्तरी भर्जिनियामा साससँग सम्बन्धित नसुल्झिएको रोग फैलने र विस्कन्सिनमा इभाली संक्रमणको विषयमा पूरा जानकारी सार्वजनिक गर्नुपर्छ । हामी अमेरिका र अन्य सम्बन्धित देशलाई वैज्ञानिकलाई थप पारदर्शी तरिकाले खुलेर डब्ल्यूएचओलाई सहयोग गर्न अपिल गर्दछौं ।’बीबीसी