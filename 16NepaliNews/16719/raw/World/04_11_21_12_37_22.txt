 बेलायतमा कोरोनाविरुद्धको खोप लगाउन प्रति सेकेन्ड ६ जनाले नाम दर्ता गराएका छन् । गत शुक्रबार र शनिबार खोपको लागि दर्ता गराउनेको संख्या प्रति घण्टा २१ हजार भन्दा बढी  रहेको अधिकारीहरुले जनाएका छन, जुन अहिलेसम्मकै अत्यधिक संख्या हो । उक्त दुई दिनमा एक मिलियन भन्दा बढी अर्थात १० लाख ८ हजार ४७२ मानिसहरुले खोपको लागि अग्रिम दर्ता गराएका थिए । हाल इंग्ल्याण्डमा १८ वर्ष माथि उमेर पुगेकालाई खोप वितरण शुरु गरिएको छ ।गतवर्ष डिसेम्बर ८ बाट बेलायतमा शुरु गरिएको कोरोनाविरुद्धको खोप अभियानमा हालसम्म ७ करोड ४३ लाख भन्दा बढी डोज खोप वितरण भइसकेको छ । जसमध्ये तीन करोड १३ लाख भन्दा बढीले दुवै डोज लगाएका छन् भने चार करोड २९ लाख बढीले खोपको पहिलो डोज लगाइसकेका छन् । पाँच जना वयस्कमध्ये चार जनाले पहिलो डोज लगाइसकेको ‘डिपार्टमेन्ट अफ हेल्थ एण्ड सोशल केयर’ ले जानकारी दिएको छ ।बेलायत सरकारले आज जुन २१ बाट पूर्ण रुपमा लकडाउन खोल्ने घोषण गरेको भएपनि नयाँ डेल्टा भाइरसको संक्रमण तीव्र भएपछि जुलाई १९ सम्मको लागि पर सारिएको छ । सो अवधिसम्म कम्तिमा पनि ४० वर्ष माथिकालाई दुवै डोज खोप दिइसक्ने पब्लिक हेल्थ इंग्ल्याण्ड कोभिड-१९ डाइरेक्टर डा सुसन हप्किन्सले बताएकी छन् । जुलाई १९ भित्रमा करिब ७० प्रतिशतलाई दुवै डोज दिने योजना रहेको पनि उनले जानकारी दिएकी छन् । बेलायतमा हजारौंको संख्यामा खोप केन्द्रहरु संचालनमा ल्याइएका छन् । दुवै डोज खोप लगाएका मानिसलाई विदेश भ्रमण, आइसोलेशन र सामाजिक गतिविधिमा समेत थप सहजता प्रदान गरिने भनाइ आएपछि मानिसहरु खोप लगाउन थप उत्साहित बनेका छन् ।आजबाट बेलायतमा लकडाउन पूर्ण रुपमा खोल्ने पूर्व घोषित सरकारको योजना आगामी जुलाई १९ सम्मका लागि पर सारिएको छ ।  नयाँ डेल्टा भेरियन्टको संक्रमण दर बढ्दै गएपछि सरकारले आफ्नो निर्धारित योजनालाई पछाडि धकेलेको हो । तर, केहि नियम भने आजैबाट लागू हुनेगरी परिवर्तन गरेको छ । वैवाहिक समारोहमा लगाइएको सिमित व्यक्तिको प्रतिबन्धलाई स्थान अनुसार सुरक्षित मापदण्ड अनुसार हलवालाले निर्धारण गर्न सक्नेछन् । मास्क तथा सामाजिक दुरीको पालना गर्न अनिवार्य छ भने नाचगान गर्न प्रतिबन्ध छ । जुलाई १९ बाट भने यी सबै प्रतिबन्ध फुकुवा हुने सरकारको योजना छ । तर, कोरोना संक्रमण दरमा उल्लेखनीय सुधार आउन नसकेमा लकडाउन खुल्ने अनिश्चित नै छ  । सरकारले भने बढी भन्दा बढी व्यक्तिलाई कोरोना विरुद्धको खोप दिएर थप सहजता प्रदान गर्ने योजना अघि सारेको छ  । 