नयाँ दिल्लीबाट वाराणसी आइरहेको स्पाइसजेटको विमानमा एक युवकले अचानक इमर्जेन्सी गेट खोल्ने कोसिस गरे । यो देखेर विमानमा सवार यात्री डराउन थाले । क्रुका सदस्यले केही यात्रीको सहयोगमा उनलाई समातेर राखे । वाराणसीमा ल्याण्डिङ भएपछि युवकलाई द सेन्ट्रल इन्डष्ट्रियल सेक्युरिटी फोर्स अफ इन्डिया(सीआईएसएफ) लाई सुम्पिएको छ । युवकले जमानत पाएका छन् । प्रहरीका अनुसार युवककी प्रेमिकाले छोडिदिएपछि उनी डिप्रेशनमा छन् ।गुरुग्राममा बस्छन् युवकःनयाँ दिल्लीको स्पाइसजेटको विमानले शनिबार दिउँसो २ बजेर २२ मिनेटमा वाराणसीका लागि उडान भर्यो । यो विमानमा हरियाणाको गुरुग्राममा बस्ने गौरव खन्नासहित ८९ यात्री सवार थिए । विमान आकाशमा करिब २३ हजार फिटको उचाईमा थियो । भारतीय मिडियामा प्रकाशित समाचार अनुसार अचानक गौरव खन्ना आफ्नो सिटबाट उठे र इमर्जेन्सी गेट नजिकै पुगेर त्यो खोल्ने कोसिस गर्न थाले । यो देखेर अन्य यात्री कराउन थाले ।मेम्बर्सले गौरवलाई सम्झाउने कोसिस गरे तर उनी मानेनन् । उनलाई करिब ४० मिनेटसम्म समातेर राखियो । पाइलटले विमानभित्रको हंगामाको खबर एयर ट्राफिक कन्ट्रोललाई दिए । वाराणसीको लाल बहादुर शास्त्री विमानस्थलमा विमान अवतरण गर्नेबित्तिकै उनलाई सीआईएसएफलाई सुम्पिइयो । जमानत पाएपछि घर गएःफूलपुर सिनियर अफिसर दुर्गेशले आरोपी युवकको मानसिकता ठिक नभएको बताए । परिवारमा उनका पिताको मृत्यु भइसकेको छ र प्रेमिकाले छोडेको कुरा सार्वजनिक भएको छ । यो कुराले उनी डिप्रेशनमा गएको बताइन्छ । उनलाई जमानत दिएपछि गुडगाव पठाइएको छ ।