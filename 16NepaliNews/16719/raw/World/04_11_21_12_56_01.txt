लन्डन । बेलायतमा कोरोना संक्रमणबाट मृत्यु हुने दैनिक संख्या गत वर्षको सेप्टेम्बरयताकै कम भएको छ ।   पछिल्लो २४ घन्टामा १० जनाको मात्र मृत्यु भएको ‘डिपार्टमेन्ट अफ हेल्थ एण्ड सोशल केयर’ ले जानकारी दिएको छ । योसँगै कोरोना संक्रमणका कारण बेलायतमा मृत्यु हुनेको संख्या एक लाख २६ हजार ८२६ पुगेको छ । हाल बेलायतमा ‘इष्टर होलिडे’ सार्वजानिक विदाको समय चलिरहेको हुँदा कोरोनाभाइरस सम्बन्धि नियमित अपडेट भएपनि वास्तविक तथ्यांकमा फरक पर्न सक्ने स्वास्थ्य विभागले जनाएको छ ।यसैगरी बितेको २४ घन्टामा ३ हजार चार सय २३ नयाँ संक्रमित थपिएका छन् । यससँगै बेलायतमा संक्रमितको संख्या ४३ लाख ५७ हजार ९१ पुगेको छ । गएको केहि दिनयता संक्रमित संख्यामा क्रमशः ह्रास आउँदै गएको छ ।बेलायतमा सक्रिय संक्रमितको संख्या तीन लाख ४१ हजार ८१० छ भने ३८ लाख ८८ हजार ४५५ संक्रमित निको भइसकेको वर्ल्डोमिटर्सको तथ्याँकमा उल्लेख छ । कोरोना संक्रमणका कारण सबैभन्दा बढी मृत्यु हुने मुलुकमध्ये अमेरिका, ब्राजिल, मेक्सिको, भारत पछि बेलायत पाँचौं स्थानमा छ ।५२ लाखभन्दा बढीलाई दिइयो खोपको दुवै डोजबेलायतमा कोरोना भाइरस विरुद्धको खोपको दुवै डोज लगाउनेको संख्या ५२ लाख नाघेको छ । जस अनुसार १८ वर्षमाथिका ९.९ प्रतिशतले खोपको दुवै डोज लगाइसकेका छन् । शनिबारसम्मको तथ्याँकअनुसार हालसम्म ५२ लाख पाँच हजार ५०५ जनाले खोपको दुवै डोज लगाएका छन् ।  खोपको पहिलो र दोस्रो गरि तीन करोड ६६ लाख ३१ हजार १८७ डोज वितरण भएको छ । तीन करोड १४ लाख २५ हजार ६८२ जनाले खोपको पहिलो डोज लिएको स्वास्थ्य विभागले जनाएको छ ।#corona-uk