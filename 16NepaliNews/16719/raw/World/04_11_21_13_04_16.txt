 नयाँ दिल्ली । भारतका प्रधानमन्त्री नरेन्द्र मोदीले सोमबार बिहान कोरोनाविरुद्धको खोप लगाएका छन् । उनले दिल्लीस्थित अल इन्डिया इन्स्टिच्युट अफ मेडिकल साइन्सेज (एम्स) मा कोरोनाविरुद्धको खोपको पहिलो डोज लिए ।भारतमा कोरोनाविरुद्ध दुईवटा खोपलाई प्रयोगका लागि अनुमति दिइएको छ । प्रयोगका लागि अनुमति पाएका ‘कोभिशिल्ड’ र ‘कोभ्याक्सिन’मध्ये मोदीले ‘कोभ्याक्सिन’ खोप लगाएका हुन् ।कोभिशिल्ड खोपलाई अक्सफोर्ड युनभर्सिटी र एस्ट्राजेनेका रिसर्चर्सले उत्पादन गरेका हुन् भने कोभ्याक्सिनलाई इन्डियन काउन्सिल अफ मेडिकल रिसर्च र भारत बायोटेकले उत्पादन गरेका हुन् ।यी दुई खोपमध्ये मोदीले कोभ्याक्सिन नै किन रोजे भन्नेबारे स्वाभाविक रुपमा प्रश्न उठेको छ ।भारतमा कोरोनाविरुद्ध खोप अभियान सुरु भएपछि विपक्षी दलहरुले मोदी तथा सरकारका मन्त्रीहरुले किन खोप लगाइरहेका छैनन् भन्ने प्रश्न गर्दै खोपको विश्वसनीयतामाथि आशंका गरेका थिए । काँग्रेस नेता मनिष तिवारीले खोप विश्वसनीय हो भने भारतीय जनता पार्टीका नेताहरुले किन लगाइरहेका छैनन् भन्ने प्रश्नसमेत गरेका थिए ।काँग्रेस प्रवक्ता रणदीप सुरजेवालाले त विभिन्न राष्ट्रप्रमुखहरुको उदाहरण दिँदै भारतमा पनि प्रधानमन्त्री मोदीले खोप लगाएर उदाहरण प्रस्तुत गर्नुपर्ने तर्क गरेका थिए ।काँग्रेसका लोकसभा सदस्य शशी थरुरले कोभ्याक्सिनमाथि नै प्रश्न उठाएका थिए । सरकारले विचार नै नगरी कोभ्याक्सिनलाई प्रयोगका लागि अनुमति दिएको उनको भनाइ थियो ।समाजवादी पार्टीका अध्यक्ष तथा उत्तरप्रदेशका पूर्व मुख्यमन्त्री अखिलेश यादवले कोरोनाविरुद्धको खोपलाई ‘बीजेपी भ्याक्सिन’ संज्ञा दिएका थिए । उनले उक्त खोपमाथि आफूलाई विश्वास नभएको टिप्पणीसमेत गरेका थिए ।यिनै परिस्थितिमा मोदीले सोमबार कोरोनाविरुद्ध खोप लगाएका हुन् । उनले स्वदेशमा निर्मित खोपमाथि धेरैले प्रश्न उठाएको अवस्थामा सोही खोप लगाएर विपक्षीहरुको मुख बन्द गराएको बताइन्छ ।भारतमा सोमबारदेखि ६० वर्षमाथिका नागरिकका लागि खोप अभियान सुरु भएको छ । ७० वर्षीय मोदीले आफ्नो उमेरसमूहको पालो आएका कारण रोलक्रममै रहेर आफूले खोप लगाएको सन्देश पनि दिएका छन् । कोभ्याक्सिन खोप लगाउन कयौं स्वास्थ्यकर्मीले अस्वीकार गरेको समाचार प्रकाशमा आइरहेको सन्दर्भमा मोदीले सोही खोपलाई रोजेर विभिन्न शंकाहरुलाई निवारण गर्ने प्रयास गरेको बताइन्छ ।मोदीले खोप लगाएर केही चुनावी सन्देश पनि दिएका छन् । खोप लगाउने क्रममा उनको काँधमा देखिएको गम्छा असमी हो । उनले पुडुचेरीकी नर्स पी निभेदाबाट खोप लगाएका हुन् । उनीसँग केरलकी नर्स रोजम्मा अनिल पनि देखिएकी छन् । उल्लेखनीय छ, २७ मार्चदेखि २९ अप्रिलका बीच पश्चिम बंगाल, असम, केरल, तमिलनाडु र पुडुचेरीमा निर्वाचन हुँदैछ ।स्रोत : नवभारत टाइम्स