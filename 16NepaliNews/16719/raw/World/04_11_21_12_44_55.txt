पश्चिमा राष्ट्रहरुमा कोरोनाभाइरसविरुद्धको खोप लगाउन मानिसहरु हिच्किचाइरहेको बेला चीनमा भने खोप अभियान तीव्ररूपमा अघि बढिरहेको छ । नेशनल हेल्थ कमिसनका अनुसार चीनमा ४० करोड डोज खोप लगाइसकिएको छ । यो अमेरिका, बेलायत र जर्मनीको संख्या जोडेर पनि धेरै हो ।यो तथ्यांकले १.४ अर्ब जनसंख्या रहेको चीनका आधा जनसंख्यालाई पनि अझै खोप लगाउन बाँकी रहेको देखाए पनि पछिल्ला दिनमा खोप अभियान निकै तीव्र गतिमा बढिरहेको पाइएको छ । चिनियाँ अधिकारीहरुका अनुसार गत मार्च २७ मा १० करोड डोज खोप लगाइसकिएको थियो । यो संख्या दोब्बर हुन मात्र २६ दिन लाग्यो भने त्यसको १७ दिनपछि खोप लगाउनेको संख्या ३० करोड पुगेको थियो । अहिले मात्र ९ दिनको अन्तरमा थप १० करोड डोज खोप लगाइएको छ ।केन्द्रीय सरकार र स्थानीय अधिकारीहरुले खोप अभियानलाई अघि बढाउन कदम चालिनैरहेका छन् तर डरका कारणले पनि मानिसहरु खोप अभियानमा सामेल हुन थालेको बताइन्छ । पछिल्ला दुई हप्तामा खोप अभियान तीव्ररुपमा अघि बढेका आन्हुई र लियाओनिङ प्रान्तमा क्रमशः १७ र २५ जनामा कोरोनाभाइरसको संक्रमण पुष्टि भएको थियो । जसले गर्दा मे १६ मा एकै दिन आन्हुईमा ११ लाख जनाले खोप लगाउन पुगेका थिए । पछिल्लो हप्ता सो प्रान्तमा औसतमा ८ लाख ४० हजारले खोप लगाइरहेका छन् । सिन्ह्वाका अनुसार लियाओनिङ प्रान्तको राजधानी सेन्याङमा मे १२ यता औसतमा दैनिक १ लाख जनाले खोप लगाइरहेका छन् ।सानो संख्या भेटिएका संक्रमितका कारण देशभर नै खोप लगाउनेहरुको संख्या बढेको देखिन्छ । आन्हुई र लियाओनिङमा संक्रमति भेटिएको समाचारपछि गत शुक्रबार एकै दिन देशभर १.४ करोड मानिसले खोप लगाइएका थिए । राजधानी बेइजिङमा १८ वर्षमाथिका ८० प्रतिशत जनताले कोभिड–१९ विरुद्धको खोपको कम्तिमा एक डोज लगाइसकेको  ग्लोबल टाइम्सले जनाएको छ । यसले बेइजिङ हर्ड इम्युनिटीको नजिक पुगेको बताइएको छ ।स्रोत : सीएनएन#कोरोनाभाइरस#corona vaccine#china#चीन