इरानमा मृत्युदण्डको प्रतीक्षा गरिरहेकी महिला जहरा इस्माइलीको हृदयघातका कारण मृत्यु भएपछि उनको शवलाई फाँसी दिइएको छ । इरानमा शरिया कानूनलाई पालना गर्दै शवलाई फाँसी दिइएको हो । मृत्युदण्ड दिने बेला महिला उभिएको कुर्सी हटाउने अधिकार पीडितकी आमालाई दिइएको थियो । यही अधिकार सदुपयोग गर्नका लागि उनलाई फाँसी दिइएको वकिलले दाबी गरे ।दोषीका वकिल ओमिद मुरादीका अनुसार जहरालाई कुनै पनि मूल्यमा फाँसी दिनु पर्दथ्यो किनभने उनकी सासु मृत्युको कुर्सी हटाउने अधिकार प्रयोग गर्न चाहन्थिन् । जहराका श्रीमान् इरानी गुप्तचर सेवामा अधिकारी थिए । यी अधिकारीले जहरा र छोरीलाई प्रताडित गर्दथे । जहराका वकिलका अनुसार दुई सन्तानकी आमा जहरालाई लाइन लगाएर राखिएको १६ दोषीको पछाडि राखिएको थियो र उनीहरुलाई झुण्डाएको हेर्न बाध्य पारिएको थियो ।डेली मेलका अनुसार इस्माइलीको त्यति नै बेला मृत्यु भयो । तर उनीहरुले जहराको टाउकोलाई कालो कपडाले बेह्रिदिए र उनलाई एउटा कुर्सीमा राखेर डोरी उनको घाँटीमा राखिदिए । त्यसपछि पीडितकी आमा अर्थात् जहराकी सासुले कुर्सी धकेलेपछि उनी झुण्डिइन् ।आँखाको बदलामा आँखै चाहिने प्रावधानःजहराकी सासुलाई शरिया कानुन अन्तर्गत यो अधिकार दिइएको थियो जसमा आँखाको बदलामा आँखै चाहिने प्रावधान छ ।जहरालाई कराज इलाकास्थित कुख्यात रजाई शहरको जेलमा बुधबार फाँसी दिइएको खबरमा उल्लेख छ ।स्मरण रहोस्, मृत्युदण्डको सजाय दिने विषयमा इरान चीनपछि दोस्रो नम्बरमा आउँछ । यद्यपि, इरानमा एकैपटक १७ जनालाई मृत्युदण्ड दिने आफैंमा असामान्य हो । संयुक्त राष्ट्रको रिपोर्ट अनुसार इरानमा अघिल्लो वर्ष २३३ जनालाई मृत्युदण्ड दिइएको छ । यीमध्ये तीन अपराधी किशोर थिए तर पनि उनीहरुलाई मृत्युदण्ड दिइयो । इरानमा मादक पदार्थको तस्करीका लागि पनि मृत्युदण्डको सजाय छ ।