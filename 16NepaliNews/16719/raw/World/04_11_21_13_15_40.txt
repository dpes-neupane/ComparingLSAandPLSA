एजेन्सी । श्रीलङ्काले बिहिवार बिहान सबै देशका पर्यटक र अन्तर्राष्ट्रिय आगमनको लागि आफ्नो सिमानालाई बिहीबारदेखि पूर्णरूपमा खोलेको छ । अन्तर्राष्ट्रिय पर्यटक तथा सीमा खुला गर्ने निर्णयसँगै विदेशमा विभिन्न काम तथा रोजगारीका शिलशिलामा गएका ५० नागरिक बिहीबार बिहानै सर्वप्रथम ओमन एअरको उडानमार्फत् बन्दरानाइके अन्तर्राष्ट्रिय विमानस्थलमा अवतरण गरेका थिए । सरकारको निर्णयबारे राजधानी कोलम्बोमा बोल्दै पर्यटनमन्त्री प्रसन्न रनतुङ्गेले महामारीबाट प्रभावित अर्थतन्त्रलाई उकास्न पर्यटकीय गतिविधि सञ्चालन तथा वैदेशिक आवागमनलाई खुला गर्ने राष्ट्रपति गोतावाय राजापाक्ष र प्रधानमन्त्री महिन्दा राजापाक्षलाई धन्यवाद ज्ञापन गरे । महामारीका कारण करिब ३० लाख व्यक्तिलाई रोजगारी दिई विदेशी मुद्रासमेत आर्जन गरिरहेको पर्यटन उद्योग धराशायी बनेकोप्रति संवेदनशील बन्दै सरकारले सीमालाई खोल्ने निर्णय गरेको उनले बताए ।महामारीबाट सुरक्षित रहन सरकारले विभिन्न सुरक्षा मापदण्ड र प्रक्रिया अवलम्बन गर्ने र यसका लागि राष्ट्रपतिको संयोजकत्वमा रहेको कार्यदलसँग परामर्श गर्दै अघि बढ्ने उनले बताए ।श्रीलङ्काली पर्यटनसम्बन्धी अनलाइन सूचना दिने एक सरकारी वेबसाइटका अनुसार महामारी जारी रहेका समय राज्यले विदेशी पर्यटकको जानकारीका लागि २४ घण्टे सेवा केन्द्र, इमेलमार्फत् सम्पर्कयोग्य बनाएको बताइएको छ । पर्यटकहरूले सूचना तथा सरकारका अपडेटहरूमा पहुँच गर्न सहज बनाइएको पनि उक्त वेबसाइटमा उल्लेख गरिएको छ । श्रीलङ्कामा आउने पर्यटकका लागि दैनिक दुई हजार ५०० व्यक्तिको पीसीआर परीक्षण गर्नसक्ने क्षमता रहेको बताइएको छ । पर्यटकहरूले बीमा गर्नुपर्ने र आवगमनपछि आफ्नै खर्चमा पीसीआर परीक्षणको लागि भुक्तान गर्नुपर्नेछ । वर्तमानमा त्यहाँ कुनै क्वारेन्टाइन अवधि वा पर्यटक भ्रमणका लागि न्यूनतम बसाईको व्यवस्था गरिएको छैन ।  #flight