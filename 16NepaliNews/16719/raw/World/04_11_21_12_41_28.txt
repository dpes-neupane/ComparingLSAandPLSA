चीनका ४१ वर्षका एक व्यक्तिमा दुर्लभ बर्ड फ्लूको संक्रमण भेटिएको छ । कुनै मानिसमा H10N3 स्ट्रेन भेटिएको यो पहिलो घटना हो ।यद्यपि, अधिकारीले यी व्यक्ति कसरी संक्रमित भए भन्ने विषयमा अहिलेसम्म कुनै जानकारी दिएको छैन । तर यो स्ट्रेन मानिसबीच सजिलै फैलने नसक्ने बताइएको छ ।जियाङ्सु प्रान्तमा बस्ने यी व्यक्तिमा अघिल्लो हप्ता संक्रमणको पहिचान भएको थियो । हाल उनी उपचारपछि निको हुने   क्रममा छन् र उनलाई चाँडै नै अस्पतालबाट डिस्चार्ज गरिनेछ ।बर्ड फ्लूका अनेक प्रकार छन्। कुखुरा पालन गर्ने मानिसमा बर्ड फ्लू सरेको घटना यदाकदा सुनिन्छ ।तर कन्ट्याक्ट ट्रेसिङ गर्दा ती व्यक्तिको संसर्गमा आएका अरू मानिसमा बर्ड फ्लू देखिएन ।बेइजिङको राष्ट्रिय स्वास्थ्य आयोगले जेनजियांग शहरमा बस्ने यी व्यक्ति गत अप्रिल २८ तारिखमा अस्पताल भर्ना भएका थिए र एक महिनापछि उनी H10N3 द्वारा संक्रमित भएको पत्ता लागेको हो ।ग्लोबल टाइम्सले राष्ट्रिय स्वास्थ्य आयोगलाई उद्धृत गर्दै भनेको छ, विश्वमा कुनै मानिसमा पनि H10N3​ को सङ्क्रमण भेटिएको थिएन । यो पक्षीबाट मानिसमा सरेको विरल सङ्क्रमण हो । यो ठूलो मात्रामा फैलिने जोखिम अत्यन्त न्यून छ ।’विश्व स्वास्थ्य संगठन (डब्ल्यूएचओ) ले रोयटर्स समाचार एजेन्सीलाई भनेको छ, ‘अहिले मानिसबाट मानिसमा उक्त भाइरस सर्ने सङ्केत भेटिएको छैन ।’यद्यपि, हालको समयमा H5N8  प्रकारको प्रकोप फैलिएको छ । यसैकारण युरोपका थुप्रै देशमा हज्जारौं कुखुरा मरिरहेका छन् ।यसअघि फेब्रुअरी महिनामा रुसले मानिसमा बर्ड ​ फ्लूको पहिलो मामिलाको विषयमा चेतावनी दिएको थियो । जुन विशेषगरी यसै स्ट्रेनसँग सम्बन्धित थियो ।गत फेब्रुअरीमा रुसमा उक्त भाइरस मानिसमा पनि सरेको पुष्टि भएको थियो ।सन् २०१६ र २०१७ मा एभीअन इन्फ्लूएन्जाको  H7N9 ​ प्रकारको प्रकोप फैलिँदा झन्डै ३०० जनाको मृत्यु भएको थियो ।त्यसपछि बर्ड फ्लू मानिसमा ठूलो मात्रामा सरेको देखिएको छैन ।