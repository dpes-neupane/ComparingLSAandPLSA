 ह्वाइट हाउसले परम्परा तोड्दै आफ्नो वेवसाइटमा ‘बाइडेन प्रशासन’ को साटो ‘बाइडेन–ह्यारिस प्रशासन’ लेखेको छ । अमेरिकी राष्ट्रपति जो बाइडेनको प्रशासनमा उपराष्ट्रपतिको पदलाई माथिल्लो ओहदामा राख्ने मनसायसहित यस्तो गरिएको अन्तर्राष्ट्रिय सञ्चारमाध्यमहरूको विश्लेषण छ ।ह्वाइट हाउसको प्रमुख ट्वीटर पेजमा पनि बाइडेन र ह्यारिस दुबैको नाम उल्लेख छ । जहाँ लेखिएको छ, ‘बाइडेन–ह्यारिस ह्वाइटहाउसमा तपाईलाई स्वागत छ ।’अघिल्लो दुुई सरकारले यसअघि राष्ट्रपति र उपराष्ट्रपति दुुबैको नामलाई यसरी आफ्नो प्रमुख वेवसाइट वा सामाजिक सञ्जालमा राखेका थिएनन् । बाराक ओबामा प्रशासनमा जो बाइडेन उपराष्ट्रपति रहेपनि यसलाई औपचारिक रुपमा ‘ओबामा प्रशासन’ नै भनिएको थियो । त्यस्तै, डोनाल्ड  ट्रम्प राष्ट्रपति छँदा पनि ‘ट्रम्प प्रशासन’ भनिएको थियो, तत्कालीन उपराष्ट्रपति माइक पेन्सको नाम जोडिएको थिएन ।बाइडेनले यसअघि उपराष्ट्रपति ह्यारिसलाई गल्तीबस् ‘राष्ट्रपति ह्यारिस’ भनेर सम्बोधन गरेका थिए । खोप लगाउने कार्यक्रमको प्रगतिका विषयमा जानकारी दिने क्रममा यसै महिनाको सुरुवातमा उनले उपराष्ट्रपतिलाई ‘राष्ट्रपति ह्यारिस’ भनेर गलत सम्बोधन गरेका थिए ।त्यसअघि गत डिसेम्बरमा पनि कोभिड १९ खोपबारेको सम्बोधनमा उनले ह्यारिसलाई गल्तीवस् ‘राष्ट्रपति निर्वाचित’ भनेका थिए ।ह्यारिस आफैंले पनि एकपटक झुक्किएर आफैंलाई नेताका रुपमा उभ्याएकी थिइन् । 