अफगानिस्तान छोडेपछि अमेरिकी सेनाका जनरल मार्क मिल्लेले तालिबानलाई एक क्रुर संगठन बताउँदै यो परिवर्तन होला भनेर केही भन्न नसकिने बताएका छन् ।यतिबेला मिल्लेले तालिबानसँग अमेरिकाको हालसम्मको व्यवहारबारे कुरा गर्दै भने, ‘यस्तो मौकामा तपाईं त्यहि गर्नुहुन्छ जसले तपाईंको मिसन र फौजका लागि जोखिम कम गर्न मद्दत गर्छ । तालिबानसँग भविष्यमा सर–सहयोगको विषयमा कुनै अड्कलबाजी गर्न सकिँदैन तर हाम्रो ध्यान आइएसआइएस–केमा हुनेछ ।’स्मरण रहोस्, बिहिबार काबुल विमानस्थलमा हमलापछि चरमपन्थी संगठन आइएसआइएस–खुरासान (आइएसआइएस–के) लाई अमेरिकाले निशानामा लिएको छ ।काबुल विमानस्थलमा हमलापछि अमेरिकाका १३ सैनिक मारिएका थिए । यो हमलाको जिम्मेवारी आइएसआइएस–के ले लिएको थियो । त्यसपछि अमेरिकी राष्ट्रपति जो बाइडेनले हमलाकर्तालाई खोजीखोजी मार्ने बताएका थिए । यसको ३६ घण्टाभित्रै अमेरिकाले अफगानिस्तानको नंगरहार प्रान्तमा ड्रोन हमला गरेको थियो जसमा आइएसआइएस–के का दुई चरमपन्थीको मृत्यु भएको थियो ।