 विकासशील देशको गरिबी हटाउनमा चीन ‘रोल मोडल’ बनेको भन्दै पाकिस्तानका प्र्रधानमन्त्रीले चीनको तारिफ गरेका छन् । पाकिस्तानी प्रधानमन्त्री इमरान खानले शुक्रबार चीनको प्रशंसामा यसो भनेका हुन् । इमरान खानले चीनको तीब्र प्रगतिका कारण पछिल्लो चार दशकमा ८० करोड मानिस गरिबीको जालबाट बाहिर निस्कन सफल भएको बताएका छन् ।इमरान खानले यसअघि पनि चीनको तारिफ गरेका थिए । चीनले अफगानिस्तानको पुनर्निर्माणमा मद्दतको विश्वास दिलाएको तालिबानले जानकारी दिएको छ ।उता पाकिस्तानका सूचनामन्त्री फवाद चौधरीले शुक्रबार तालिबानमाथि पाकिस्तानको प्रभाव भएको तर नियन्त्रण भने नभएको बताएका छन् । फवाद चौधरीले मानिसहरु देशै छोडेर भाग्नुपर्ने स्थिति अफगानिस्तानमा नभएको पनि स्पष्ट पारे ।उनले भने, ‘अफगानिस्तानका शरणार्थी अहिले पाकिस्तानमा आएका छैनन् । पाकिस्तान अफगानिस्तानमा स्थिरता चाहन्छन् । ’पाकिस्तान काबुल विमानस्थललाई पुनः सुरु गर्ने कोसिस गरिरहेको चौधरीले बताए । पाकिस्तानका सूचनामन्त्रीले अफगानिस्तानका पूर्व राष्ट्रपति अशरफ गनीले प्रधानमन्त्री इमरान खानको प्रस्तावको उपेक्षा गरेका कारण उनी सत्ताबाट च्यूत हुनुपरेको पनि बताए ।फवाद चौधरीले भने, ‘अफगानिस्तानमा सरकार बनाउनु त्यहाँका मानिसहरुको काम हो तर छिमेकी देश पनि अफगानिस्तानको स्थिरतामा मद्दत गर्नेछन् । जब सोभियत संघले अफगानिस्तान छोडेका थिए तब हामीले अन्य समस्याको सामना गरेका थियौं । अब अमेरिकी सैनिकले अफगानिस्तान छोडेपछि पाकिस्तानमाथि पुनः जिम्मेवारी थपिएको छ ।’फवाद चौधरीले पाकिस्तानमा अहिले पनि अफगानिस्तानका ३५ लाख शरणार्थी भएको र उनका देशका लागि यो ठूलो आर्थिक बोझ भएको बताएका छन् ।समाचार एजेन्सी एएफपीले अफगान एयरलाइन्सले शुक्रबारदेखि घरेलु उडान बहाल गर्ने जानकारी दिएको छ ।