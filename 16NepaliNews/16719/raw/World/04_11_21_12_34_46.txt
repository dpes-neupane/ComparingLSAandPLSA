लन्डन । लामो समयदेखि लकडाउनको पीडा भोगिरहेका इंग्ल्याण्डवासीहरु अन्ततः लकडाउन मुक्त हुने भएका छन् । गत महिना नै लकडाउन अन्त गर्ने सरकारी रोडम्याप तय भएपनि ‘डेल्टा भेरियन्ट’ को संक्रमण तीव्र रुपमा बढेपछि थप चार हप्ताको लागि पछि धकेलिएको थियो । तर, संक्रमण दर निरन्तर बढ्दै गएपछि लकडाउन पुनः लम्बिन सक्ने अनुमान धेरैले गर्दै आएका थिए ।तर,बेलायती प्रधानमन्त्री बोरिस जोन्सनले सोमबार अपरान्ह प्रधानमन्त्री कार्यालयमा आयोजित पत्रकार सम्मेलनमा १९ जुलाईदेखि इंग्ल्याण्डमा लागू कोभिड सम्बन्धि बाँकी प्रतिवन्ध हटाइने जानकारी दिएसँगै इंग्ल्याण्डमा जारी लकडाउनको अन्त हुने पक्का भएको हो । तर, विपक्षी लेबर पार्टीका नेता सर कियर स्टामरले भने सबै प्रतिबन्धहरु  एकैचोटी हटाउने सरकारको निर्णयको  विरोध गरेका छन् ।  हाल जारी प्रतिबन्धहरु अनिवार्य मास्क लगाउनुपर्ने, एक मिटर प्लस दुरी राख्नुपर्ने र रेष्टुरेन्टमा क्यू आर कोड साइन गर्नुपर्ने जस्ता  नियमहरु हटाइने जोन्सनले बताए । यद्यपि,  यसबारेमा आउँदो साता १२ जुलाईको दिन पछिल्लो तथ्यांकको आधारमा समिक्षा गरिने बताइएको छ । सरकारको पूर्व निर्धारित ‘रोडम्याप’ अन्तर्गत चौंथो तथा अन्तिम चरणमा ६ जना भन्दा बढी जमघट गर्न नपाइने हालको नियम, पब र रेष्टुरेन्टमा टेबल सर्भिस, थिएटर र सिनेमा हलमा सिमित दर्शकको नियम पनि १९ जुलाईदेखि हट्नेछ । साथै, हालसम्म बन्द नाइट क्लब खुल्नेछन् भने घरैबाट काम गर्ने निर्देशिका पनि १६ महिनापछि  हटाइने भएको छ । विवाह, अन्त्येष्टी र अन्य इभेन्टमा जति पनि सहभागी हुन पाउनेछन् । स्कुल बबल, ट्राभल र सेल्फ आइसोलेसन बारे छिट्टै अपडेट गरिने प्रधानमन्त्री जोन्सनले जनाए ।लकडाउन हटाउने मितिसम्म बेलायतमा दैनिक संक्रमण दर दैनिक ५० हजार सम्म पुग्नसक्ने चेतावनी दिंदै प्रधानमन्त्रीले भने ‘ संक्रमण दर बढे पनि खोपका कारण मृत्युदर र अस्पताल भर्ना हुनेको संख्यामा कमि आएको छ’ । खोपकै कारण जनजीवन सामान्य बनाउन सम्भव भएको बताउँदै कोरोनासँगको लडाई अझै जारी रहेको प्रधानमन्त्रीले बताए । खोप वितरण कार्यलाई तीव्रता दिंदै आगामी सेप्टेम्बर सम्ममा १८ वर्ष माथिका सबैलाई खोप लगाइसक्ने सरकारको लक्ष्य रहेको छ । गत डिसेम्बर पहिलो साताबाट खोप वितरण शुरु भएयता बेलायतमा ७ करोड ९० लाख ७८ हजार भन्दा बढी डोज खोप वितरण भइसकेको छ । जसमध्ये चार करोड ५३ लाख ५१ हजार ७१९ जनाले पहिलो र तीन करोड ३७ लाख २६ हजार ३६२ जनाले दोस्रो डोज लगाएका छन् । ‘डिपार्टमेन्ट अफ हेल्थ एण्ड सोशल केयर’ ले सोमबार सार्वजनिक गरेको तथ्यांक अनुसार पछिल्लो २४ घन्टामा २७  हजार ३३४ नयाँ संक्रमित थपिएका हुन् । संक्रमित संख्या एक सातामा २१ प्रतिशतले वृद्धि भएको हो । तर, मृतक संख्यामा भने खासै वृद्धि भएको छैन  पछिल्लो २४ घन्टामा ९ जना कोरोना संक्रमितको मृत्यु भएको छ  ।  बेलायतमा हालसम्म एक लाख २८ हजार २३१ जनाको कोरोनाका कारण मृत्यु भइसकेको छ ।