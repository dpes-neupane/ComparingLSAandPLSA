मुम्बईमा वर्षाका कारण लगातार दोस्रो दिन पनि ठूलो क्षति भएको छ । सोमबार ठाणेस्थित कलवामा एक घरमा पहिरोमा परेर एकै परिवारका ७ जना पुरिएका छन् । यसमध्ये ५ जनाको मृत्यु भयो । मृत्यु हुनेमा ३ वर्षका बच्चा पनि छन् । ५ वर्षका प्रिति र १८ वर्षका अचललाई भने पहिरोबाट सुरक्षित निकालिएको छ । यसअघि आइतबार चारवटा अलग घटनामा ३० जनाको मृत्यु भएको थियो । यता, उत्तराखण्डको उत्तरकाशी जिल्लाको मान्डो गाउँमा आइतबार चट्याङका कारण ३ जनाको मृत्यु भएको छ, चारजना बेपत्ता छन् । एसडिआरएफको टिम उद्धार कार्यमा सक्रिय छ । उत्तराखण्डका धेरै हिस्सामा पछिल्ला केही दिनदेखि भारी वर्षा भइरहेको छ । गङ्गा, यमुना, भागीरथी, अलकनन्दा, मंदाकिनी, पिन्डर, नन्दाकिनी, टोन्स, सरयू, गोरी, काली, रामगंगालगायत नदीहरूको सतह बढेर खतरा सिर्जना गरिरहेको छ । दिल्ली, जम्मू कश्मीर, हिमान्चललगायत राज्यमा पनि निरन्तर वर्षा भइरहेको छ । मुम्बई र पुनेमा सतर्कता अपनाउन आग्रह मुम्बईमा सोमबार बिहानदेखि जारी वर्षाका कारण कुर्ला, सायन, किंग सर्किल, अँधेरी सब वे, हिन्दमाता र दादरका सडकहरू पानीले भरिएको थियो । मौसम विभागले मुम्बई र पुने आसपास भारी वर्षा हुनसक्ने भन्दै सतर्कता अपनाउन आग्रह गरेको छ । मुम्बईमा केही समयका लागि स्थानीय रेलहरूलाई रोकिएको थियो भने लामो दूरी चल्ने धेरै रेलहरूले रुट बदलेका थिए ।  