 अफगानिस्तानको आर्थिक भविष्य चीनको हातमा भएको तालिबानका प्रवक्ता जबिउल्लाह मुजाहिदले बताएका छन् । चीनले युद्धग्रस्त देशको पुनर्निमाणमा मद्दत गर्ने बताएको पनि उनले जानकारी दिए ।इटालीयन प्रकाशन ला रिपब्लिकामा बिहिबार छापिएको एक अन्तरवार्तामा मुजाहिदले भने, ‘चीन हाम्रो सबैभन्दा महत्वपूर्ण साझेदार हो । हाम्रा लागि उनीहरुले मौका प्रदान गर्ने भएका छन् । चीन अफगानिस्तानमा लगानी र निर्माणका लागि तयार छ ।’३१ अगस्टसम्म अफगानिस्तानबाट सबै विदेशी सैनिक निस्किसकेका छन् र तालिबानले सरकार बनाउने प्रक्रिया सुरु गरेको छ । अफगानिस्तान सबै आर्थिक र खाद्य संकटसँग जुधिरहेको छ ।मुजाहिदले चीनको न्यू सिल्क रोडबाट अफगानिस्तानलाई फाइदा हुने बताएका छन् । उनले भने, ‘न्यू सिल्क रोड वा वन बेल्ट–वन रोडबाट चीन, अफ्रिका, एशिया र यूरोपलाई जोड्नेछ । यस अन्तर्गत नेटवर्क पोटर््स, रेलवे, रोड र इन्डष्ट्रियल पार्क बन्नेछ ।’अफगानिस्तानमा तामाको पर्याप्त भण्डार छ र अफगानिस्तानले यो खानी चीनलाई दिने सम्भावना छ । मुजाहिदले चीनले त्यहाँको खानीलाई आधुनिक बनाउने बताएका छन् ।तालिबानका प्रवक्ताले महिलालाई विश्वविद्यालयमा पढ्ने अनुमति हुने, नर्सको रुपमा कामसमेत गर्ने, प्रहरीमा पनि हुने तर कुनै मन्त्रालय नपाउने बताएका छन् ।तालिबानले रुससँग आफ्नो कूटनीतिक र आर्थिक सम्बन्ध भएको बताएको छ । मुजाहिदले रुसले शान्ति सम्झौतामा मध्यस्थता गरेको र उसको ठूलो भूमिका रहेको पनि जोडे ।