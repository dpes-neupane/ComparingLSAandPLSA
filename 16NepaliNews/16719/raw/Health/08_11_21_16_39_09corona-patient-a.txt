 काठमाडौं । काठमाडौं उपत्यकाका अस्पतालमा नन्–कोभिड बिरामीको चाप बढेको छ । कोभिड र नन्–कोभिड बिरामीको उपचार एउटै अस्पतालमा हुँदै आएपछि जनरल वार्डमा भर्ना पाउन मुस्किल हुन थालेको छ । गत चैत यता कोरोना संक्रमितसँगै तत्काल भर्ना हुनुपर्ने बिरामीमात्रै अस्पताल धाउँथे । तर, अन्य बिरामी भने कोरोनाको त्रासले उपचार गर्न कमैमात्र जान्थे ।पछिल्लो समय उपत्यकाका प्रायः सबै अस्पतालमा नन्–कोभिड बिरामीले बेड भरिन थालेको छ । त्रिवि शिक्षण अस्पताल महाराजगञ्जको जनरल वार्डमा उपचार गराउने बिरामीको चाप बढेको अस्पतालका कोभिड संयोजक डा.सन्तकुमार दासले बताए । बिरामीको चाप बढेपछि अस्पतालमा भर्ना हुने नयाँ बिरामीले बेडको लागि पालो कुर्न बाध्य हुनु परेको उनको भनाइ छ ।यता, ललितपुरस्थित पाटन अस्पतालमा उपचारका लागि आउने नन्–कोभिड बिरामीको संख्या ह्वात्तै बढेको छ । तिहार र छठपछि नन्–कोभिडका बिरामी जनरल वार्डमा दैनिक करिब ६ सय जनाले सेवा लिँदै आएको अस्पतालका निर्देशक डा. रवी शाक्यले बताए ।गत चैत यता कोरोना संक्रमण हुने डरले शारीरिक र मानसिक समस्यालाई घरमै थामथुम पारेर बसेका बिरामीहरु अचेल धमाधम उपचारका लागि अस्पताल आउन थालेको उनले बताए ।पाटन अस्पतालमा कोभिड र नन्–कोभिडका बिरामीलाई उपचार गर्ने भवन छुट्टाछुट्टै भएकाले पनि अन्य अस्पतालको तुलनामा यहाँ नन्–कोभिडका बिरामी उपचारका लागि विगतदेखि नै बढी आउने गरेको उनको भनाइ छ ।यता, सशस्त्र प्रहरी बल अस्पतालका प्रमुख डा. प्रवीण नेपालका अनुसार लामो समयदेखि उपचारबाट बञ्चित देशका सुगमदेखि दुर्गमसम्मका सशस्त्र प्रहरी परिवारका सदस्यहरु उपचारका लागि आउन थालेका छन् । विगत तीन महिना यता कोभिडभन्दा नन्–कोभिडका बिरामीको चाप बढेको उनले बताए । सरकारले संक्रमितको संख्या कम हुँदा उपचारका लागि केही अस्पताललाई कोभिड उपचारका लागि तोकेको थियो । तर, संक्रमितको संख्या बढेपछि अनिवार्य रुपमा सम्पूर्ण अस्पताललाई कोभिड र नन्–कोभिड गरी दुवैथरी बिरामीको उपचार गर्न सरकारले निर्देशन दियो । कोभिड र नन्–कोभिड बिरामीको उपचार एउटै अस्पतालमा हुन थालेपछि कोरोना त्रासले बन्दाबन्दीको समयमा नन्–कोभिड बिरामीहरु अस्पताल जान हिचकिचाउने गरेका थिए । त्यतिबेला अस्पतालहरुमा नन्–कोभिड बिरामीको संख्या शून्यजस्तै थियो ।सामान्य लक्षण देखिएका संक्रमितहरु अस्पतालमा भर्ना हुने क्रम रोकिएपछि हाल करिब ४ हजार ५ सय ८ जना संक्रमित होम आइसोलेशनमा छन् । पछिल्लो समय संक्रमित भएर स्वास्थ्यमा गम्भीर समस्या देखिएका बिरामीमात्रै अस्पताल पुग्ने गरेको टेकुस्थित शुक्रराज तथा सरुवा रोग अस्पतालका सरुवा रोग विशेषज्ञ डा. अनुप बाँस्तोला बताउँछन् ।कुन अस्पतालमा कति बिरामी ?टेकु अस्पताल— मंगलबार संकलन गरिएको विवरणअनुसार टेकु अस्पतालमा ८ जना आईसीयूमा छन् भने १० जना सामान्य वार्डमा उपचाररत छन् ।अस्पतालमा आईसीयू क्षमता भने २० जनाको रहेको डा.बास्तोलाले बताए । सो अस्पतालमा ५४ बेड कोभिड बिरामीका लागि छुट्याइएको छ ।पाटन अस्पताल— ललितपुरस्थित पाटन अस्पतालमा कोभिडका बिरामीका लागि १ सय बेड छुट्याइएको छ । हाल १६ जना आईसीयूमा उपचाररत रहेको निर्देशक डा. शाक्यले बताए । पाटन अस्पतालमा नन्–कोभिड बिरामीका लागि ६ सय बेड छुट्याइएको छ । नन्–कोभिडतर्फ दैनिक ६ सय बिरामीले सेवा लिने गरेको उनले बताए ।टिचिङ— त्रिवि शिक्षण अस्पताल (टिचिङ), महाराजगञ्जमा कोभिड बिरामीको उपचारको लागि २ सय बेड छुट्याइएको कोभिड संयोजक डा. दासले बताए । कोभिडका कारण गम्भीर स्वास्थ्य समस्या भएका ४५ जना बिरामीको उपचार भइरहेको उनको भनाइ छ । नन्–कोभिड बिरामीको लागि ६ सय ६० बेड अस्पतालले तोकेको उनले बताए ।सशस्त्र प्रहरी बल अस्पताल— सशस्त्र प्रहरी बल अस्पतालमा १३ जना कोरोना संक्रमितलाई आईसीयू र ३ जनालाई भेन्टिलेटरमा राखेर उपचार भइरहेको जनाइएको छ । कोभिड संक्रमित बिरामीको उपचारका लागि सो अस्पतालमा २० आईसीयू र भेन्टिलेटर छुट्याइएको अस्पतालका प्रमुख डा. नेपालले बताए । सो अस्पतालमा ४ सय बेडमध्ये १ सय २० बेड कोभिड बिरामीको उपचारका लागि छुट्याइएको छ ।वीर अस्पताल— वीर अस्पतालमा कोभिडका ३० जना बिरामी आईसीयू र भेन्टिलेटरमा उपचाररत छन् । जनरल वार्डमा दैनिक ८ सय बिरामी उपचारका लागि आउने गरेको अस्पतालका निर्देशक डा. केदार सेन्चुरीले बताए । आपतकालीन सेवा (इमर्जेन्सी) तर्फ दैनिक सरदर ३५ जना उपचारका लागि आउने गरेको उनको भनाइ छ ।आईसीयू र भेन्टिलेटरमा बिरामीको चाप, जनरल वार्ड रित्तैकोरोना संक्रमितको दर घट्दै गए पनि आईसीयू र भेन्टिलेटरमा भर्ना हुने बिरामीको संख्या बढ्दै गएको छ । अस्पतालहरुमा कोभिड बिरामीका लागि छुट्याइएको बेड खाली छन् भने आईसीयू, भेन्टिलेटर भरिभराउ छन् । देशका विभिन्न अस्पतालमा पुस ६ गते अर्थात् सोमबारसम्म आईसियूमा २ सय ७९ जना छन् भने भेन्टिलेटरमा ५७ जना उचाररत् छन् । संक्रमितको संख्या घट्दै गए पनि आईसीयू र भेन्टिलेटरमा भर्ना हुने दीर्घरोगी र वृद्धावृद्धको संख्यामा कमी नआएको स्वास्थ्य तथा जनसंख्या मन्त्रालयले जनाएको छ ।कोरोना संक्रमणजस्तो लक्षण देखिएर पनि परीक्षण गराउनेको  संख्यामा कमी आएको वीर अस्पतालका निर्देशक डा. सेन्चुरी बताउँछन् । संक्रमणको जस्तै लक्षण देखिँदा सामान्य रुघाखोकी ठानेर होम आइसोलेशनमा बसेका बिरामी एक्कासी श्वासप्रश्वासमा समस्या देखियो भन्दै अस्पताल आउने गरेको उनले सुनाए ।डा.बास्तोलाका अनुसार, दीर्घरोगी, वृद्धावृद्धाको स्वास्थ्यमा गम्भीर समस्या देखिएपछि अन्दाजको भरमा कोरोना संक्रमण भयो भन्दै उपचार गर्न आउनेहरुको संख्या पनि उल्लेख्य छ । स्वास्थ्यमा धेरै समस्या देखिएर अनुमानको भरमा उपचार गराउन आउने प्रायःलाई पीसीआर तथा एन्टिजोन परीक्षण गर्दा संक्रमण पुष्टि हुने गरेको उनले सुनाए ।