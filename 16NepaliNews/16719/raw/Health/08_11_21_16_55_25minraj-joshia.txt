साउन अन्तिमतिर स्वास्थ्य कार्यालय दार्चुलाबाट आएको खबर राष्ट्रिय खोप कार्यक्रमका लागि चुनौतीपूर्ण थियो । लामो मिहिनेतले नियन्त्रण भइसकेको भ्यागुते रोग एक्कासी समुदायमा देखापरेको खबर आएको थियो । चालु आर्थिक वर्षमा प्रदेशस्तरबाट सञ्चालन गरिने स्वास्थ्य कार्यक्रमको कार्यसञ्चालन निर्देशिका बनाउने र सँगसँगै कोभिड–१९ र अन्य नियमित क्रियाकलापको व्यस्तताले शरीरमा फरक किसिमको थकावट महसुस भइरहेको थियो ।थला नपरुन्जेल बिरामी भएको महसुस नगर्ने र अन्तिम अवस्थामा मात्र स्वास्थ्यकर्मीको सम्पर्कमा जाने प्रायः जसो नेपालीको बानी हुन्छ र म पनि त्यसबाट अछुतो छैन । मेरो झोलामा दुखाई कम गर्ने, बान्ता रोक्ने, ग्यास्ट्रिक र केही एन्टिबायोटिक गरी एक–एक पत्ता औषधि सदैव रहिरहन्छ । यसपल्ट पनि त्यस्तै भयो– ज्वरो आउलाजस्तो, जिउ दुखेजस्तो र शरीरमा थकान महसुस भएजस्तो ।आफुसँग भएको प्राथमिक उपचारको सामग्री लिएँ र शरीरलाई पूर्ववत् रुपमा काम गर्न बाध्य बनाएँ । दार्चुलामा ‘आउटबे्रक’ भएको भ्यागुते रोगको समुदायस्तरमा खोज पड्ताल र प्रभावितको उपचार, ब्यवस्थापनसमेत गर्नुपर्ने निर्देशकज्यू र परिवार कल्याण महाशाखाबाट निर्देशन भएपश्चात सर्भिलेन्स मेडिकल अफिसर र जिल्लाका खोप अधिकृतसहितको टोली बनाई दार्चुलाको यात्रा तय भयो । तर शरीरको अवस्था अनुकुल थिएन । जिम्मेवार निकायमा बसेर जिम्मेवारी लिईसकेपछि सधै आफ्नो अनुकलमात्रै हेर्नु नैतिकताले पनि दिँदैन, त्यसमा पनि निर्देशक डा. गुणराज अवस्थीसँग काम गर्नु प¥यो भने उहाँको स्पिडसँग आफुलाई अनुकुल बनाउँदै लानुपर्ने हुन्छ । अन्यथा पछाडि छुट्ने सम्भावना सदैव रहिरहन्छ । यसै कुराले हामीहरुलाई आफ्नो काम समयमै सम्पन्न गर्न पे्ररित गरिरहन्छ ।पूर्वनिर्धारित समयअनुसार हामी दार्चुला जिल्लाको शैल्यशिखर नगरपालिकाका लागि प्रस्थान ग¥यौं । यात्राको दौरान प्रायः मलाई केही असहज महसुस भइरहन्छ र यस पटक पनि यसैको निरन्तरताको रुपमा चित्त बुझाएँ । डडेल्धुराबाट थप उकालो लागे पश्चात वाकवाकीसँगै रिंगटा लागेजस्तो महसुस हुन थाल्यो । तैपनि आफ्नो जिम्मेवारीबोधले हार मान्न दिएन । मानसिक रुपमा सशक्त भए पनि शारीरिक रुपले अशक्त भएको महसुस त्यतिबेला भयो, जतिबेला खोड्पे र पाटनको मध्यतिर गाडीबाट ओर्लिन खोज्दा आँखामा अन्धकार छायो । आँखा खोल्दा सहयात्री तीनैजना मलाई बीच सडकबाट उठाउने असफल प्रयास गरिरहेका थिए, जिउ सयौँ मान्छेले एकै पटक कुटेको जसरी दुखिरहेको थियो । बेहोसीमा सडकमा पछारिदा अनुहार र शरीरको अन्य भागहरुमा सामान्य चोट लागेर रगत बगिरहेको थियो । केही छिनको बिश्रामपछि फेरि यात्रा निरन्तर अगाडि बढ्यो । बाटोमा पर्ने पाटन प्राथमिक स्वास्थ्य केन्द्रमा सामान्य चेकजाँच गर्दा रक्तचाप अलि घटेको प्रमाणित भयो । त्यसैको कारणले अघिको घटना भएको निश्कर्ष निकालँे ।गाडीको बाटो सकिएपछि भ्यागुते रोग फैलिएको भनिएकोे समुदायसम्म पुग्न झण्डै दुई घन्टाको पैदल यात्रा गर्नु प¥यो र समुदायको अवस्था मूल्याङ्कन गर्दै जाँदा घरका अधिकांश बालबालिकाले एउटा पनि खोप नलगाएको पाइयो । सबै बालबालिका १२ वर्ष माथिका भएकाले पुरानो कुरा कोट्याउनु उचित लागेन । परिवार कल्याण महाशाखाले उपलब्ध गराएको गाईडलाइन बमोजिम शंकास्पद बिरामीको व्यवस्थापन गर्ने कार्य सम्पन्न भयो ।पूर्वनिर्धारित कार्यक्रम सम्पन्न गरी फर्किने बेलासम्म शरीरमा थप कमजोरी तथा स्वाद र गन्धको भेउ नपाउने अवस्था सिर्जना भइसकेको थियो तापनि मैले कोरोना संक्रमणको आशंका गर्न सकिनँ । घर फर्किदा श्रीमती र छोरीलाई झण्डै मेरोजस्तै लक्षण देखिन थालिसकेको थियो । सेती अस्पतालमा नर्सको रुपमा कार्यरत मेरी श्रीमतीले भोलिपल्टै पिसीआर परीक्षणका लागि स्याम्पल दिइन्, जसको नतिजाले हामीलाई स्तब्ध बनायो ।भोलिपल्ट मेरो र छोरीको परीक्षणसमेत ‘पोजेटिभ’ आएपछि हामीलाई केही समय निर्णय शुन्यताको अवस्थामा पु¥यायो । अवस्था जतिनै खराब भए पनि आफैले आफैलाई सम्हाल्नुको विकल्प हामीसँग थिएन । अन्तमा हाल बसिरहेको क्वाटर (डेरा) मा सेल्फ आईसोलेसन बस्ने निर्णय गरियो, जुन आजका मितिसम्म निरन्तर चलिरहेको छ ।सामाजिक अपहेलनाघटना १ :हामी सपरिवार संक्रमित भएको सूचना म तिनै ब्यक्तिलाई मात्रै दिन चाहन्थेँ, जो पछिल्लो केही समय म र मेरो परिवारको सम्पर्कमा आएका थिए । र यो कुरा कन्ट्याक्ट ट्रेसिङका लागि महत्वपूर्ण मानिन्छ । तर मेरो डेरासँगैको क्वाटरमा बस्ने एकजना ब्यक्तिले हामीमा कोरोना संक्रमण भएको तथ्य हाम्रो परिवारको विवरण खुल्ने गरी सामाजिक सञ्जालमार्फत निकै अपमाजनक रुपमा सार्वजनिक गरे । यतिमात्र होइन, हामी ‘क्वाटरमै आइसोलेसनमा बसेको’ भनेर पनि उनले कुरा उठाए जुन मेरो नजरमा अमानवीय र गैरकानुनी थियो ।घटना २ :दिनेश खबर पत्रिकाले मेरो ब्यक्तिगत विवरणको हेडलाइन बनाउँदै समाचार सार्वजनिक गरी थप मर्माहत बनायो, जुन कुरा नेपालको संविधान प्रदत्त गोपनियताको मौलिक हकविरुद्ध थियो । नेपाली मिडियाको नियमनकारी निकाय प्रेस काउन्सिलले समेत निर्देशिका जारी गर्दै संक्रमितको अनुमतिबेगर पहिचान नखुलाउन आग्रह गरे पनि त्यसलाई पालना भएन ।माथि उल्लेखित घटना आइसोलेसन शुरु भएदेखि भोग्दै आइरहेका सामाजिक अपहेलनाका प्रतिनिधि घटनामात्रै हुन् । केही दिनदेखि यस्ता सामाजिक भेदभाव र अपहेलनाको पुलिन्दा तयार भएको छ । हामी स्वास्थ्यकर्मी कर्तव्य पालनको सिलसिलामा कोरोना संक्रमित हुनु सामान्य कुरा हो । तर संक्रमणलाई अपराध जसरी वर्णन गर्नु आफैमा निकृष्ट कार्य हो ।सरकारसँग अपेक्षा-   देशमा बन्दाबन्दी भएपश्चात देशको स्थायी सरकार भनिएको प्रशासनतन्त्र झण्डै घरमा बसीबसी तलब भत्ता लगायतका सेवा सुविधा निस्फिक्री ढंगले खाइरहेकै छ । कोरोनाविरुद्ध फ्रन्ट लाइनमा स्वास्थ्यकर्मी, सुरक्षाकर्मी, सञ्चारकर्मी आफ्नो जिम्मेवारी र दायित्वअनुसार लडिरहेका छन् । यो युद्धमा कोरोनाविरुद्धका योद्धामात्र होइन, उनीहरुका परिवार समेत संक्रमित हुने क्रम दिनदिनै बढिरहेको छ र सँगसँगै सामाजिक अपहेलना र दुब्र्यवहारका घटनामा समेत वृद्धि भइरहेको छ । यस्तो बेलामा राज्यका प्रशासनिक निकायमा बस्ने ब्यक्तित्वहरुले संक्रामक रोग ऐन २०२० र मुलुकी अपराधसंहिताको बारेमा अन्तरवार्तामात्रै दिँदै हिँड्नुभन्दा सामाजिक दुब्र्यवहार गर्ने यस्ता व्यक्ति÷संस्थालाई कानुन बमोजिम कारवाही गरी संक्रमितको मनोबल उच्च बनाउनुपर्ने देखिन्छ ।-   हरेक दिन कोराना संक्रिमितको संख्या बढिरहेको छ र नियन्त्रण हुने नामोनिशान छैन । सीमित श्रोत–साधन भएको हाम्रोजस्तो देशमा संक्रमितको संख्या यसरी तीव्र गतिमा वृद्धि हुनु शुभसंकेत होइन । विश्व स्वास्थ्य संगठनका अनुसार पनि जम्मा संक्रिमितको झण्डै २० प्रतिशतमा सामान्यदेखि जटिल लक्षणहरु देखिने र यीमध्ये केहीलाई अक्सिजन सप्लाईको आवश्यकता पर्ने तथा केहीलाई सघन अपचार कक्षमा राखी उपचार गर्नुपर्ने हुन्छ । संक्रमितको संख्या यसरी दिनदिनै बढ्दै जाने हो भने लक्षणसहितका सबै बिरामीलाई अस्पतालमा भर्ना गरेर राख्न नसक्ने अवस्था आउँछ । यस्तो अवस्था आउनु अगावै सरकारले निजी क्षेत्र र समुदायसँग मिलेर समुदायस्तरमा अक्सिजन सिलिन्डर र बिरामीको रगतमा अक्सिजनको मात्रा पत्ता लगाउने मेसिनको उपलब्धता सुनिश्चित गर्नु पर्दछ । यसले लक्षण भएका र अक्सिजनको मात्रै आवश्यकता भएका बिरामीको समुदायस्तरमै ब्यवस्थापन गर्न सहज हुनेछ साथै अस्पतालहरुमा जटिल समस्या भएका बिरामीहरुको व्यवस्थापन सहज ढंगले गर्न सकिने छ ।अन्त्यमाकोरोना संक्रमण कुनै अपराध होइन, यो एउटा रोगमात्रै हो । कोरोना संक्रमितलाई अपराधीको जस्तो ब्यवहार नगरौं । कति जना त तपाईको उपचार, तपाई र तपाईको परिवारलाई सुरक्षा प्रदान गर्ने दौरानमा संक्रमित भएका छन् । यतिबेला उहाँहरुलाई तपाईको मिठोबोली, सद्भाव र सान्त्वनाको खाँचो छ । त्यसैले सकिन्छ भने सद्भाव देखाऔं, सकिन्न भने भेदभाव नगरौं किनकि यो घटना तपाईको जीवनमा समेत घट्ने उत्तिकै सम्भावना हुन्छ ।(स्वास्थ्य निर्देशनालय, दिपायल डोटीमा कार्यरत जोशी हाल सपरिवार कोरोना संक्रमित भई धनगढी, कैलालीमा सेल्फ आइसोलेसनमा बसिरहेका छन् । –सम्पादक)