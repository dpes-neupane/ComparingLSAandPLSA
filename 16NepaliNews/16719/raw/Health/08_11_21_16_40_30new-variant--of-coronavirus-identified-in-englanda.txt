 बेलायतमा कोरोनाभाइरसको नयाँ प्रकार फेला परेको छ । केही भागमा यो तीव्र गतिमा फैलिरहेको त्यहाँका सांसदहरुलाई जानकारी दिइएको छ ।स्वास्थ्य सचिव म्याट ह्यानककका अनुसार कम्तिमा ६० स्थानीय अधिकारीहरुले नयाँ प्रकारको कोरोनाभाइरसबाट संक्रमित बिरामीहरु फेला परेको जानकारी दिएका छन् । उनले यसबारे विश्व स्वास्थ्य संगठनलाई जानकारी दिइसकेको र बेलायती वैज्ञानिकहरुले पनि विस्तृत अध्ययन गरिरहेको बताए ।यद्यपि, भाइरसको यो नयाँ प्रकारले बिरामीको अवस्थालाई थप ‘खराब’ वा खोपले काम नगर्ने बनाउने ‘कुनै संकेत’ फेला नभएको उनको दाबी थियो ।गत हप्ता सांसदहरुलाई जानकारी दिँदै ह्यानककले लण्डन, केन्ट, एसेक्स र हेर्टफोर्डसायरमा भाइरस तीव्र गतिमा फैलिएको बताए । ‘हामीले यस नयाँ प्रकारको भाइरसबाट संक्रमित कम्तिमा १ हजार बिरामी फेला पारेका छौँ विशेष गरेर दक्षिण बेलायतका ६० भन्दा बढी स्थानीय क्षेत्रमा,’ उनले भने ।‘हामीलाई यो नयाँ प्रकारबारे धेरै जानकारी छैन तर खोप कार्यक्रम अघि बढाइँदै गर्दा यसलाई नियन्त्रण गर्न हामीले चाँडो र निर्णायक कारवाही गर्न आवश्यक छ,’ उनको भनाइ थियो ।बेलायतका चिफ मेडिकल अफिसर प्रोफेसर क्रिस विटीका अनुसार अहिलेको कोरोनाभाइरसको स्वाब परीक्षणले कोरोनाभाइरसको नयाँ प्रकारलाई पत्ता लगाउने र यो विशेष गरेर केन्ट र त्यस आसपासका क्षेत्रमा पाइएको बताए ।भाइरसको नयाँ प्रकारमा त्यसको स्पाइक प्रोटिनमा म्युटेसन भएको पाइएको छ । यसले भाइरसको व्यवहारमा के–कस्तो परिवर्तन गर्छ भन्ने खुलेको छैन ।बीबीसी