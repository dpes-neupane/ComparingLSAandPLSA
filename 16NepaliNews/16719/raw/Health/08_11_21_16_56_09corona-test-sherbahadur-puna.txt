स्वास्थ्य तथा जनसंख्या मन्त्रालयले सःशुल्क कोभिड–१९ को पीसीआर परीक्षण गर्न अनुमति दिएसँगै प्रयोगशालाहरूमा परीक्षण गराउनेको भीड लाग्न थालेको छ । आशंका लाग्नासाथ कोरोना परीक्षण गराइहाल्नु पर्छ कि पर्दैन भन्नबारे सर्वसाधारणमा अन्योल नै छ । निरोगिताको प्रमाणपत्र आवश्यक पर्नेहरु भने पीसीआर परीक्षण गर्नैपर्ने अवस्थामा छन् । परीक्षण गराउनेको चाप बढेसँगै पछिल्लो समय भनसुन गरेर हतार–हतार परीक्षण गराएको पनि पाइन्छ । यसरी परीक्षण गर्नु कति उचित हो ? संक्रमितको सम्पर्कमा आएकाले तुरुन्तै स्वाब परीक्षण गर्न हुन्छ कि हुँदैन ? एक पटक कोरोना संक्रमण भएर निको भएपछि पुनः संक्रमण हुन्छ कि हुँदैन ? पीसीआर परीक्षणले शत प्रतिशत सही नतिजा दिन्छ कि दिँदैन ? आदि बारेमा टेकुस्थित शुक्रराज ट्रपिकल तथा सरुवा रोग अस्पतालका सरुवा रोग विशेषज्ञ डा. शेरबहादुर पुनसँग गरिएको कुराकानी –संक्रमितको सम्पर्कमा आएको आशंका गर्नेबित्तिकै स्वाब परीक्षण गराइहाल्नु पर्छ ? स्वाब परीक्षण कुन अवस्थामा गराउनुपर्ने हो ?  कोरोना संक्रमितको सम्पर्कमा आउनेबिबिकै पीसीआर परीक्षण गर्नु हुँदैन, सम्पर्कमा आउनेबित्तिकै परीक्षण गर्दा नतिजा सही नआउन सक्छ । संक्रमितको सम्पर्कमा आएको ५÷७ दिनपछि मात्रै पीसीआर परीक्षण गरेमा सही नतिजा आउँछ । संक्रमण भएको आशंका गरेको दिनदेखि ५÷७ दिनपछि स्वाबको परीक्षण गर्दा राम्रो हुन्छ ।जसको शरीरमा भाइरसको लोड कम हुन्छ, त्यस्ताको शरीरमा जाँच गर्ने क्रममा भाइरस छुट्ने सम्भावना हुन्छ । यदि भाइरस छुट्यो भने गलत नतिजा आउने सम्भावना धेरै हुन्छ । आशंका लागेर हतारमा स्वाब परीक्षण गर्दा ‘नेगेटिभ’ आउने भएकाले ५÷७ दिनपछि मात्र कोरोना परीक्षण गर्नु उचित हुन्छ ।सामान्यतया आशंका लागेर तुरुन्तै स्वाब परीक्षण गर्दा शरीरमा भाइरसको लोड, विकास कम हुन्छ । र, सही नतिजा आउँदैन । तर कहिलेकाहीँ संक्रमितको सम्पर्कमा आएको आशंका लागेर तुरुन्तै कोरोना परीक्षण गर्दा पनि कोरोना पोेजेटिभ देखाउँछ ।पीसीआर परीक्षण गर्दा कस्तो—कस्तो अवस्थामा फल्स रिजल्ट आउन सक्छ ? नेगेटिभ आउने भन्ने कुरा पत्ता लगाउने किटको क्षमतामा भर पर्छ । अहिले विभिन्न अनुसन्धानहरुले के भन्छ भने झण्डै–झण्डै ६७/७० प्रतिशतको हाराहरीमा आरटी पीसीआरले रिजल्ट देखाउने क्षमता हुन्छ । करिब तीस प्रतिशत टेष्ट फल्स देखाउने सम्भावना हुन्छ । डा. शेरबहादुर पुनयसको अर्थ के हो भने परीक्षण गरिएका झण्डै एक सयजनामध्ये तीसजनाको रिजल्ट फल्स देखाउन सक्छ । यसमा व्यक्तिको शरीरमा भाइरसको लोड कति छ, स्याम्पल लिँदा कसरी लिइयो, नमुना स्याम्पललाई परीक्षण गर्ने स्थानसम्म कसरी पु-याइयो, स्याम्पल लिएदेखि नतिजा आउने बेलासम्म कहिलेकाहीँ मानवीय गल्ती पनि हुन सक्ने जस्ता पक्षहरुले पनि भूमिका खेल्छ ।त्यसैगरी, पीसीआर गर्दा कहिलेकाहीँ प्राविधिक गल्ती पनि हुन सक्छ । यी सबै कुराले अन्तिम रिजल्ट आउँदा ठुलो प्रभाव पर्छ । यी सबै कुरा मिल्यो भने रिजल्ट सही आयो । स्याम्पल परीक्षण गर्दा १०० प्रतिशत पूर्णरूपमा प्रक्रिया पु-याएर काम गरेको खण्डमा पनि ६७ देखि ७० प्रतिशतमात्रै सही रिजल्ट आउँछ । त्यसैले ७० प्रतिशत सही तथ्य पत्ता लगाउने यसको क्षमता भएको अनुसन्धानहरूले देखाएको छ । नियमहरू पालना नगरेको खण्डमा त्योभन्दा पनि कम प्रतिशतको रुपमा रिजल्ट आउन सक्छ । कोरोनाको लक्षण देखापरेर पीसीआर परीक्षण गर्दा नेगेटिभ नतिजा आउने तर लक्षण देखिन छाडेपछि पुनः परीक्षण गर्दा पोजेटिभ नतिजा आएको घटनाहरू पनि पाइन्छ, के पीसीआरको गड्बडीले यस्तो भएको हो ?कोरोनाको लक्षण देखापरेर पीसीआर परीक्षण गर्दा नेगेटिभ नतिजा आउने तर लक्षण देखिन छाडेपछि पुनः परीक्षण गर्दा पोजेटिभ नतिजा आउने नहोला भन्न त सकिदैंन । शरीरमा भाइरसको लोड कम हुँदा स्वाब संकलन गरिएको छ भने वा राम्रोसँग स्वाब संकलन गरिएन भने वा जाँच गर्ने क्रममा सामान्य गल्ती हुँदा पनि अपवादमा त्यस्तो हुन सक्छ । कोरोना निको भइसकेपछि शरीरमा कति समय भाइरस बस्छ ? कोरोना निको भइसकेपछि शरीरमा कति समयसम्म भाइरस रहन सक्छ भन्नेबारे अनुसन्धानहरूले ठ्याक्कै निक्र्यौल गर्न सकेको छैन । शरीरमा कोरोना संक्रमण भएर पनि निको भइसकेपछि भाइरस सक्रिय रहँदैन भन्ने कुरा अनुसन्धानले देखाइसकेको छ । तर कहीलेकाहीँ शरीरमा भएको भाइरसको पार्टीकललाई पीसीआरले समात्ने खालको नभएमा अपवादको रुपमा देखाउन सक्छ । तर त्यो भाइरस शरीरमा सक्रिय खालको हुँदैन ।  कोरोना संक्रमित व्यक्ति निको भएपछि  पुनः केही समयपछि त्यही व्यक्ति कोरोना संक्रमित भएको पाइएको छ, कोरोनालाई एकपटक जितिसकेपछि पनि ढुक्क हुन नसकिने रहेछ, हैन त ?पुनः कोरोना संक्रमित भएको कुरा वर्तमान समयमा संसारभर नै चासोको विषय बनेको छ । एक पटक संक्रमण भएर निको भएपछि कसैलाई फेरि कोरोना संक्रमण किन हुन्छ भन्ने बारेमा विश्व स्वास्थ्य संगठनले अध्ययन गरिरहेको छ । किनभने सबैमा त्यस्तो देखिएको छैन । कोरोना संक्रमण भएर निको भएका व्यक्तिलाई पुनः संक्रमण भएको निकै थोरै घटना छन् । त्यसैले यस विषयले अनुसन्धानको लागि ढोका खोलेको छ ।अनुमान चाहिँ यसभन्दा अघि नै गरिएको थियो । किनभने हाम्रो शरीरमा यो भाइरसविरुद्ध रोग प्रतिरोधात्मक क्षमता (एन्टीवडी) दुई—तीन महिनाभन्दा बढी हुँदैन भनेर प्राइमरी अनुसन्धानले भनेको थियो । त्यसपछि विश्व स्वास्थ्य संगठनले त्यसलाई आधार मानेर ढुक्क नहुन भनेको थियो । यस विषयमा अध्ययन तथा अनुसन्धान हुँदैछ । त्यसैले हाम्रो लागि पुनः संक्रमण हुन सक्छ है भन्ने संकेत हुन सक्छ । पुनः कोरोना संक्रमण कतिलाई हुन्छ, किन हुन्छ भन्ने बारेमा वैज्ञानिकहरू वर्तमान समयमा अनभिज्ञ छन् । अहिलेसम्ममा पुनः कोरोना संक्रमण हुने केश बढेको देखिदैंन । यस विषयलाई भावी दिनहरूमा अनुसन्धानले प्रष्ट पार्ने आशा गरौं ।नेपालमा लक्षणसहित र लक्षणविहीन गरी दुई थरीका संक्रमित पाइएका छन्, कुन संक्रमितबाट बढी जोखिम हुन्छ ? कोरोना संक्रमण पक्कै पनि लक्षणविहीनभन्दा लक्षणसहितका संक्रमितबाट जोखिम हुन्छ । लक्षणविहीनले तुलनात्मकरुपमा धेरै कमलाई कोरोना सार्न सक्ने वैज्ञानिक अनुसन्धानबाट खुलेको छ । तर लक्षणविहीन संक्रमित भन्दैमा सावधानी नपनाएको खण्डमा झन् अरुलाई कोरोना फैलिन सक्छ । लक्षणसहित संक्रमितलाई ज्वरो, खोकी, श्वासप्रश्वासमा समस्या हुन्छ । तर लक्षणविहीनमा यस्ता खालमा समस्या नदेखिए पनि कोरोना अरुलाई सर्दैन भन्ने हुँदैन । त्यसैले लक्षणसहित र लक्षणविहीन दुवै थरीले पूर्णरुपमा सावधानी अपनाउनुपर्छ ।  #कोरोनाभाइरस