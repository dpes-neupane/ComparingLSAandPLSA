अहिले कोरोना भाइरसको सङ्क्रमण समुदाय स्तरमा फैलिसक्यो । प्रहरी सङ्गठन, स्वास्थ्यकर्मी, विभिन्न टोल बस्तीहरूमा भित्रभित्र फैलिरहेको छ । कोरोना नियन्त्रणका लागि सुरुवाती चरणबाटै कमजोरीहरू भएका छन् ।सुरुमा प्लेनबाट कोरोना आउँछ भन्नेमा मात्र सरकार केन्द्रित भयो तर दक्षिणबाट बस चढेर नेपाल भित्रियो । भारतबाट व्यापक मात्रामा मान्छे भित्रिँदा कोरोना पनि भित्रियो । गत चैत १० गते नेपाल पारि भएका भारतमै बस्ने, नेपालमा रहेका नेपालमै बस्ने जुन निर्णय भयो त्यो कार्यान्वयन हुन सकेन । त्यही निर्णय नै हाम्रा लागि अत्यन्तै त्रुटिपूर्ण बन्नपुग्यो ।अवैध बाटोबाट नेपाल प्रवेश गर्न नसक्ने मान्छे मात्र सिमानामा बसे, सक्नेहरू मुख्य बाटो छोडेर जङ्गल चारैतिरबाट नेपाल पसे । त्यहीँबाट नेपालमा कोरोना फैलिन सुरु ग¥यो । पछि एक डेढ महिनापछि भारतबाट आउन दिने भनेर निर्णय सच्याउने काम त भयो तर उनीहरूलाई पहिले नै आउन दिएर क्वारेन्टिनमा राखेको भए हुन्थ्यो । क्वारेन्टिन पनि व्यवस्थित हुन्थ्यो, अलि अलि आउँदै क्वारेन्टिनमा बसेर घर जान्थे । यसले सङ्क्रण फैलिन पाउने थिएन । सरकारले सुरुमा भारतबाट नेपाल आउन दिएन । पछि एक्कै पटक सीमा खोलिदियो । भारतले पनि पछि गाडी र रेल चलाइदियो, मुम्बई, अहम्दावाददेखि ठूलो सङ्ख्यामा नेपालीहरू स्वदेश आइदिए । ती मान्छे कताकता पुगे उनीहरूबाट सबैतिर सङ्क्रमण फैलिँदै गयो ।हावाबाट पनि सर्न सक्छ, कन्ट्याक्ट ट्रेसिङमा मात्रै अल्झिनु हुन्नअब कन्ट्याक्ट ट्रेसिङमा गएर हुँदैन, यो सफल विधि हैन । यस्तोमा कन्ट्याक्ट ट्रेसिङ गर्दा क्षयरोग निको भइसक्थ्यो । इबोलाका लागि कन्ट्याक्ट ट्रेसिङ आएको थियो । त्यसमा यो प्रभावकारी भएको थियो । कसले कसलाई छोयो भनेर ट्रेसिङ गर्न सजिलो थियो । एउटा व्यक्ति कहाँ कहाँ, कसको सम्पर्कमा गयो, कोसँग हात मिलायो भन्ने आधारमा सजिलो थियो । तर कोरोना भाइरस बाटोमा हिँड्दा हिँड्दै पनि सर्न सक्छ । मानौँ एउटा मान्छे थानकोटबाट कलङ्कीतर्फ आइरहेको छ । कलङ्कीको मान्छे थानकोटतिर गइरहेको छ । दुइटैको उचाइ बराबर छ । ती दुईटामध्ये एउटा सङ्क्रमित छ भने स्वाट्टै उसको नाकभित्र भाइरस पस्न सक्छ ।जस्तो तपार्इंले बाटोमा हिँड्दा नजिकै रहेको मान्छेले चुरोट खाइरहेको छ र तपाईंलाई गन्ध आउछ भने हावाबाट भाइरस त्यसरी नै सर्न सक्छ । त्यो धुवाँ हावासँगै मान्छेको नाकभित्र पसेका कारण गन्ध महसुस भएको हो । सङ्क्रमितले सास फेर्दा हावामा त्यसरी नै भाइरस पनि मिसिन्छ र नजिकै हिँडिरहेको अर्को व्यक्तिमा सर्ने सम्भावना प्रबल हुन्छ ।तराईतिर उच्च ओहोदामा रहेका सरकारी कर्मचारीहरूको कार्यकक्षमा गर्मीबाट बच्न एसी हालिएको हुन्छ । एसी लगाएको कोठामा बसेर उनीहरू बैठक छलफल गर्छन् । बैठकपछि चिया खानुप¥यो भन्छन् अनि मास्क खोलेर चिया पिउन थाल्छन् । एक त एसी लगाएको कोठा गुम्सिरहेको हुन्छ र चिया पिउँदा एकबाट अर्कोमा सङ्क्रमण फैलिन्छ ।झ्याल ढोका खुला राखेको कार्यालयमा थोरै थोरै मान्छे आए भने सङ्क्रमण फैलिने जोखिम कम हुने भयो । एसी चलाएको रूममा एकजना सङ्क्रमित पसिदियो भने सबैलाई सङ्क्रमण हुन्छ ।यस्तै ट्वाइलेट प्रयोग, लिफ्टको प्रयोगबाट पनि सङ्क्रमणको जोखिम धेरै छ । ट्वाइलेट सफा छैन, हावा प्रवेश गर्ने भेन्टिलेसन छैन, यस्तै लिफ्टमा कोचाकोच गरेर चढ्ने जस्ता कारणबाट पनि सङ्क्रमण बढ्न सहयोग पुगिरहेको छ ।एक ठाउँ बन्द अर्को ठाउँ खुला हुँदा झन् समस्याकाठमाडौँमा १४ दिन लकडाउन गर्दैमा कोरोना सङ्क्रमण समस्याको समाधान हुन सक्दैन । काठमाडौँमा एक ठाउँका मात्रै नभएर ७७ जिल्लाबाट मान्छेहरू आउँछन् । उपचार गर्न, सामान किन्न, सामान बेच्न विभिन्न ठाउँ धादिङ, नुवाकोट, काभ्रे, सिन्धुपाल्चोक, मकवानपुर जिल्लाबाट आउँछन् । यी क्षेत्रमा पनि कडाइ हुनुपर्छ । लकडाउन भयो, मोटरसाइकल लिएर नुवाकोट जाने आउने गर्छन् । यस्तो भयो भने समस्या हुन्छ । सिङ्क्रोनाइजेन भएन भने यहाँ लकडाउन हुन्छ तर यहाँबाट मान्छे गएका स्थानमा फेरि फैलिन्छ ।नेपालको भूभाग डाँडा काँडाका कारण पनि पहाडमा कम मात्रामा फैलिन्छ । तराईमा समथर र बाक्लो बस्ती भएका ठाउँमा छिटै फैलिएको छ । सरकारले कोरोना नियन्त्रणका लागि रणनीतिक कार्यदिशा अलि फराकिलो पार्नुपर्छ ।साँघुरो घेरामा मात्र निषेध गरे पनि सङ्क्रमण रोक्न सजिलो भने छैन । काठमाडौँमा धादिङबाट तरकारी आउँछ । काभ्रे पाँचखालबाट तरकारी आउँछ । सिन्धुपाल्चोकको चौताराबाट दूध आउँछ । अत्यावश्यक सेवा दिने मानिसहरूको पनि आवतजावत बाक्लै हुन्छ । सङ्क्रमण काठमाडौँमा मात्रै नियन्त्रण गरेर हुँदैन यी जिल्लाहरूलाई पनि हेर्नुपर्ने हुन्छ । काठमाडौँलाई फोकस गरेर बन्द गर्दा बढी आवत जावत हुने जिल्लालाई पनि ध्यान दिनुपर्छ ।लकडाउनसँगै काम गर्न पनि दिऊँअहिले सङ्क्रमण धेरैतिर फैलिइसक्यो । लकडाउन मात्र गरेर पनि समस्या समाधान हुँदैन । स्वास्थ्य सङ्कटले आर्थिक सङ्कट पनि निम्त्याउँछ । आर्थिक सङ्कटले सामाजिक सङ्कट निम्त्याउँछ । सरुवा रोगका कारण अफ्रिकाका धेरै देश खत्तम भएका उदाहरणहरू पनि छन् । सन् २०१४ मा लाइबेरिया, सेरियालियोनहरूलाई झन्डै झन्डै जिरोमा पु¥यायो । अर्थतन्त्र जिरोमा पुगेपछि ठूलो सामाजिक सङ्कट निम्तियो । त्यहाँ तनावपूर्ण अवस्था भयो कि अमेरिकी सेना बोलाए । उनीहरूले अस्पताल बनाए, बचेखुचेका सैनिकसँग सहकार्य गरे । लाइबेरियाबाट मन्त्री, सचिव, उच्च सरकारी अधिकारी भागे । त्यसकारण स्वास्थ्य समस्या डरलाग्दो हुन्छ । आर्थिक क्रियाकलापलाई रोक्ने काम पनि गर्नुहुँदैन । दुइटैलाई ब्यालेन्स बनाएर लैजानुपर्छ । मान्छेले काम गर्न पाएनन् भने त्यसले आर्थिक र सामाजिक सङ्कट निम्त्याउने खतरा हुन्छ ।नाका नाकामा पीसीआर परीक्षणको व्यवस्थापीसीआर परीक्षण अब स्वास्थ्य केन्द्रमा मात्र नभई नाका नाकामा खोल्नुपर्छ । पीसीआर परीक्षण सेन्टर अझै धेरै खोलौँ । कोही मान्छे काठमाडौँ आउन चाहन्छ भने आउन दिने तर २४ घण्टाभित्रको पीसीआर रिपोर्ट चाहिने अनिवार्य गराउनुपर्छ । अहिले ५ हजार ५ सय पीसीआर शूल्कलाई १ हजारमा झार्नुपर्छ । पीसीआर नेगेटिभ भएकालाई हिँड्न र काम गर्न दिनुप¥यो । काठमाडौँभित्र आउने हो वा बाहिर जाने हो नर्मल मान्छेलाई रोक्न आवश्यक नै छैन । अहिले सङ्क्रमितको ओहोर दोहोर निर्वाध भइरहेको छ । उपत्यकामा यति धेरै नगरपालिका छन्, साँगाबाट आउनेको ज्वरो त हेर्दैनन् । नागढुङ्गामा पनि त्यस्तै अवस्था छ । कम्तीमा ज्वरो मात्रै भए पनि हेर्नुप¥यो ।देशका नाका नाकाहरूमा एक हजार रुपैयाँमा परीक्षण गर्न सक्नेगरी पीसीआर मेसिन राखिदिनुप¥यो । झापामा राखिदिने, कोसी राजमार्गमा यात्रा गर्नेका लागि धरानमा राखिदिने, त्यहाँबाट पहाड जाने मान्छको परीक्षण गरेर नेगेटिभ रिपोर्ट आएपछि मात्रै पठाउने । यता कुलेखानीको बाटो जाने आउनेको परीक्षण गर्न हेटौँडामा राख्नुप¥यो । यस्तै नागढुङ्गा जस्ता नाका नाकामा परीक्षण केन्द्र राख्नुप¥यो । उसको पीसीआर टेस्ट गर्नुप¥यो । ४ घण्टा पर्खिन्छ रिपोर्ट नेगेटिभ आयो भने जान दिनुप¥यो । ठाउँ ठाउँमा यसरी परीक्षण दायरा फैलाएर पनि सङ्क्रमण रोकथाम गर्न सकिन्छ । नत्र अहिले काठमाडौँ बन्द ग¥यो, पछि फेरि बाहिरबाट सङ्क्रमित आएर सारिदिन्छन् । पीसीआर टेस्टको दायरा बढाएपछि प्लेन चलाए पनि हुन्छ, नेगेटिभ आउनेलाई छोडिदिने, पोजेटिभ आउनेलाई आइसोलेसनमा हालिदिनुपर्छ ।भेन्टिलेटर, आईसीयू खरिदभन्दा जनचेतनामा बढी जोड दिऊँभेन्टिलेटर, आईसीयू खरिद भन्दा सर्वसाधारणलाई जनचेतना जगाउने काममा बढी केन्द्रित हुनुपर्छ । ‘प्रिभेन्सन इज बेटर देन केयर भनिन्छ दुई चार लाखमा सबैका लागि जनचेतना जगाउन सकिन्छ भने एउटा मान्छेलाई आईसीयू भेन्टिलेटरमा राख्नुप¥यो भने दुई चार लाख खर्च भइहाल्छ । दुई चार लाख रुपैयाँको जनचेतना लाखौँका लागि काम लाग्छ । यसरी जनचेतना जगाउँदा पनि स्वास्थ्य सावधानी अपनाएनन् भने कडा कानुनी कारबाही पनि गर्नुपर्छ । मान्छेको व्यवहार परिवर्तनको काम जटिल पनि हो । चुरोट खायो भने क्यान्सर हुन्छ भन्ने कुरा डाक्टरलाई बाहेक अरू कसैलाई पनि थाहा छैन तर संसारका १५ प्रतिशत डाक्टरले चुरोट खाने आँकडा छ । नेपालमा पनि १५ प्रतिशतले खाइरहेका हुन्छन् । जनचेतना पनि जगाउने र मान्दै नमान्नेलाई कानुनी कारबाही गर्नतिर पनि लाग्नुपर्छ ।प्रस्तुति : शम्भु दङ्गाल