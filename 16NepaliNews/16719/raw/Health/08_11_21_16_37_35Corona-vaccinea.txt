लन्डन । बेलायतमा बिहीबार साँझसम्ममा झन्डै दश लाख मानिसले फाइजर–बायोएनटेकको कोरोना विरुद्धको खोपको पहिलो डोज लगाएका छन् । बेलायती स्वास्थ्य मन्त्री म्याट ह्यान्ककले डिसेम्बर ३१ साँझसम्म नौ लाख ४४ हजार ५३९ ले फाइजर बायोएनटेक भ्याक्सिनको पहिलो डोज लगाएका जानकारी दिए ।फाइजर बायोएनटेकको भ्याक्सिनलाई बेलायतले सबैभन्दा पहिला आममानिसमा प्रयोगका लागि अनुमति दिएको थियो । बेलायतमा गत डिसेम्बर ८ तारिखबाट फाइजर भ्याक्सिन वितरण शुरु गरिएको थियो । ९० वर्षीया मार्गरेट किनन अमेरिकी कम्पनी फाइजर र यसको जर्मन साझेदार बायोएनटेकले विकास गरेका खोप लिने पहिलो व्यक्ति भएकी थिइन् ।एक व्यक्तिको लागि दुईवटा डोज आवश्यक पर्ने उक्त भ्याक्सिनको दोस्रो डोज पनि लगाउन थालिएको छ । बेलायतले मान्यता दिएको तीन हप्तापछि विश्व स्वास्थ्य संगठन (डब्लुएचओ) ले पनि फाइजर(बायोएनटेक भ्याक्सिनलाई मान्यता प्रदान गरेको छ । उता, बेलायतले अक्सफोर्ड–एष्ट्राजेनेकाद्वारा विकसित भ्याक्सिनलाई पनि मान्यता दिइसकेको छ । यससँगै कोरोना विरुद्धको दुईवटा भ्याक्सिनलाई मान्यता दिने बेलायत विश्वको पहिलो मुलुक बनेको छ ।आउँदो सोमबारबाट फाइजर(बायोएनटेकको खोप वितरण गरिने सरकारले जनाएको छ । दुवै खोप मिलाएर दुई साताभित्र बीस लाख नागरिकहरुलाई प्राथमिकताको आधारमा खोप वितरण गरिने तयारी गरिएको अधिकारीहरुले जनाएका छन् ।बेलायतमा कोरोना विरुद्धको खोप शुरु भएपनि संक्रमितको संख्या र मृत्युदर तीव्र रुपमा बढ्दै गएको छ । पछिल्ला केहि दिनमा सार्वजनिक सरकारी तथ्याङ्क अनुसार झन्डै दैनिक एक हजारको हाराहारीमा कोरोना संक्रमितको मृत्यु भएको छ भने ५० हजार भन्दा बढी संक्रमित थपिने गरेका छन् । शुक्रबार नयाँ वर्षकै दिन ५३ हजारभन्दा बढी संक्रमित थपिएका छन् भने ६१३ जनाको मृत्यु भएको छ । हालसम्म कोरोनाका कारण ७४ हजारभन्दा बढीको ज्यान गैसकेको छ ।संक्रमण दर बढ्न थालेपछि बेलायतका अधिकांश क्षेत्रहरुमा कडा प्रतिबन्ध सहितको ‘टीयर ४’ नियम लागू गरिएका छन् । ‘टीयर ४’ अन्तर्गतका क्षेत्रहरुमा अत्यावश्यकबाहेकका सबै पसल, बार तथा रेष्टुरेन्टहरु बन्द रहनेछन् भने मानिसहरुलाई घरभित्र भेटघाट गर्न समेत प्रतिबन्ध लगाइएको छ । घर बाहिर पनि पार्क तथा बीचमा एकजनासँग मात्र भेट्न पाइनेछ ।#corona vaccine