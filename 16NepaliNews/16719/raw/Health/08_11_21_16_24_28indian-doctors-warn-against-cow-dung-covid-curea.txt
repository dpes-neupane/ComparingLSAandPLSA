कोरोनाभाइरस महामारीको दोस्रो लहरले भारतमा सबैभन्दा धेरै असर पारेका छ र शहरका साथै अब गाउँका मानिसहरु पनि यो भाइरसद्वारा संक्रमित भइरहेका छन् । यसका कारण थुप्रै मानिसहरु भाइरसलाई भगाउनका लागि विभिन्न तरिका अपनाइरहेका छन् । यद्यपि, डाक्टरले लगातार यी उपायबाट बच्न सल्लाह दिने गरेका छन् ।गुजरातमा केही मानिसहरु आफ्नो शरीरमा गाईको गोबर दलिरहेका छन् भने गहुँत सेवन गरिरहेका छन् । उनीहरुका अनुसार यसले कोरोनाविरुद्धको लडाईंमा प्रतिरोधी क्षमता बलियो बनाउन सकिन्छ र कोरोनाभाइरस भइहालेता पनि यसले यो खतरनाक भाइरसलाई बचाउनेछ ।यो विषयमा रोयटर्ससँग कुरा गर्दै एक फर्मा कम्पनीका असोसिएट म्यानेजर गौतम मणिलाल बोरिसाले यसो गर्नेमा थुप्रै डाक्टरहरु पनि छन् ।उनी पनि गाईको गोबर र गहुँतले प्रतिरोधी क्षमता राम्रो हुने र त्यसपछि कोभिडका बिरामीको उपचार कुनै डर बिना नै गर्न सकिने मान्यता राख्छन् ।गौतमले आफू श्री स्वामीनारायण गुरुकुल विश्वविद्यालय प्रतिष्ठानमा गएर यो ‘थेरेपी’ गरिरहेको बताए । गौतमको दाबी अनुसार उनी अघिल्लो वर्ष कोरोनाद्वारा पोजेटिभ भएका थिए तर यही थेरेपीको सहाराले उनले यो खतरनाक भाइरसलाई परास्त गर्न सफल भएका थिए ।उनीहरु सुरुमा गाईलाई अँगालो हाल्छन् र त्यसपछि आफ्नो शरीरमा गाईको गोबर लगाएर योगा गर्छन् ।यद्यपि, भारतका थुप्रै डाक्टर र वैज्ञानिकले कोरोनाको यो मनगढन्ते उपचार प्रक्रियाको विषयमा चेतावनी जारी गर्दै आएका छन् । यी डाक्टरले यस्तो तरिका अपनाउँदा मानिसहरुको समस्या थप बढी जटिल हुनसक्ने बताएका छन् ।यो मामिलामा इन्डियन मेडिकल असोसिएशनका नेशनल प्रेसिडन्ट डाक्टर जेए जयलालले गाईको गोबर वा गहुँतमार्फत् कोरोनाविरुद्धको युद्धमा प्रतिरोधी क्षमतालाई बलियो बनाउन सकिन्छ भन्ने कुराको कुनै वैज्ञानिक प्रमाण नभएको बताएका छन् । उनका अनुसार यो पूर्ण रुपमा आस्थामा आधारित छ र यसले स्थितिलाई जटिल बनाउने कुरामा स्पष्टता छ ।उनका अनुसार गाईको गोबर खाँदा जनावरबाट मानिसमा सर्ने रोगको खतरा बढ्ने गर्छ । यसका साथै यस्तो गर्दा कोरोनाको संक्रमणको खतरा पनि निकै बढ्ने गर्छ किनभने गहुँत र गोबरको थेरेपी लिन धेरै मानिसहरु एकै स्थानमा जम्मा हुन्छन् जसका कारण सामाजिक दुरीको स्थिति बिग्रन थाल्छ ।स्मरण रहोस्, भारतमा कोरोनाका कारण हालसम्म २ लाख ४६ हजारको मृत्यु भइसकेको छ । थुप्रै विज्ञले यो आँकडा पाँच गुणा बढी हुनसक्ने अनुमान गरेका छन् । 