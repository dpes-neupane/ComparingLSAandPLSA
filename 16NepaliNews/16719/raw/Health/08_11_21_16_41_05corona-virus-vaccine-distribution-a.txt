 जर्मन कम्पनी बायोनटेकले अमेरिकी औषधी निर्माता फाइजरसँगको सहकार्यमा तयार गरेको खोपले बेलायतमा प्रयोगका लागि अनुमति पाएको छ । र, ब्रिटिसहरुले खोपको पहिलो डोज पनि लिइसकेका छन् । यो खोपले ९५ प्रतिशत प्रभावकारी रहेको अनुसन्धानकर्ताहरुको निष्कर्ष छ । मोडर्ना कम्पनीले तयार गरेको खोपले पनि तेस्रो चरणको परीक्षण सम्पन्न गरिसकेको छ र नतिजा ९० प्रतिशतभन्दा धेरै प्रभावकारी रहेको अनुसन्धानकर्ताहरुको निष्कर्ष छ । यस खोपले पनि प्रयोगको  अनुमति मागिसकेको छ ।तर, यी दुबै खोपलाई लिएर तेस्रो विश्वमा जुन उत्साह देखिएको छ । त्यो अपेक्षा पूरा नहुने लगभग तय छ । यसका दुई कारण छन् – पहिलो मोडर्ना खोपको झन्डै १ सय प्रतिशत र फाइजरको ९६ प्रतिशत डोज धनी देशहरुले किन्ने सम्झौता भइसकेको छ । त्यसैले तेस्रो विश्वले यी खोपका लागि अर्को एक वर्ष कुर्नुपर्ने हुनसक्छ । अर्को, अति चिसोमा भण्डारण गर्नुपर्ने भएकाले तेस्रो विश्व र विशेषगरी अफ्रिकामा यसको वितरण सहज हुनेछैन । यद्यपी, अमेरिका र युरोपको आवश्यकतालाई भने यसले पुर्ती गर्नेछ । प्रयोगका लागि स्वीकृति पाइसकेको अर्को भ्याक्सिन स्पुतनिक पाँचौ हो । गत अगस्टमै यसले रुस सरकारबाट स्वीकृति पाएको थियो, जतिबेला तेस्रो चरणको परीक्षण नै भएको थिएन । तेस्रो चरणको परीक्षण अन्ततः सम्पन्न भएको छ र यो खोप ९२ प्रतिशत प्रभावकारी रहेको रुसको दाबी छ ।  भर्खरै रुसले आफ्नो ठूलो जनसंख्यामा यो खोप लगाउन थालेको छ । रुसले विभिन्न देशहरुसँग यस भ्याक्सिन उपलब्ध गराउने सम्झौता गरिसकेको छ । तर, रुसमा ठूलो संख्यामा संक्रमितहरु रहेका कारण आफ्नै जनसंख्यालाई पुग्ने खोप उत्पादन गर्न उसलाई धौ–धौ परिरहेको छ । त्यसैले सम्झौता बमोजिम उसले समयमै भ्याक्सिनका डोजहरु अन्य देशलाई उपलब्ध गराउनु चुनौतीपूर्ण छ । सम्झौता नगरेका देशहरुले खोप पाउनका लागि अझै कति धेरै प्रतिक्षा गर्नुपर्ने भन्ने स्पष्ट छैन ।किन हामीलाई खोप आवश्यक पर्छ ?विश्वको ठूलो जनसंख्या कोरोना भाइरसबाट प्रताडित छ । धेरै देशमा लागु गरिएका विभिन्न खाले प्रतिबन्धले मृतक संख्या बढ्नबाट र संक्रमण रोक्ने काम गरेको छ । मास्कको प्रयोगले पनि कोरोना संक्रमणको फैलावटलाई कम गरेको छ । यद्यपी, यो अचुक उपाय हुँदै होइन । न त यो उपचार नै हो । यो केवल रोकथामको प्रक्रियामात्रै हो ।यस्तोमा खोपको विकासले कोरोना न्युनिकरणमा  ठूलो भूमिका खेल्ने अपेक्षा गरिएको छ । खोपले हाम्रो शरीरलाई संक्रमणविरुद्ध लड्न सिकाउँछ । यसले कोरोना भाइरस सर्नबाट रोक्छ वा कम्तिमा त्यसलाई कम प्राणघातक बनाउँछ । खोपसँगै अन्य राम्रा उपचार विधिहरु प्रयोग गर्नु कोरोनामुक्त हुने दिशामा महत्त्वपूर्ण रणनीति हुनसक्ने विश्लेषकहरुले बताउँदै आएका छन् ।यी खोप अन्तिम चरणमाअमेरिकाको मोडर्ना कम्पनीले तयार गरेको खोप अन्तिम चरणको परीक्षण सकेर प्रयोगको अनुमति पाउनले प्रतिक्षामा छ । बेलायतको अक्सफोर्ड विश्वविद्यालय र एस्ट्राजेनेकाले संयुक्त रुपमा तयार गरेको खोपको प्रभावकारीता ७० प्रतिशत देखिएको छ । यस खोपको तथ्याङ्कले वृद्धवृद्धामा खोप लगाएपछि प्रतिरोधी प्रतिक्रिया अझै सशक्त बनेको देखाउँछ । जतिबेला यो खोपको पूर्ण डोज तयार हुन्छ, त्यतिबेलासम्म यसको प्रभावकारीता ९० प्रतिशतसम्म पुग्नसक्ने अपेक्षा गरिएको छ । वितरणका लागि सहज मानिएका भ्याक्सिनमध्ये यो एक हो किनकी यसलाई धेरै चिसो तापक्रममा भण्डारण गर्नुपर्ने जरुरी छैन । चिम्पान्जीको कमजोर भर्सनको कमनकोल्ड भाइरसबाट यो खोप निर्माण गरिएको हो, यस भाइरसलाई मानिसमा विकसित हुन नसक्नेगरी संशोधित गरिएको छ ।चीनले पाँचवटा खोप ल्याउँदैचीनका चारवटा कम्पनीले पाँचवटा खोप ल्याउने तयारी गरिरहेका छन् । यी खोपहरु अहिले विभिन्न देशमा अन्तिम चरणको परीक्षणका क्रममा छन् । चिनियाँ खोपहरुको परीक्षण अहिले कम्तिमा १६ देशमा चलिरहेको छ । चीनको सबैभन्दा ठूलो सरकारी औषधी कम्पनी सिनोफार्मअन्तर्गतको चिनियाँ राष्ट्रिय बायोटेक समूहले आफ्ना दुईवटा भ्याक्सिनहरु १० वटा देशमा परीक्षण गरिरहेको छ । त्यस्तै, सिनोभ्याक बायोटेक कम्पनी, अन्हुई झिफेइ लङकम बायोलोजिक फार्मेसीले एक–एकवटा तथा चिनियाँ सेनाको अनुसन्धान टोलीले बायोटेक कम्पनी क्यान्सिनोसँग थप एउटा भ्याक्सिन विकास गरिसकेका छन् । यी भ्याक्सिनहरु अहिले तेस्रो चरणको परीक्षणमा छन् ।वितरणको चिन्ता ?धमाधम खोप निर्माण भएसँगै यसको समान वितरणको विषय अहिले पेचिलो बन्न थालेको छ । एकातर्फ धनी देशहरुले भ्याक्सिन कब्जा गर्ने होडबाजी र अर्कोतर्फ तापक्रमको विषयले चिन्ता उत्पन्न गरेको छ । विश्व स्वास्थ संगठन (डब्ल्युएचओ) ले खोप निर्माण कम्पनी र सम्बन्धित देशले सम्पूर्ण विश्वको जनसंख्यालाई ध्यानमा राखेर खोप वितरण गर्नुपर्ने विषयमा जोड दिँदैं आएको छ । जबकी, ठूला कम्पनीहरुले धनी देशहरुलाई कराडौंँ डोज भ्याक्सिन उपलब्ध गराउने सम्झौता गरिसकेका छन् ।धनी देशहरुले आवश्यकताभन्दा धेरै खोप भण्डारण गर्दा गरिब देशहरु खोप पाउनबाट बञ्चित हुनसक्ने चिन्ता डब्ल्यूएचओका अधिकारीहरुले व्यक्त गर्दै आइरहेका छन् ।अक्सफाम र एम्नेस्टी इन्टरनेशनलजस्ता संस्था समावेश पिपुल्स भ्याक्सिन एलाईन्स नामक संस्थाको रिर्पोटअनुसार धनी देशहरुले आगामी वर्षको अन्त्यसम्म आफ्ना जनतालाई तीन पटकसम्म लगाउन मिल्नेगरी भ्याक्सिन भण्डारण गरिरहेका छन् । यस रिपोर्टअनुसार र मोडर्ना भ्याक्सिनका सबै डोज तथा फाइनजरका ९६ प्रतिशत डोज उनीहरुले किनिसकेका छन् ।विश्वको केवल १४ प्रतिशत जनसंख्याले अति प्रभावकारी भ्याक्सिनका ५३ प्रतिशत डोज खरिद गरिसकेकाले बाँकी ८६ प्रतिशत जनसंख्या समयमै खोप पाउनबाट बञ्चित हुनसक्ने चिन्ता छ । खोप प्राप्त गर्ने मामिलामा केन्या, म्यान्मार, नाइजेरिया, पाकिस्तान र युक्रेन पछाडि पर्ने देखिन्छ, जबकी यी सबै देशको कुल १५ लाख जनसंख्यामा कोरोना देखिएको छ । अर्को वर्षसम्म अधिकतम रुपमा केवल विश्वको १८ प्रतिशत जनसंख्यामा मात्रै भ्याक्सिन आपूर्ति हुने एलाइन्सको अनुमान छ ।एम्नेस्टी इन्टरनेशनलका आर्थिक तथा सामाजिक न्याय प्रमुख स्टेफेन ककवर्नले भनेका छन्, ‘कोभिड १९ बाट सबैतिर सबैजनालाई सुरक्षा दिन सकिन्छ भनेर सुनिश्चित गर्ने विश्वव्यापी प्रयासलाई भ्याक्सिनको भण्डारणले सक्रिय रुपमा अवमूल्यन गरेको छ ।’डब्ल्युएचओको इम्युनिजेशन र भ्याक्सिन विभागका प्रमुख केट ओ ब्राइनले भ्याक्सिन निर्माणलाई सगरमाथाको आधार शिविरसँग तुलना गरेकी छिन् । ‘शिखर चढ्नु चाहिँ यसको वितरण हो,’ गत महिना उनले पत्रकार सम्मेलनमा भनेकी थिइन् ।तापक्रम कायम राख्नु चुनौतीपूर्णफाइजर र मोडर्नाका दुबै भ्याक्सिनहरुले शरीरमा कोरोना भाइरसको साइन्थेटिक टुक्रा बनाउन र प्रतिरक्षा प्रतिक्रियालाई प्रेरित गर्नका लागि म्यासेन्जर आरएनए (एमआरएनए) नामक आनुवंशिक मेटेरियलको टुक्रा प्रयोग गर्छन्, यो नयाँ प्रविधि विद्यमान भ्याक्सिनहरुमा प्रयोग भएको छैन । तर, कोठाको सामान्य तापक्रममा एमआरएनए कमजोर हुन्छ । मोडर्नाको भ्याक्सिनलाई माइनस २० डिग्री सेल्सियसमा भण्डारण गर्नुपर्छ वा ३० दिनसम्म रेफ्रिजिरेटरको तापक्रममा राख्नुपर्छ । फाइजरको भ्याक्सिनलाई अझै चिसो तापक्रम अर्थात् माइनस ७५ डिग्री सेल्सियसमा राख्नुपर्छ र उच्च चिसोमा राखेको पाँचदिनभित्र प्रयोग गर्नुपर्छ । यस्तो प्रविधिको तेस्रो विश्वमा अभाव छ । त्यसैले, गरिब देशहरुमा यी भ्याक्सिनको प्रभावकारी वितरण चुनौतीपूर्ण हुने देखिन्छ ।रुसी भ्याक्सिन स्पुतनिक पाँचौ, बेलायती अक्सफोर्ड तथा एस्ट्रोजेनेकाको भ्याक्सिन तथा चिनियाँ कम्पनी सिनेफार्म, सिनो भ्याक र क्यान्सिनोका खोप रेफ्रिजेरेटरको सामान्य तापक्रम अर्थात् (२ डिग्री सेल्सियसदेखि ८ डिग्री सेल्सियससम्ममा) भण्डारण गर्न मिल्नेगरी तयार गरिएको छ । त्यसैले,  विश्वव्यापी वितरणका लागि यी भ्याक्सिन तुलनात्मक रुपमा प्रभावकारी हुने अनुमान गरिएको छ ।स्रोतहरुःhttps://www.bbc.com/news/health-55040635https://www.bbc.com/news/health-51665497https://edition.cnn.com/2020/12/01/asia/china-coronavirus-vaccine-diplomacy-intl-hnk/index.html