कोरोनाभाइरस (कोभिड–१९) महामारीसँगै नेपालमा आत्महत्यादर २० देखि ३० प्रतिशतले तथ्यांक प्रकाशमा आएको छ । विभिन्न अध्ययनले नेपालमा आत्महत्यादर बढेको देखाएको हो ।  पाटन अस्पतालका निर्देशक एवं मानसिक रोग विशेषज्ञ डा. रवि शाक्य ६ महिनाको तथ्यांकलाई हेरेकै भरमा कोरोना महामारीका कारण नेपालमा आत्महत्या दर बढेको मान्न नसकिने बताउँछन् ।एक–एक महिनाको तथ्यांक केलाएर हेर्ने हो भने विगतको तुलनामा कुनै महिना कम संख्यामा आत्महत्या भएको पनि पाइएकाले कोरोना महामारी कै कारण आत्महत्या गर्नेको संख्या बढ्यो भनेर भन्न नमिल्ने उनको भनाइ छ । कोभिड १९ का कारण आत्महत्या गर्नेको संख्या बढ्यो भन्नका लागि तथ्य र प्रमाण थप केलाउनुपर्ने डा. शाक्य बताउँछन् । ‘पछिल्लो समय भएको आत्महत्याका बारेमा गहन अध्ययनपछि मात्र हामी बोल्नुपर्छ,’ उनले भने, ‘तर आत्महत्यादर बढी भएकै देशमा नेपालको गणना हुन्छ ।’विश्वमै आत्महत्या गरेका ९० देखि ९५ प्रतिशत मानिस कुनै न कुनै किसिमको मानसिक रोगबाट ग्रस्त हुने गरेको विभिन्न अध्ययनले देखाएको विज्ञहरुको भनाइ छ । नेपाल वार्षिक रुपमा झण्डै ६ हजार जनाले आत्महत्या गर्छन् । प्रत्येक दिन सरदर १६ जनाले आत्महत्या गर्ने गरेको पाइन्छ । नेपालमा पछिल्लो ५ महिनाको अवधिमा दैनिक सरदर २० जनाले आत्महत्या गरेको स्वास्थ्य मन्त्रालयको तथ्यांकमा छ । यस अर्थमा आत्महत्या दर सरदर २० प्रतिशत बढेको देखिन्छ । आत्महत्या गर्ने ८५ प्रतिशत मानसिक बिरामी हुन्छन् । तर मानसिक रोगको कारण के हो, मृतकमा कस्तो खालको मानसिक समस्या थियो वा उसले कुन कारणले आत्महत्या ग-यो भन्नेबारे नेपालमा विस्तृत अध्ययनसमेत नहुने डा. शाक्यले बताए ।नेपालमा आत्महत्याको तथ्यांक दिने निकाय नेपाल प्रहरी नै हो । प्रहरीले आत्महत्याकर्ताको परिवारका सदस्यलाई सामान्य सोधपुछ गर्ने र के कारणले आत्महत्या ग-यो भनेर जानकारी लिने औपचारिकता पूरा गरेर मानसिक अस्वस्थताकै कारण आत्महत्या भएको निश्कर्ष निकाल्छ । स्वास्थ्यकर्मीको दृष्टिबाट हेर्दा ५/७ प्रतिशतमात्रै परिवार र प्रहरीले मानसिक रोग र समस्याको बारेमा बुझेको पाइन्छ । मृतक कस्तो खालको मानसिक समस्याबाट गुज्रिरहेको थियो, त्यस्तो समस्या कसरी सिर्जना भयो र आगामी दिनमा परिवारका अन्य सदस्यमा त्यस्तो घटना नदोहोरियोस् भन्नका लागि के गर्ने लगायतका विषयलाई वास्ता गरिँदैन ।मानसिक रोग के हो ? कस्ता–कस्ता समस्या देखापर्छ ? कस्तो खालको  मानसिक समस्या हुँदा आत्महत्या गरेको हो भन्ने बारेमा प्रहरी तथा समुदायलाई कम जानकारी हुने गरेको डा. शाक्य बताउँछन् । त्यसैले कोरोनाभाइरस कै कारण उत्पन्न परिस्थितिले गर्दा नेपालमा आत्महत्या गर्ने मानिसको संख्या बढ्यो भन्न गाह्रो हुने उनले बताए । हरेक वर्ष बढ्दो आत्महत्यालाई नियन्त्रण गर्ने उद्देश्यका साथ सेप्टेम्बर १० लाई विश्व आत्महत्या रोकथाम दिवस मनाउने गरिन्छ । जीवनशैली फेर्नुपर्दा समस्या कोरोना महामारीकै कारण लामो समयसम्म लकडाउन र निषेधाज्ञाले गर्दा कयौंले रोजगारी गुमाएका छन् । त्यसरी रोजगारी गुमाउनेहरु स्वाभाविक रुपमा बेचैन हुन्छन् । गत जुलाई महिनामा गरिएको एक अध्ययनले करिब ६१ प्रतिशतले माहामारीका कारण आम्दानी र जीविकोपार्जनका बाटो गुमाएको देखाउँछ । त्यसैले मानिसहरू मानसिक तनावमा छन् । कोरोना संक्रमणकै कारण कतिले आफन्त गुमाएका छन् भने कतिले चिनजानका नजिकका मानिस गुमाएका छन् । यस्ता परिस्थितिले मानिसमा तनाब बढाउने भएकाले नै कोरोना संक्रमण कै अवधिमा आत्महत्या दर बढ्यो भनेर भनिएको हुन सक्ने डा. शाक्य बताउँछन् ।यद्यपि यो कोरोनाकै कारण आत्महत्या बढेको हो भनेर भनिहाल्नु अघि राज्यले अध्ययन गरेरमात्रै प्रमाणित तथ्य प्रकाशमा आउन आवश्यक रहने उनको भनाइ छ ।‘यसरी विना आधार कोरोनाकै कारण मानसिक रोगी र आत्महत्या गर्नेको संख्या बढ्यो भनेर हचुवाको भरमा भन्दा झन् समस्या सिर्जना हुन्छ,’ उनले भने ।तनाव कसरी व्यवस्थापन गर्ने ? डा. शाक्यका अनुसार सबैभन्दा पहिला आफूलाई के कुराले तनाव दिएको हो, त्यो पत्ता लगाउन जरुरी हुन्छ । पछिल्लो समय माम, दाम र काम नपाउँदा धेरै नेपालीलाई तनावले सताएको उनी बताउँछन् । ‘तनाव व्यवस्थापन गर्ने पनि विभिन्न तरिका हुन्छन्,’ उनले भने, ‘कोहीले सकारात्मक र कोहीले नकारात्मक तरिकाबाट तनाव व्यवस्थापन गरेको पाइन्छ । हामीले सकारात्मक तरिकाले तनावसँग सघर्ष ग¥यौँ भने तनावलाई जित्छौँ ।’तनाव भगाउन डा. शाक्यका केही टिप्स  – बालबालिकामा तनाव नबढोस् भनेर अभिभावकले घरभित्र उनीहरुको साथीको भूमिका निर्वाह गर्नुपर्छ । उनीहरुसँग एकआपसका मनका कुरा साटासाट गर्ने, खेल्ने, रमाइलो गर्ने वातावरण सिर्जना गर्नुपर्छ । –घरभित्र सीमित हुँदा डर, चिन्ता, रिसाउने, मनमा नकारात्मक कुरा आइरहे तुरुन्तै लामो श्वास लिने र फाल्ने गर्ने । दैनिक रुपमा प्रणायाम, कपालभातीजस्ता श्वासप्रश्वास प्रक्रिया अपनाएमा तनाव कम गर्न सकिन्छ । –जोखिमबाट बच्न शारीरिक रुपमा घरभित्र सीमित भएरमात्रै हुँदैन, मानसिक रुपमा पनि कोरोना संक्रमणको बारेमा सही जानकारी लिन जरुरी हुन्छ । त्यसका लागि सत्य तथ्य जानकारी दिने भरपर्दो सञ्चार माध्यमलाई हेर्ने, सुन्ने, पढ्ने गर्नुपर्छ ।  – शारीरिक तथा मानसिक रुपमा तनाव कम गर्नका लागि योग, ध्यान, शारीरिक व्यायाम नियमित गर्ने । साथै घरमा बस्दा ध्यान तथा योगा अभ्यासलाई दैनिक आवश्यकीय आदत बनाउने । योग र ध्यानलाई दैनिकी बनाएको खण्डमा शारीरिक तथा मानसिक समस्याबाट टाढा रहन सकिन्छ । – घरमा सीमित हुँदा डायरी लेख्ने, रुचीअनुसारको किताब पढ्ने बानी अभिभावक स्वयंले गर्ने र बालकालिकालाई पनि यसमा प्रोत्साहन गर्ने ।– विगतदेखि डिप्रेसन लगायत मानसिक रोगका औषधि सेवन गर्दै आएका पारिवारिक सदस्यको बढी ख्याल राख्ने तथा विशेषज्ञको सम्पर्कमा रहिरहने । आत्महत्या गर्ने व्यक्तिले पूर्वसंकेत पनि दिन सक्छ । त्यस्ता व्यक्तिलाई पर्याप्त ध्यान दिने, उसको कुरा सुनिदिने, विशेषज्ञसँग परामर्शमा लैजाने । नजिकैका मानिसले बाँच्नका लागि उत्प्रेरणा र हौसला दिइरहने ।   –कोरोना महामारीका नाममा नजिकैका आफन्तहरूले दीर्घरोगी तथा वृद्धवृद्धालाई मानसिक रुपमा त्रासमा राख्न हुँदैन । सबैले जनाले कोरोनाबाट जोगिनका लागि भौतिक दूरी कायम गर्ने, अनिवार्य रुपमा मास्क लगाउने, बेलाबेलामा साबुनपानीले हात धुने, सेनिटाइजरको प्रयोग गर्नुपर्छ । #विश्व आत्महत्या रोकथाम दिवस