सम्माननीय प्रधानमन्त्री केपी शर्मा ओलीज्यू, बाध्य भएर तपाईंलाई सम्बोधन गर्दै लेखिरहेको छु । महोदय, भारत लगायत सम्पूर्ण विश्वमा कोरोनाको दोस्रो लहर अति तीव्र गतिले व्यापक हुन थालेको छ । भारतमा दैनिक ४० हजारभन्दा बढी नयाँ सङ्क्रमित देखिन थालेका छन् । उता ब्राजिलमा कोभिड-१९ को महामारीमा भन्दा पनि धेरै एकै दिनमा ९० हजारभन्दा बढी सङ्क्रमित भेटिएका छन् । कोरोनाको नयाँ 'भेरिएन्ट' पहिलाको भन्दा धेरै गुना घातक देखिएको छ ।यसले कोभिड–१९ सङ्क्रमण लागेर मुक्त भएका अर्थात् शरीरमा 'एन्टीबडी' बनेका व्यक्तिलाई पनि सङ्क्रमित बनाई गम्भीर अवस्थामा पुर्‍याउने जानकारी आइसकेका छन् । कैयौँ नयाँ 'भेरिएन्ट'ले भ्याक्सिनलाई 'ओभरटेक' गरेको समाचारहरू पनि सार्वजनिक भइसकेका छन् ।महोदय, अहिले आम नागरिक उपायहीन अवस्थामा छन् । समयमै सचेत हुनुबाहेक अर्को उपाय छैन । नेपालमा २०२० मा 'लकडाउन' गरेझैँ हचुवाको भरमा काम नगरेर अन्य सबै उपाय अपनाउने दिशामा अबिलम्ब सक्रिय हुनुस् ।  सीमा क्षेत्र नियमन गर्नुस्, एयरपोर्टमा कडा सुरक्षा जाँच संयन्त्र खडा गर्नुस् । आवश्यक परे अन्तर्राष्ट्रिय उडान प्रतिबन्धित गर्नुस् । राजनीतिक गतिविधिले हुने भीड, सामाजिक गतिविधिले हुने भीड, धार्मिक, जातीय, परम्परागत मेला, सांस्कृतिक भेलाका साथै सबै किसिमका समूह केन्द्रित भीड हुने गतिविधिमाथि अङ्कुश लाउनुस् ।आम जनताको स्वास्थ्यभन्दा ठूलो अन्य केही हुन सक्दैन । तपाईंसँग अविलम्ब सुरक्षाका सबै उपाय सुचारु गर्न विनम्र आग्रह गर्छु । नेपालले गत वर्षको अनुभवबाट अझ परिष्कृत हुँदै आम नागरिकको स्वास्थ्य रक्षाका लागि कम्मर कस्ने बेला कता कता ढिलो भइसकेको छ ।भारत लगायत विश्वभरिका सरकार यसप्रति सचेत भइसकेका छन् । भारतमा झण्डै अघोषित रूपमा 'लकडाउन'को माहोल तयार भइसकेको छ । अनेकौँ सहरमा कर्फ्यु नै लागिसकेको छ ।कोरोना सङ्क्रमण रोक्ने कुनै वैज्ञानिक उपाय छैन । भारतमा भ्याक्सिनका दुवै डोज लगाएका व्यक्ति पनि सङ्क्रमित भएका समाचार आइसकेका छन् । तिनमा भ्याक्सिनको पहिलो डोज लाएका र नलगाएका दुवै परेका छन् । सबैले आफ्नो घरपरिवारका सदस्यको सुरक्षाका लागि सबै उपाय आजैदेखि अपनाउनुपर्ने आवश्यक छ । आफूलाई सङ्क्रमित हुन नदिनु नै सुरक्षाको सबैभन्दा राम्रो उपाय हो ।अहिले नेपालमा भ्याक्सिनको पहिलो खुराक मात्रै वितरित हुँदैछ । यसले जे जति एन्टिबडी बनाउँछ त्यो २८ दिनपछि मात्रै बन्ने हो । भ्याक्सिन लिएको २८ दिनसम्म सबैजना उच्च जोखिममै रहन्छन् । पहिलो खुराक लिएका कति जनामा के कस्तो एन्टिबडी निर्माण हुन्छ त्यो अर्को अनुसन्धानको विषय हो ।भ्याक्सिन लिएका व्यक्तिमा २८ दिनपछि भएको एन्टिबडी परीक्षणमा ग्रान्डी अस्पतालका रक्त सञ्चारविद् डाक्टर विपिन नेपालका अनुसार (भ्याक्सिन लिएका १०० जना व्यक्तिको २८ दिनपछि गरिएको एन्टिबडी परीक्षणको रिपोर्टअनुसार ) झण्डै ६५ प्रतिशत व्यक्तिमा एन्टिबडी देखिएको थियो । तर यो परीक्षण 'अरडीटी' प्रविधिले भएको थियो । ''परीक्षणमा एन्टिबडी बनेको मात्रै थाहा हुन्छ यसले एन्टिबडीको मात्रा थाहा हुन्न । एन्टिबडीको मात्रा थाहा पाउन 'टाइट्रेसन' परीक्षण गर्नुपर्ने हुन्छ । नेपालमा झण्डै १० जना व्यक्तिको 'टाइट्रेसन' परीक्षण भएको छ । यसको परिणाम पनि मिश्रित रहेको पाइएको छ । ३ जनामा 'लो टाइटर' (सातभन्दा मुनि), ५ जनामा 'मिडियम टाइटर' (सातदेखि १४ सम्म) र एकजनामा 'हाई टाइटर' (१४ भन्दा माथि) देखिन आएको थियो ।नेपालमा भ्याक्सिनको पहिलो डेज लिएका व्यक्तिमा ऐस्ट्रेजेनेका कम्पनीले गरेको दाबीअनुसार (कम्पनीको दाबी दुवै खुराक लिएका मानिसका लागि हो) ६५-७० प्रतिशत व्यक्तिमा एन्टिबडी निर्मित हुन्छ अर्थात् भ्याक्सिन लिएका मध्ये (दुवै डोज) पनि ३०-३५ प्रतिशत व्यक्तिलाई भ्याक्सिनले सुरक्षा दिँदैन । ती भ्याक्सिन पुरानो कोरोना भाइरसलाई मध्यनजर गरी बनाइएका हुन् । कोरोनाका नयाँ 'भेरिएन्ट'ले भ्याक्सिनलाई 'ओभरटेक' गर्न सक्छन् ।निश्चय पनि सबै भ्याक्सिन निर्माता कम्पनीले कोरोनाका नयाँ 'भेरिएन्ट'को 'जिनोम सिक्वेसिङ'बाट उपलब्ध भएको 'जेनेटिक म्याटेरियल'बाट शीघ्र नै आफ्ना भ्याक्सिन 'अपग्रेड' गर्छन् तर यसमा कम्तीमा ५-६ महिनाको समय लाग्छ ।नेपालमा भ्याक्सिनको दोस्रो डोज दिन झण्डै ११ लाख भ्याक्सिनको अभाव भइसकेको छ । सरकारले दोस्रो डोज दिने मिति घोषणा गरे पनि ११ लाख डोजको अभाव पूर्ति कसरी हुन्छ त्यो नै अहिले जटिल समस्या बनेको छ । प्रधानमन्त्री केपी ओलीले के हेक्का राख्नुपर्ने छ भने पहिलो डोज लिएका मानिसलाई दोस्रो डोज सरकारले उपलब्ध गराउन सकेन भने देशमा जुनसुकै विप्लव मच्चिन सक्छ ।सरकार र प्रमुख प्रतिपक्षीगणहरु राजनीतिक खुराफात, सत्ता, कुर्सी, बहुमत, अल्पमत, तोडफोडको खेल स्थगित गरी गम्भीर हुनुस् । विपत्तिले ढोका घच्घच्याइसकेको छ । तपाईंहरुको रमिता कतै आम नागरिकको स्वास्थ्यसँग खेलवाड गर्ने प्रहसन नबनोस् ।