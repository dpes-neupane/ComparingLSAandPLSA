प्रिय नर्स र डाक्टर ! समयले तिम्रो काँधमा आफ्नै मृत्यु र अरुलाई बचाउने जिम्मेवारीको जोखिम एकैपटक राखिदिएको छ । तिमीलाई मृत्युको भयले किच्यो भने जिम्मेवारीबाट टाढा भाग्नेछौ र जिम्मेवारीबोधले जित्यो भने मृत्युलाई रछ्यानमा सुताउने छौँ । साँच्चिकै डरलाग्दो भूमरीमा छौ तिमी । कोठाभित्र कोरोनाको भयले थन्किरहेको मलाई यति सोच्दा पनि जिउमा काँडा उम्रन्छ ।कोभिड–१९ बाट दैनिक अप्रत्याशित मृत्यु र हजारौँ संक्रमित भएको खबरले दिमाग खराब गराइरहेका बेला के लेख्न सकिएला ? यति सोच्नसाथ सेतो पीपीई, मास्क र फेस सिल्ड गरिएको भर्चुअल इमेज मेरो खप्परमा आइपुग्यो । र, लाग्यो तिम्रो वीरताका अक्षरहरू त लेखिनै पर्छ । लेखिएला... ।तिम्रै अस्पतालबाट तुफान जसरी निस्किरहेका छन् मृत्युका खबर । र, हावा जसरी फैलिरहेका छन् दुनियाँका मकान–मकानसम्म, कान–कानसम्म ।कोरोनाले ध्वस्त पार्दै गरेको संक्रमितको फोक्सोमा अक्सिजन अभाव हुँदा तिम्रा सिलिण्डरविहीन हात कापिरहेका होलान् । फ्याँ–फ्याँ गरेको संक्रमित बोकेर तिम्रो हस्पिटलको प्यासेजमा साइरन बजाउँदै एम्बुलेन्स आइरहँदा बेड नभएर भक्कानिँदै छ होला तिम्रो मन । शय्यामा हट्टाकट्टा शरीरले फेरिरहेको सास क्षणभंगुरमै नाटकसरी रोकिँदा बर्सिरहेका होलान् तिम्रा आँखामा आँशु ।हप्ता दिनसम्म एउटै पीपीईमा संक्रमितको अघिपछि गर्दा काँपिरहेका होलान् तिम्रो मुटु । चाहिएका बेला मास्क र फेससिल समेत फेर्न हम्मे–हम्मे पर्दा कैयौँपटक सम्झिएका छौ होला परिवारको अनुहार र थपथपाए हौला आफ्नो निर्दोष निधार ।प्रिय नर्स/डाक्टर !हो, तिमी भयङ्कर जंगमा छौ । यो तिम्रो पेसाले होइन, देशको विवशताले दिएको सजाय हो । गरिव देशको गैरजिम्मेवार शासकले दिएको उपहार हो । नागरिकप्रतिको उत्तरदायित्व बिर्सिएको बेपरवाह नेतृत्वले गरेको क्रुर मजाक हो । तर, बा मूर्ख भए भन्दैमा तिमीलाई पटमूर्ख हुने छुट छैन । र, त लडिरहेकाछौ रणभूमिमा । अगाडि लेख्नु पूर्व तिम्रो साहासलाई एकपटक स्यालुट गर्छु । स्वीकार गर !मेरो देश हावाले चलिरहेको छ । अर्थात हावा गफले, हावा अनुमानले, हावा तर्कले, हावा निर्णयले, हावा उपदेशले (अधिकांश यस्तै) । ११ कक्षा पढ्दै गरेको मेरो भाइले पनि भन्छ हाम्रो देशका नेताहरुले त कस्तो हावा–हावा कुरा गर्ने । अर्थात देशको अभिभावकहरुले सन्तानलाई हावा बन्ने तालिम दिइरहेका छन् ।तिमीले पनि पाएकै हौ, शतप्रतिशत जोखिम भत्ताको आश्वासन । पटक–पटक सरकारले गरेकै थियो स्वास्थ्यकर्मीलाई स्वास्थ्य सामग्री अभाव हुन नदिने प्रतिबद्धता । डेढ वर्षअघि नै घोषणा भएकै थियो अस्पतालमा बेड, डाक्टर, नर्सको अभाव हुनै नदिने । भनें नि ! यी सब हावा रहेछन् । खल्लो पूर्वतयारीको जगबाट जुरुक्क उठ्यो कोरोना नामको भाइरस र चुनौति दिन तँछाडमछाड गर्दै तिम्रो अगाडि उभियो । त्यसैले त हतियारबिना युद्धमा होमिएको तिमीलाई क्षमतामाथि आरोपको भाइरसले पलपलले ठुँग्न आइपुग्यो ।खैर, घोषित भत्ताका लागि तिमीले आन्दोलन छेड्नुप-यो । लुम्बिनीदेखि वीर अस्पतालसम्म काम गर्ने तिमीले पीपीई माथि कालो कफन बाँधेर अधिकारको माग गर्नुप¥यो । र पनि तिम्रा आवाज अस्पतालका कतै कुनामा बिलाए । पर्याप्त सुरक्षा सामाग्रीका लागि हड्तालमा उफ्रिनुपर्यो । तर, स्रोताविनाको तिम्रो रोदन स्मसानघाटमा अलप भए ।कोभिडको पहिलो वेभ चलिरहँदा वीर अस्पतालका एक चिकित्सकले भनेका थिए, ‘भत्ता त परको कुरा, तलव नै नियमित पाउन सकेका छैनौँ । न सुरक्षा सामाग्री छ, न अस्पतालको मोटिभेसन । पाँच महिना भो छोरीसँग भेट नभएको । श्रीमती नेशनल मेडिकल कलेजको कोभिड आइसियुमा छिन् । दिमागले काम गरिरहेको छैन ।’अवस्था कस्तो भने उनी खाली हात संक्रमितसँग हेलिनुपरेको थियो । ड्युटीको कुनै समयसीमा थिएन । उनले निरश अनुहार लगाउँदै भने, ‘त्यति खर्च गरेर पढियो, यसरी जोखिम मोलेर काम गर्दा आफ्नो भविष्य बारे पनि त सोच्नुपर्ला नि होइन र ?’ करारका ती चिकित्सक संक्रमित भए । तर, रणमैदानबाट फरार भएनन् । आजको दिनमा संक्रमित नभएका फ्रन्टलाइनर चाल्न औधी गाह्रो छ ।लुम्बिनी कोभिड अस्पतालका चिकित्सकहरुले उस्तै बिलौना गरेका थिए । उनीहरुले भनेका थिए, ‘चिकित्सकहरु संक्रमित बन्दै जाँदा एकजनाले संक्रमितको भीड थेग्नुपरेको छ । एक हप्तासम्म नियमित ड्युटीमा खटिनुपरेको छ । संक्रमित मरिरहेको दृश्य लाचार भएर हेर्नु परिरहेको छ ।’ तर, उनीहरुलाई जोखिम भत्ता होइन कि तलबकै ठेगान थिएन । यो स्थिति सुधारिनुको सट्टा झन् झन् भयावह बन्दै गयो । संक्रमित चिकित्सक, नर्स नै उपचारमा नखटिई सुख भएन । एउटै नर्सले १० जनाभन्दा बढी संक्रमितलाई स्याहार गर्नुपर्ने अवस्था आइलाग्यो ।पहिलो लहरकै बेला हो त्रिवि शिक्षण अस्पतालका सिनियर फ्रन्टलाइनर चिकित्सकले मसँग भनेको, ‘तपाईहरु नीजि अस्पतालको चिकित्सक र नर्सको अवस्था हेर्नुस् त कति बिजोग छ । न्युनतम तलबमा ज्यान फालेर काम गर्नु परेको छ ।’ र, त्यसै समय हो निजी अस्पतालमा एक संक्रमित अनुसार दैनिक ३० देखि ७०÷८० हजार रुपैयाँसम्मको बिल निस्किरहेको छ । यी सब देख्दा देख्दै पनि तिमी उपचारमा खटिन विवश छौ । त्यसैले, भन्छु तिम्रो खुन पसिनाको व्यापार गर्ने विरुद्ध अर्को युद्ध लड्नैपर्छ । तर, अहिले यसको उपयुक्त समय होइन ।तिम्रो त्यागलाई कत्लेआम गर्नेहरुको भीड यही समाजबाट उदय भएको देख्दा म विभोर हुन्छु । लामो समयदेखि स्वास्थ्य सामाग्री, अक्सिजन अभाव भएको भेरी अस्पतालमा उपचारमा खटिएको तिमीले १३ जेठ रातिको नियति भोग्नुप-यो । उपचार गरिरहेको तिमीमाथि एक्कासी मुड्की बज्रिदा, भीडले घाँटी अठ्याउँदा र लखेटी लखेटी लात्ती हान्दा तिम्रो आत्मामा कति ठेस पुग्यो होला ? त्यो अपुरणीय छ ।प्रिय नर्स डाक्टर, तिमीले झ्यालबाट हाम हालेर ज्यान जोगाउनुपर्यो । कथित नागरिकको विवेकले बागमतीको ढल खाएपछिको नियति हो यो । त्यही अस्पताल हो, जहाँ नर्स कमला नेपाली दोस्रो पटक संक्रमित भइरहँदा पनि संक्रमितकै सेवामै थिइन् ।कोभिड अस्पतालमा काम गर्ने नर्सलाई भक्तपुरको डेरामा बस्न नदिई बजारबासीले ढुंगा हानेर झ्याल फुटाइदिएको साक्षी छौं हामी । आँसुको आहालमा डुबेकी ती नर्सलाई एनआरए १६ ले उद्धार गरेको थियो । अरु त अरु, नयाँ बानेश्वरमै ठूलो भीड स्वास्थ्यकर्मी बसेको होस्टेल घेर्न पुगे र डेराबाट निस्कन धम्की दिए, आक्रमणको प्रयास गरे ।गत २५ साउनमा विराटनगरस्थित कोशी अस्पतालको आकस्मिक कक्ष र चिकित्सकको गाडी तोडफोड गर्दै स्वास्थ्यकर्मीलाई अभद्र व्यवहार र कालोमोसो दल्ने प्रयास भयो । शुक्रबार बिहानमात्रै हुम्लाका स्वास्थ्यकर्मीमाथि मुड्की बजारिएको छ । नेपाल चिकित्सक संघका अनुसार २०७० देखि २०७७ साल चैतसम्मका ३४ घटनामा स्वास्थ्यकर्मीमाथि हातपात भएको छ । तर, सबै घटना संघसम्म आइपुग्दैनन् ।प्रिय डाक्टर, नर्स ! एउटा सचेत नागरिकको हैसियतले म माफी चाहान्छु ।४० देखि ५० जनासम्म बिरामी एक जना नर्सले हेर्नुपरेको छ । देशभरका प्रायः सरकारी अस्पतालका कोभिड वार्डमा यो सामान्य हो भन्ने तिमीलाई थाहा छ । आईसीयू, सीसीयूमा र पोस्ट अपरेटिभ वार्डमा एक बिरामी बराबर एक जना नर्स हुनुपर्ने विश्व स्वास्थ्य संघको मापदण्ड पढेको सम्झँदा कोभिड महामारिको पीडामा पनि हाँसो उठ्छ होला । संघले त हरेक १० हजार जनसंख्याका लागि चिकित्सक, नर्स र मिड्वाइफ गरी २३ स्वास्थ्यकर्मी चाहिने भनेको छ । तर, स्वास्थ्य तथा जनसंख्या मन्त्रालयका अनुसार देशभरका ८ हजार ३१४ स्वास्थ्य संस्थामा जम्मा १ लाख ४०० चिकित्सक कार्यरत छन् ।चौतर्फी बाध्यताका बीचबाट पनि जसरी तिमीले आफ्नो धर्म बिर्सिरहेका छैनौँ । यसको प्रशंशा गरेर म थाक्दिनँ । भोलिको आफ्नो अधिकारको लडाइँलाई सार्थक तुल्याउनको लागि पनि आजको महामारीमा तिमी जोतिनै पर्छ । एउटा जिम्मेवार नागरिकको हैसियतले पनि । आफै भन त आजको महामारीमा प्रयोग गरेनौ भने तिम्रो क्षमता केको लागि साँच्छौँ ? कृपया आफ्नो स्वास्थ्यको भने ख्याल राख्नु है ?कति चिकित्सक, नर्सले संक्रमितको उपचार गर्दागर्दै आफैंलाई त्याग्नुपर्यो । पक्कै पनि आगोमा खेल्नेहरुलाई आगोले पोल्ने गर्छ, भवन निर्माण गर्नेहरु खस्न सक्छन्, जहाज उडाउनेहरु दुर्घटनामा पर्न सक्छन् । ती चिकित्सक नर्स, जसले अरुलाई बचाउनका लागि आफ्नै प्राण आहुति दिए, उनीहरुको श्रद्धामा दुई थोपा आँशु ।प्रिय नर्स डाक्टर !म कुनै उपदेश दिन नभएर फ्रन्टलाइनर तपाईको साहसको सम्मानका खातिर चरणमा दुई ढुंगा फूल अर्पण गर्न उपस्थित भएको थिएँ । अब, अलप हुन्छु ।धन्यवाद ।