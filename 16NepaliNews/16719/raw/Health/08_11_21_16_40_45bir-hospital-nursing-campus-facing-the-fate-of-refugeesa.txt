  आफ्नै थातथलोबाट ‘लखेटिएर’ अन्यत्रै शरण लिन बाध्य हुनुपरेको स्थितिलाई के भनिन्छ ? शरणार्थी ?! यतिखेर वीर अस्पताल नर्सिङ क्याम्पसले शायद त्यही शरणार्थीको नियति भोग्दैछ ।२०७२ सालको महाभूकम्पमा परेर भोटाहिटीस्थिति वीर अस्पताल नर्सिङ क्याम्पसको भवन भत्किएपछि केही समय सोही स्थानमा क्याम्पसको पठनपाठन सुचारु गरिएको थियो । त्यसको केही समयपछि उक्त क्याम्पसलाई गौशालाको एउटा भाडाको घरमा स्थानान्तरण गरियो । धार्मिक पर्यटनका कारण अत्यन्तै भीडभाडयुक्त उक्त स्थान पठनपाठनको दृष्टिकोणले त उपयुक्त छैन नै, क्याम्पस बसेको घरको छतमा बाँदर आएर हल्लाउँदा पनि भूकम्प आएकै अनुभूति दिने त्यहाँ अध्ययनरत केही विद्यार्थीहरु बताउँछन् । अध्ययन–अध्यापनका लागि  आधारभूत भौतिक सुविधा समेत नरहेकै कारण क्याम्पसका कतिपय कार्यक्रमहरु सञ्चालन हुन नसकेको तथा क्याम्पसका नाममा आएका कतिपय सहयोगहरु अन्यत्रै गएको पनि बुझिएको छ ।वीर अस्पताल नर्सिङ क्याम्पसको नाममै रहेकाे बुझिएको सो साविकको जग्गा र स्थानमा अहिले भव्य भवन ठडिइसकेको छ । तर सो स्थानमा नर्सिङ क्याम्पसलाई पुनर्स्थापन गर्ने कुनै सुरसार छैन । अहिले क्याम्पसको भवन रहेको स्थानमा वीर अस्पतालकै केही युनिटलाई स्थानान्तरण गर्ने र आगामी फागुन ५ गतेदेखि सञ्चालन गर्ने तयारी भइरहेको छ । त्यसमाथि थप, वीर अस्पताल र वीर अस्पताल नर्सिङ क्याम्पसको समेत माउ संस्था रहेको चिकित्सा विज्ञान राष्ट्रिय प्रतिष्ठान (नाम्स) को कार्यालयलाई समेत सोही ठाउँमा सार्ने तयारी भइरहेको बुझिएको छ ।आ–आफ्नै ऐतिहासिक महत्व र हैसियत रहेका एउटै प्रतिष्ठानअन्तर्गतका दुई भिन्न संस्थाहरु मध्ये कसैलाई काखा र कसैलाई पाखा गरिँदा पनि नर्सिङ क्याम्पसको पक्षमा बोलिदिने कोही छैन । छ न त नर्सिङ एशोसिएसन अफ नेपाल जस्ता भव्य नामधारी संस्था पनि छ, तर उसको चासो र चिन्तामा यो विषय पर्न सकेको छैन । डाक्टरहरुको स्वार्थसँग जोडिएको विषय भएको भए अहिले वीर अस्पतालमा आन्दोलन र हड्तालको मौसम शुरु भइसकेको हुन्थ्यो । तर प्रजातन्त्र, गणतन्त्र र लोकतन्त्र आइसक्दा पनि मुलुककै सबैभन्दा निरिह र दमित अवस्थामा नर्सहरु नै रहँदै आइरहेका छन् । डाक्टरहरुको नजरमा पनि उनीहरुको समस्या चिकित्सा क्षेत्रसँग सम्बन्धित समस्या हो भनेर कहिल्यै दरिँदैन । त्यसैले त अब्बल नर्सहरुको उत्पादन गरिने भनेर जनतामा माझ सबैभन्दा भरोसा  र आस्थाका केन्द्र रहेको सो स्थलमाथि यत्रो अन्याय र उत्पीडन हुँदा पनि यस सवालमा खासै प्रश्न उठ्न सकिरहेको छैन । यस गम्भीर सवालमा नाम्सका पदाधिकारीहरु पनि मौन नै देखिएका छन् ।#वीर अस्पताल