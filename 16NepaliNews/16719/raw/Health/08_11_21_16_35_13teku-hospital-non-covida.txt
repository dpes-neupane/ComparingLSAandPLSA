टेकुस्थित शुक्रराज ट्रपिकल तथा सरुवारोग अस्पतालले कोभिडसँगै नन्—कोभिड बिरामीको उपचार गर्न शुरु गरेको छ । तर, टेकु अस्पताललाई कोभिड उपचारसँगै नियमित सेवामा फर्कदा बिरामीको व्यवस्थापनमा चुनौती थपिएको अस्पतालका सरुवा रोग विशेषज्ञ डाक्टर अनुप बाँस्तोला बताउँछन् । टेकु अस्पतालले आइतबारदेखि नन्–कोभिड बिरामीको उपचार गर्न थाले पनि कोभिडका बिरामीको चाप भने नघटेको उनले सुनाए ।नेपालमा कोरोना महामारी फैलन थालेपछि उपचारका लागि टेकु अस्पतालनै जानुपर्छ भन्ने आमधारण थियो । किनभने नेपालका पहिलो कोरोना संक्रमित सन् २०२० जनवरी १३ मा सरुवा रोग अस्पताल टेकुमा नै भर्ना भएका थिए । भर्ना भएका ती व्यक्तिको स्वाब परीक्षणका लागि हङकङस्थित विश्व स्वास्थ्य संगठनको प्रयोगशालामा पठाइएको थियो । त्यसपछि उनलाई संक्रमण भएको पुष्टि भएको थियो ।टेकु अस्पताल सरुवारोग अस्पताल भएकाले कोरोनाभाइरस कोभिड–१९ सँग मिल्दाजुल्दा लक्षण देखिन थालेपछि अस्पतालमा मानिसको भिड लाग्न थाल्यो । त्यसपछि महामारीको सुरुवाती समयदेखि नै संक्रमितको उपचारको खटिएको टेकु अस्पताललाई सरकारले कोभिड अस्पतालको रुपमा परिणत ग-यो । एक वर्षपछि अहिले टेकु अस्पतालले फेरि नन्–कोभिड बिरामीहरुको पनि उपचार गर्न सुरु गरेको छ ।स्वास्थ्य तथा जनसंख्या मन्त्रालयले देशभरका अस्पतालहरुलाई समेत नियमित सेवा दिन निर्देशन दिइसकेको छ । टेकु अस्पतालले कोभिडका बिरामीलाई छुट्याएको बेड मध्येबाट अब नन्–कोभिड बिरामीका लागि ३२ वटा बेड छुट्याएको डा. बास्तोला बताउँछन् ।टेकु अस्पताल सरुवा रोग अस्पताल भएकाले पनि अन्य अस्पतालहरुले बेड, आईसीयू, भेन्टिलेटर आदिको भरिभराउ भएको भन्दै रिफर भएर त्यहाँ आइपुग्ने बिरामीपनि कमी हुँदैन । हाल अस्पतालमा कोभिडका १६ जना बिरामी उपचाररत छन् । कोभिड आइसोलेसनका लागि ५ बेड र आईसीयूका लागि २२ बेड छुट्याइएको छ ।सरुवा रोग अस्पताल भएकाले महामारीभन्दा अघि कालाजार, मलेरिया, टिटानस, झाडापखाला, क्षयरोग, एचआईभी, मौसमी फ्लू, दम, सर्प, कुकुरले टोकेका आदि बिरामीको घुइँचो लाग्थ्यो । महामारीपछि केन्द्रिय कोभिड अस्पतालको रुपमा टेकु अस्पताललाई तोकेपछि अन्य सरुवा रोगका बिरामी उपचारबाट बञ्चित थिए । अस्पतालले नियमित सेवा दिन सुरु गरेपनि वर्तमान समयमा कोभिडका बिरामी नै प्राथमिकतामा परेको सरुवा रोग बिशेषज्ञ डा. बास्तोला बताउँछन् । उनका अनुसार नियमित सेवा लिने बिरामीलाई उपचारका लागि बेड छुटाउँदा कोरोनाभाइरस कोभिड–१९ का बिरामीले बेड नपाउने अवस्था सिर्जना हुन थालेको छ ।कोरोना संक्रमण हँुदा रुघाखोकी, ज्वरो, श्वासप्रश्वासमा समस्या, गन्ध थाहा नपाउनेजस्ता सामान्य तथा मध्यम खालको समस्या देखिएका बिरामी आजभोलि अस्पताल आउँदैनन् । कोभिड–१९ संक्रमण भएर जटिलसमस्या देखिएका बिरामी २÷३ हप्तासम्म भर्ना भएर अस्पताल बस्ने उनले सुनाए । स्वास्थ्यमा जटिल समस्या देखिएका बिरामी नको नहुजेल अस्पताल बस्ने गरेका छन् भने यता कोभिडका बिरामी थपिने क्रममा जारी रहेको उनको भनाइ छ ।नियमित सेवा दिने भनेर घोषणासँगै एउटै ठाउँबाट बिरामीलाई सेवा दिँदा स्वास्थ्यकर्मीबाटै बिरामी वा बिरामीबाट स्वास्थ्यकर्मीमा संक्रमण सर्ने हुनसक्छ । यस्तै नन्–कोभिड बिरामीलाई बेड छुट्याउँदा कोभिडका बिरामीलाई राख्न चुनौती थपिएको बाँस्तोलाको भनाइ छ । त्यसैले कोरोना संक्रमण भएर स्वास्थ्य अवस्था जटिल भएका बिरामीको व्यवस्थापन गर्न अस्पताललाई चुनौती थपिएको छ । नन्–कोभिड बिरामीको उपचार व्यवस्थित गरेर बिस्तारै आगडि बढाउने प्रक्रियामा रहेको डा. बाँस्तोला सुनाउँछन् ।