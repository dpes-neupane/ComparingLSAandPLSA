काठमाडौं । वीर अस्पतालले कोभिडसँगै ‘नन्–कोभिड’ बिरामीको पनि उपचार सुरु गरेको छ । बुधबारदेखि उक्त अस्पतालमा कोभिडसँगै ‘नन्–कोभिड’ का बिरामीहरुका लागि सामान्यदेखि विशेषज्ञ सेवा सुरु गरेको अस्पतालका निर्देशक डा. केदार सेन्चुरीले बताए ।कोरोना संक्रमितको संख्या बढ्दै गएपछि वीर अस्पताललाई कोभिड उपचार केन्द्रका रुपमा प्रयोग गरिएको थियो । त्यसो त, विगतमा वीर अस्पतालमा कोभिड र ट्रमा सेन्टरको भवनमा नन्–कोभिडका बिरामीको उपचार गर्ने भनिए पनि मानसिक त्रासका कारण नन्–कोभिडका बिरामीहरु नआएको अस्पताल स्रोत बताउँछ ।कोभिडका बिरामीको उपचार गर्न थालेपछि अस्पतालको आय स्रोत नै कम भएको भन्दै अस्पतालले स्वास्थ्यकर्मीलाई तलबसँगै जोखिम भत्ता समेत उपलब्ध गराउन सकेको थिएन । निर्देशक डा.सेन्चुरीका अनुसार कोभिड–१९ का बिरामीलाई सम्पूर्ण उपचारको व्यवस्था गर्नुका साथै अन्य ‘नन्–कोभिड’का बिरामीलाई समेत सम्पूर्ण सामान्य तथा विशेषज्ञ सेवाहरु विगतमा झैं प्रदान गर्न थालिएको छ । वीर अस्पतालबाट सबै बिरामीले आवश्यक सेवा लिन सक्ने उनले जानकारी दिए ।अस्पताल प्रशासनका अनुसार स्वास्थ्यकर्मीलाई आवश्यक सम्पूर्ण सुरक्षा सामग्रीसहित बिरामीको उपचारमा परिचालन गर्न थालिएको छ । सुरक्षाका मापदण्ड पूर्ण रुपमा पालना गरी कोभिड र नन्–कोभिड बिरामीको उपचार थालिएको अस्पताल प्रशासनको भनाइ छ ।  #Bir Hospital