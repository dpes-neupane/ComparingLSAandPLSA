 बैशाख ९ गते बाँसबारीस्थित न्यूरो अस्पतालको अपरेशन थिएटरमा डा. सुमोद कोइरालालाई अपरेशनकै दौरान केही असहज र चिडचिडाहट महसुस भयो । उनले बाहिर निस्किएर आफूलाई सामान्य बनाउने कोसिस गरे । कोरोनाभाइरसको नयाँ भेरियन्टबारे सचेत रहेका उनलाई कतै संक्रमण त भएन भन्ने शंका लाग्यो र निवासतिर लागे ।भोलिपल्टदेखि डा. कोइरालालाई रुघाखोकी र सामान्य छाती दुखाइ सुरु भयो । लगत्तै कोभिड परीक्षण गर्दा रिपोर्ट पोजेटिभ आयो । यो उनको दोस्रोपटकको संक्रमण थियो ।डा. सुमोद बाँसबारीस्थित न्यूरो अस्पतालका सर्जन (न्यूरो रजिष्टर्ड) हुन् । अस्पतालमा बिरामीहरुसँग सम्पर्कमा रहिरहनुपर्ने र कोभिड वार्डमा संक्रमित बिरामीको उपचारमा पनि खटिनुपर्ने हुँदा उनले स्वास्थ्य सतर्कता र मापदण्डको विशेष ख्याल त गरेकै थिए, साथै उनले दुबै डोज कोभिड–१९ विरुद्धको खोप पनि लिइसकेका थिए ।सामान्यतया भ्याक्सिन लिएपछि एक प्रकारको आत्मविश्वास पनि थियो डा. कोइरालालाई कि यदि भाइरसको संक्रमण भइहालेमा गम्भीर अवस्थासम्म पुग्नुपर्दैैन । सोही आत्मविश्वासले उनलाई १० दिनमै पुनः काममा फर्काएको छ ।सात महिना अगाडि डा. कोइरालामा कोरोना भाइरसको संक्रमण भयो । ‘पहिलोपटक संक्रमण हुँदा पनि रुघा, सुख्खा खोकी र जिउ दुख्ने लक्षण देखिएको थियो । १४ दिनको होम आइसोलेसनपछि काममा फर्किएको थिएँ’ डा. कोइराला भन्छन्, ‘पहिलो पटक संक्रमण भएको दुई÷तीन महिनासम्म स्याँ–स्याँ हुने समस्या भने यथावत थियो । सिँढी चढ्दा अलि अप्ठ्यारो महसुस हुन्थ्यो ।’डा. कोइराला आफ्नो अनुभव सुनाउँछन्, ‘दोस्रोपटक संक्रमण हुँदा पनि उस्तै–उस्तै लक्षण देखियो । दुवैपटक लक्षणसहितको संक्रमण भयो । तर, पहिलोपटक भन्दा दोस्रोपटक छिट्टै (एक हप्तामा) सुधार भयो । सायद यो भ्याक्सिनका कारणले हुन सक्छ ।’दुवै डोज खोप लिइसकेका डा. कोइरालालाई दुई पटकसम्म संक्रमण भयो । यसको मतलव, खोप लिँदैमा हामी पूर्णतया सुरक्षित छौं भन्ने सोच्नु विल्कुलै गलत हो । त्यसैले खोप लिए पनि स्वस्थ्य मापदण्डको पालना भने गर्नुपर्छ भन्ने डा. कोइरालाको निश्कर्ष छ ।याे पनिकोरोना महामारीको फ्याक्ट चेक : के भारतमा खोप लगाएकाहरु पनि धमाधम संक्रमित भएका हुन् ?​डा. कोइरालालाई हेर्दा थाहा हुन्छ कि खोप लिएपछि पनि भाइरसको संक्रमण हुन सक्छ । तर, खोप लिनेलाई खोप नलिनेको तुलनामा गम्भीर प्रकारको संक्रमण भने पाइएको छैन । अहिलेका जति पनि गम्भीर प्रकृतिका केशहरु छन्, ती खोप नलिएकामा देखिएको चिकित्सकहरुले बताउँदै आएका छन् ।खोपले हाम्रो शरीरमा एन्टीबडी बनाउने भएकाले संक्रमण भइहाले पनि गम्भीर प्रकृतिको लक्षण नदेखिने डा. कोइराला बताउँछन् ।  उनी भन्छन्, ‘खोपबारे जति पनि अविश्वासका कुराहरु बाहिर आएका छन्, त्यो विल्कुलै गलत हो । खोपमाथि विश्वास गरौं । खोप उपलब्ध देशहरुमा कोरोनाभाइरसको संक्रमण घट्दै गइरहेको देखिएको छ । त्यसैले उपलब्ध खोप सबैले लिऔं ।’डा. कोइराला अगाडि भन्छन्, ‘खोपले ८० प्रतिशतसम्म सुरक्षा प्रदान गर्ने बताइएको छ । खोप लिएकामा संक्रमण भए पनि छिटो रिकभरी हुने र गहिरो असर देखिएको छैन, यो सकारात्मक पाटो हो ।’अहिले देखिएको इन्डियन भेरियन्ट डबल म्युटेन्टसहितको दोस्रो लहरको संक्रमणले युवाहरुलाई धेरै संक्रमित गरिरहेको र छिटो–छिटो संक्रमण फैलिएकाले स्वास्थ्य सतर्कता अपनाउन डा. कोइराला सबैमा आग्रह गर्छन् ।०००यसैगरी, ग्राण्डी अस्पतालका रक्तसञ्चार विज्ञ (प्लाज्मा थेरापी स्पेसलिस्ट) विपिन नेपाललाई पनि दोस्रो डोज खोप लगाएको दुई दिनपछि नै कोरोनाभाइरसको संक्रमण भयो । पहिलो लहरको समयमा दिनरात प्लाज्मा थेरापीमा खटिएका डा. नेपाल संक्रमणबाट जोगिए पनि दोस्रो लहरबाट भने जोगिन सकेनन् ।प्लाज्मा दान गर्ने र प्लाज्मा थेरापी गर्नुपर्ने संक्रमित बिरामीसँग प्रत्यक्ष सम्पर्कमा रहिरहनुपर्ने भएकाले संक्रमण हुन सक्ने सम्भावना उच्च थियो । स्वास्थ्य मापदण्डभित्र रहेर काम गरे पनि भाइरस लोड बढी भएको अवस्थामा भने भाइरस हाम्रो शरीरमा प्रवेश गर्छ । डा. नेपाल भन्छन्, ‘हामीले खोप लिए पनि भाइरस लोड बढी भएको अवस्थामा संक्रमण गराइहाल्छ । अझ अहिले देखिएको नयाँ भेरियन्ट सहितको भाइरस अझ बढी संक्रामक भएकाले धेरैलाई संक्रमित गरायो ।’डा. नेपाल आफूमात्रै संक्रमित भएनन्, परिवारका ११ जना सदस्य सँगै संक्रमित भए । तीमध्ये खोप नलिएका दुई जना र बाँकी सबैले खोप लिएकाले अवस्था त्यति गम्भीर हुन नपाएको उनी बताउँछन् ।डा. नेपाल पनि खोप लिएको भनेर हामी पूर्णतया सुरक्षित छौं भन्ने सोच्नु गलत भएको बताउँछन् । खोप लिए पनि धेरै भाइरसको लोड शरीरमा छिर्यो भने संक्रमण गराउने भएकाले सतर्कता अपनाउनु पर्ने र पूर्णरुपमा स्वास्थ्य मापदण्डको पालना गर्नु अत्यन्त जरुरी रहेको बताउँछन् ।०००पत्रकार पुष्प दुलाललाई एक्कासी रुघाखोकी, ज्वरोसँगै जिउ दुख्ने र घाँटी दुख्ने समस्या भयो । लक्षण देखिएपछि होम आइसोलेसनमा बसेका उनलाई भाइरल पो हो कि भन्ने थियो । ज्वरो कम हुने सामान्य औषधिको सेवन गर्दैै बसेका दुलालले पनि दुवै डोज खोप लिएका थिए ।लक्षण देखिएको ३÷४ दिनपछि पीसीआर परीक्षण गराएका दुलालमा संक्रमण पुष्टि भयो । दुबै डोज खोप लिए पनि संक्रमण हुन सक्दोरहेछ भन्ने उनको निश्कर्ष छ । दुलाल भन्छन् , ‘खोप लगाएको छु, ममा संक्रमण हुँदैन भनेर ढुक्क हुन नहुने रहेछ । अहिले हामीले लिएको खोपको क्षमता ८० प्रतिशत मात्रै हो । त्यसैले संक्रमण हुने सम्भावना खोप लिनेमा पनि उत्तिकै हुन्छ । मात्र यति हो कि खोप लगाएकालाई नलगाएकाको तुलनामा गम्भीर संक्रमणबाट भने जोगाउने रहेछ ।’दोस्रो डोज खोप लगाएको ५ दिनमा नै संक्रमित भएका पत्रकार दुलालमा खोप लिएपछि एक प्रकारको आत्मविश्वास पलाएको थियो । सरकारले सबै नागरिकलाई समयमै खोप उपलब्ध गराउने, सबैले सतर्कता अपनाउने, स्वास्थ्य मापदण्डको पालना गर्ने हो भने भयावह स्थिति आउनबाट जोगिने दुलाल बताउँछन ।०००विश्वको कुनै पनि खोपले सबै व्यक्तिलाई संक्रमणबाट रोक्न सक्दैन । तर, बचाउन भने सक्छ । यसको प्रमाण हो–भारत । हुन त, भारतमा अहिले देखिएको अवस्थाले आम मानिसमा कोरोनाविरुद्धको खोप नयाँ भेरियन्टविरुद्ध प्रभावकारी छैन कि भन्नेमा आशंका पैदा गरेको छ । तर, भारतमा जति पनि संक्रमण र मृत्यु भएको छ, त्यसमा खोप नलिएकाको दर उच्च रहेको पाइएको छ ।यो पनिरुसी खोपको मूल्यमा कुरो मिलेन, अनुदान माग्दै सरकार​सामान्यतया हाम्रो शरीरमा एन्टीबडी बन्न खोप लिएको दुईदेखि तीन हप्ता लाग्छ । पहिलो डोज खोप लिएपछि हाम्रो शरीरले एन्टीबडी बनाउने प्रक्रियाको सुरुवात गर्ने र दोस्रो डोज खोपले एन्टीबडी तयार पारेर बाहिरी आक्रमणलाई परास्त गर्न सक्ने क्षमताको विकास गर्ने डा. विपिन नेपाल बताउँछन् ।खोप कुनै औषधि नभएर भाइरस नै भएकाले खोप हाम्रो शरीरमा प्रवेश गरेपछि प्रतिरोधी प्रणाली (एन्टीबडी) को विकासमा यसले सघाउने डा. नेपाल बताउँछन् । प्रतिरोधी प्रणाली विकास भएपछि यसले बाहिरी तत्वको आक्रमणबाट हाम्रो शरीरलाई जोगाउने भएकाले प्रतिरोधी प्रणाली विकासमा हामीले ध्यान दिन जरुरी भएको उनको तर्क छ ।डा. सुमोद कोइराला खोप लिएको व्यक्तिलाई फेरि संक्रमण हुन्छ भने खोप किन लिने भन्ने एकखालको भ्रम पैदा भएको बताउँदै त्यो भ्रमबाट बाहिर निस्किन सबैमा आग्रह गर्छन् । सरकारले उपलब्ध गराएको जुनकुनै पनि खोप लिन उनको सुझाव छ ।भाइरस संक्रमण भइहाले खोपका कारण हाम्रो शरीरमा विकास भएको प्रतिरोधी प्रणाली (एन्टीबडी) ले भाइरसलाई परास्त गर्न सक्ने भएकाले गम्भीर अवस्थामा पुग्नबाट जोगिने डा. कोइराला बताउँछन् ।याे पनिभ्याक्सिनले विदेशमा संक्रमण घटायो, नेपालमा खोपै छैन०००सरकारले सबै नागरिकलाई खोप उपलब्ध गराउने आश्वासन त दियो । तर, समयमै खोपका लागि पहल नगर्दा धेरै मानिसहरुले कोभिड–१९ को शिकार बन्नुपरेको छ । हाल नेपालमा युके भेरियन्ट र भारतमा पहिलोपटक पहिचान भएको डबल म्युटेन्ट भेरियन्ट पहिचान भएका छन् । भाइरसले रुप परिवर्तन गरिरहेको अवस्थामा खोप लगाएकालाई पनि संक्रमित बनाउने र कुनै पनि अवस्थाका व्यक्तिलाई छुन सक्ने विज्ञहरुको चेतावनी छ ।कोरोनाको नयाँ भेरियन्ट बेलायतको दक्षिणपूर्वी क्षेत्रमा डिसेम्बर महिनामा देखिएको थियो । त्यसैगरी इन्डियन भेरियन्ट यतिबेला भारत र नेपालमा तिव्र गतिमा फैलिरहेको छ । यो साधारण कोरोनाभन्दा ५० प्रतिशत बढी संक्रामक हुने देखिएको छ । यसबारे थप अध्ययन भइरहेकाले आत्तिहाल्न भने नहुने चिकित्सकहरुको सुझाव छ । तर, सामान्य लक्षण देखिए पनि सतर्कता अपनाउने र बारम्बार अक्सिजन लेभल जाँच गरिराख्नु बुद्धिमत्ता हुने विज्ञहरुको सुझाव छ ।नयाँ भेरियन्टको कोरोना भाइरसको संक्रमण हुँदा धेरैमा एक्कासी अक्सिजन लेभल कम हुने समस्या देखिएको छ । त्यसैले पनि धेरै संक्रमितलाई अस्पतालमा अक्सिजनको सहयोगमा उपचार गराउनुपर्ने हुन्छ ।नयाँ भेरियन्टको कोरोना संक्रमणका लक्षणहरुमा ज्वरो आउने, खोकी लाग्ने, अक्सिजन लेभल घट्ने, छातीमा समस्या हुने र निमोनिया हुने देखिएको छ । यस्ता लक्षण देखिएमा अस्पताल जान र चिकित्सकसँग सम्पर्क गर्न विज्ञहरुको सुझाव छ । 