विश्व स्वास्थ्य संगठनका प्रमुखले कोभिड–१९ को महामारीविरुद्ध ‘हर्ड इम्युनिटी’ को प्रतिक्रियालाई खारेज गरेका छन् । ‘हर्ड इम्युनिटी’ भनेको समुदायको ठूलो हिस्सालाई खोप या संक्रमित गराएर रोगविरुद्ध प्रतिरोधी बनाउनु हो ।खोप बनिनसकेको अवस्थामा अहिले केहीले कोरोनाभाइरसलाई प्राकृतिक रुपमा फैलिन दिएर हर्ड इम्युनिटी हासिल गर्नुपर्ने तर्क प्रस्तुत गरिरहेका छन् ।तर, डब्लूएचओका प्रमुख टेड्रोस अधानोम घेब्रेसियसले भने त्यो दृष्टिकोण वैज्ञानिक र नैतिकरुपमा समस्याग्रस्त भएको बताएका छन् । महामारी शुरु भएयता विश्वभर ३.७ करोडभन्दा बढी संक्रमित भइसकेका छन् भने १० लाखभन्दा बढीले ज्यान गुमाइसकेका छन् । हाल सयौँको संख्यामा खोपहरु परीक्षणको चरणमा रहे पनि कसैले अन्तर्राष्ट्रियरुपमा मान्यता पाएका छैनन् ।सोमबार आयोजित पत्रकार सम्मेलनमा बोल्दै डा. घेब्रेसियसले कोरोनाभाइरसको दीर्घकालिन प्रभाव तथा यसको शक्ति र प्रतिरोधी क्षमताको समय अज्ञात रहेको बताए ।उनले भने, ‘हर्ड इम्युनिटी मानिसहरुलाई भाइरसबाट रक्षा गरेर हासिल हुन्छ न कि उनीहरुलाई त्यसमा ‘एक्सपोज’ गरेर । इतिहासमा कहिले पनि रोगविरुद्ध हर्ड इम्युनिटीको दृष्टिकोण लागू गरिएको छैन, महामारी त परै जाओस् ।’सेरो प्रिभेलेन्स जाँचबाट प्रायः देशहरुमा १० प्रतिशत जनता मात्र भाइरससँग एक्सपोज भएको पनि डब्लूएचओले जनाएको छ ।‘भाइरसलाई फैलिन दिइयो भने यसले अनावश्यक संक्रमण, दुःख र मृत्यु मात्र निम्ताउँछ,’ उनले भने ।स्रोत : बीबीसी 