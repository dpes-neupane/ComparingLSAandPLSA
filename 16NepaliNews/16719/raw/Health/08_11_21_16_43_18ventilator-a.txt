पोखरा । पोखरामा भेन्टिलेटर नपाएर कोरोना संक्रमित बिरामीले मर्नुपर्ने छैन । अब कोरोना संक्रमित बिरामीले भाडामै भेन्टिलेटर पाउने भएका छन् । नेपाल भेन्टिलेटर सर्भिस कास्कीले आइतबार पत्रकार सम्मेलन गरी संक्रमित बिरामीका लागि भाडामै भेन्टिलेटर उपलब्ध गराउने बताएको हो ।माग अनुसार सरकारी, सामुदायिक र निजी अस्पतालमा उपचाररत बिरामीका लागि भेन्टिलेटर उपलब्ध गराउने भेन्टिलेटर सर्भिस कास्कीले जनाएको छ । ‘जता माग छ, त्यतै पठाउने हो । माग अनुसार दिइने छ,’ समितिका सदस्य रामकृष्ण ज्ञवालीले भने । उनका अनुसार पहिलो चरणमा संस्थाले ४ वटा भेन्टिलेटर र हाइफ्लोज नोजल क्यानेलाबाट बिरामीलाई अक्सिजनको मात्रा प्रवाह गर्नेछ । आवश्यकता अनुसार सरकारी अस्पतालले १ हजार, सामुदायिकले २ हजार र निजी अस्पतालले ३ हजार सर्भिस चार्ज प्रतिदिन तिरेर भेन्टिलेटर प्रयोग गर्न पाउने छन् ।यसैगरी, क्यानेला बापत सरकारी अस्पतालले ३ सय, सामुदायिकले ५ सय र नीजिले ७ सय रुपैयाँ तिर्नुपर्ने छ । समितिका अध्यक्ष विश्वशंकर पालिखेले महामारी फैलिएमा भयावह अवस्था आउने देखेर आफूहरुले पूर्वतयारी थालेको बताए । ‘चार महिना अघि नै यसबारे हामीले सोचेका थियौँ, हामी धेरै ठाउँमा धायौँ । मुख्यमन्त्रीकहाँ गयौँ, उहाँले पनि हुन्छ भन्नुभयो, मेयर साबले पनि हुन्छ भनेर आश्वासन दिनुभयो,’ उनले भने, ‘तर, सहयोग कतैबाट जुटेन । उहाँहरुको पनि आफ्नै पोलिसी होला, हामी आलोचना गर्न चाहन्नौँ ।’पैसाले पनि जीवन किन्न नसकिने अवस्था आएको भन्दै उनले गुनासो पोखे । अहिले पहिलो चरणमा ल्याएका भेन्टिलेटर मेडि प्लस हस्पिटलमा राखिएको छ ।सुरुआत गर्न पहिला आर्थिक पाटो नै चाहिने उनले बताए । उनले जीवन रक्षाको लागि इच्छुकले नेपाल भेन्टिलेटर सर्भिस काठमाडांैमा रहेको खातामा पैसा जम्मा गर्न सकिने पनि जानकारी दिए ।समितिका सदस्यसमेत रहेका डाक्टर सरोज पोखरेलले कोरोना संक्रमितको लागि अपनाइएका विभिन्न उपचार पद्धतिमध्ये अक्सिजन महत्वपूर्ण रहेको बताए । ८० प्रतिशतमा लक्षण नदेखिने समस्या आएको उनले सुनाए । ४ वटा भेन्टिलेटरले मात्रै नथेग्ने भएकाले थप १४ वटा भेन्टिलेटर आगामी दुई साताभित्र ल्याउने तयारी भइरहेको उनले बताए ।  