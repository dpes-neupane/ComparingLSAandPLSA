 काठमाडौँ । नेपालमा कोरोनाविरुद्धको खोपको अभाव भइरहँदा चीन सरकारले अनुदान सहयोगमा नेपाललाई दिएको कोरोनाविरुद्धको खोप भने उतै थन्किएको छ । चीन सरकारले चिनियाँ कम्पनी सिनोफर्मबाट उत्पादित ८ लाख डोज खोप अनुदान दिने घोषणा गरेपनि नेपालकै खर्चमा खोप ल्याउनुपर्ने भएकाले  बेइजिङमै थन्किएको हो । यता, खोप अभाव हुँदा नेपालमा कोरोनाविरुद्धको खोप अभियान नै स्थगित गर्नु परेको छ ।चीन सरकारले पहिलो पटक ३ लाख डोज खोप अनुदान दिने घोषणा गरेपछि परराष्ट्र मन्त्रालयसँगको संवादपछि चीनले पछि थप ५ लाख डोज खोप दिने घोषणा गरेको स्वास्थ्य सेवा विभाग, व्यवस्थापन महाशाखाका प्रमुख डा. भीमसिंह तिंकरी बताउँछन् । तर, चीनले अनुदानमा दिएको खोप आपत्कालीन प्रयोगका लागि खोप ल्याउने भनिए पनि अझै ती खोप बेइजिङको स्टोरमा थन्केर बसेको छ ।किन भयो ढिलाइ ?फागुन १६ गते नै चीन सरकारले नेपालका लागि खोप छुट्याइएको भएपनि नेपालले खोप ल्याउनका लागि जहाज पठाउन नसक्दा रोकिएको हो । चीन सरकारले अनुदान सहयोगमा उपलब्ध गराएको ८ लाख डोज खोप ल्याउन सम्बन्धित निकायले समयमै तत्परता नदेखाउँदा आपतकालीन प्रयोगका लागि ढिला भएको हो । ढुवानी भाडामै अल्झिएको सरकारले अन्य सामग्रीसँगै खोप ल्याउने भन्दै ढुवानी भाडा सस्तो खोजेर बस्दा ढिलो भएको मन्त्रालय एक अधिकारीले बताए । चीनबाट अनुदानमा दिएको खोप नेपालले आफ्नै खर्चमा ल्याउँदा करिब दुई करोड लाग्छ । त्यसैले विश्व स्वास्थ्य सङ्गठनले चीनबाट स्वास्थ्यसम्बन्धी सामग्री खरिद गर्दा त्यही विमानमा अनुदानको खोप ल्याउने आशा राख्दा ढिला भएको हो ती अधिकारीको भनाइ छ । तर, विश्व स्वास्थ्य संगठनले स्वास्थ्य सामग्री ल्याउने जहाजमा बेइजिङमा थन्किएको खोप भित्र्याउने सरकारको योजना पनि रद्द भएको छ ।चिनियाँ खोप भित्र्याउन भइरहेको ढिलाइबारे प्रश्न गर्दा स्वास्थ्य सेवा विभाग, व्यवस्थापन महाशाखा प्रमुख डा. तिकंरी चीनबाट अनुदानमा प्राप्त खोप ल्याउन सरकारले गृहकार्य भइरहेको बताउँछन् । स्वास्थ्य सेवा विभाग, व्यवस्थापन महाशाखाबाट परराष्ट्र मन्त्रालय र संस्कृति, पर्यटन तथा नागरिक उड्डयन मन्त्रालयमा आइतबार नै पत्र पठाएको उनले सुनाए । नागरिक उड्डयन र परराष्ट्र मन्त्रालयको सहयोगमा चाँडै चीनबाट खोप आउने उनको भनाइ छ ।नेपाल एयरलाइन्समार्फत खोप ल्याउने प्रक्रिया अघि बढेको उनले सुनाए । शुरुमा चीन सरकारले अनुदान सहयोगमा दिन लागेको ८ लाख डोज खोपमध्ये ५ लाख मात्रै पहिलो खेपमा आउने छ । ३ लाख डोज खोप केही दिनमा आउने उनले बताए ।चीनबाट अनुदानमा खोप प्राप्त गर्नकै लागि फागुन ४ गते औषधि व्यवस्था विभागले आपत्कालीन प्रयोगका लागि स्वीकृति दिएको थियो । चिनियाँ कम्पनीले निर्माण गरेको कोरोनाविरुद्धको खोप ‘भेरो सेल’लाई नेपालमा आपत्कालीन प्रयोगको अनुमति औषधि विभागले अनुमति दिएको हो ।यस अघि औषधि व्यवस्था विभागले सिरम इन्स्टिच्युट अफ इन्डियाले निर्माण गरेको कोभिशिल्ड खोपलाई अनुमति दिएको   थियो । भारत सरकारले पनि सिरम इन्स्टिच्युट अफ इन्डियाले निर्माण गरेको कोभिसिल्ड १० लाख डोज खोप अनुदान सहयोगमा नेपाललाई दिइसकेको छ । यस्तै शुक्रबार मात्रै भारत बायोटेकले निर्माण गरेको कोभ्याक्सिन खोपलाई आपत्कालीन प्रयोगका लागि अनुमति दिएको छ ।#china vaccine