इस्लामिक देश इरानमा कोरोना संक्रमणको पाँचौं र हालसम्मको सबैभन्दा ठूलो लहरले विध्वंश मच्चाइरहेको छ । देशका सबै अस्पताल भरिएका छन् । अक्सिजनको कमी भएको छ । अस्पतालका भुइँ र पार्किङमा बिरामीको उपचार गर्नुपरेको छ । अस्पतालमा बेड नपाउँदा अस्पतालबाहिर नीजि सवारी साधन राखेर परिवारले आफ्ना बिरामीको उपचार गराइरहेका छन् । यस्तै देशमा भ्याक्सिनको पनि चरम अभाव छ । अस्पतालमा डाक्टर, नर्स र अन्य मेडिकल स्टाफ हालसम्मको सबैभन्दा खराब स्थितिसँग जुधिरहेका छन् । यहाँ एकैदिन भेटिने नयाँ बिरामीको आँकडा ४० हजार पार भएको छ । साथै एकैदिन ६ सय जनाको रेकर्डस्तरको मृत्यु भइरहेको छ । एक रिपोर्टमा दाबी गरिए अनुसार ८.३० करोड जनसंख्या भएको इरानमा कोरोनाका कारण हरेक दुई मिनेटमा एकजनाको मृत्यु भइरहेको छ । संक्रमितको संख्या बढेका कारण इरानमा एक हप्ताको लकडाउन लगाइएको छ । डेल्टा भेरियन्टका कारण बिरामी तीब्र रुपमा बढेःइरानका स्वास्थ्य मन्त्रालयका अनुसार देशमा कोरोनाको डेल्टा भेरियन्टका कारण बिरामी तीब्र रुपमा बढिरहेका छन् । यहाँ पछिल्लो एक हप्तामा हरेक दिन ३९ हजार देखि ४०,८०० सम्म नयाँ संक्रमित भेटिरहेका छन् । इरानमा हालसम्म ४३.९० लाख भन्दा बढी संक्रमित भेटिइसकेका छन् । ९७२०० भन्दा बढी बिरामीको मृत्यु भइसकेको छ । जबकी ३७ लाखभन्दा बढी बिरामी निको भइसकेका छन् । तेहरानको भाइरस टास्क फोर्सका डेप्युटी हेड नादिर तावाकोलीले भने, ‘कोरोनाको पाँचौं लहरले कति कहर निम्त्याउने हो, त्यो हामीलाई थाहा छैन । तेहरानको अस्पताल र इमर्जेन्सी वार्डमा अब मानिसहरुलाई भर्ना गर्नका लागि खाली ठाउँ छैन ।’खोप अभियानले राहतको आशाःखोप अभियानले कोरोना संकटमा कमी आउने आशा गरिएको छ तर फेब्रुअरीबाट सुरु भएको खोप अभियानको गति असाध्यै स्लो छ । यसका कारण चिन्ता थप बढेको छ । अमेरिकी प्रतिबन्धका कारण इरानको स्थिति निकै खराब छ र उसले कोरोना संकटसँग जुध्नका लागि औषधी आयात पनि गर्न सकिरहेको छैन । खोप अभियानको गती कम भएको यो पनि एउटा कारण हो । अष्ट्रेलियाली राज्यमा एकैदिन ४६६ नयाँ संक्रमितःअष्ट्रेलियाको न्यू साउथ वेल्समा लकडाउनको नियम उल्लंघन गर्नेलाई अब तीन लाख रुपैयाँ भन्दा बढी जरिवाना लगाइनेछ । यहाँ लकडाउन २२ अगस्टसम्म बढाएर थप कडा पारिएको छ । न्यू साउथ वेल्सम पछिल्लो २४ घण्टामा ४६६ नयाँ संक्रमितको पहिचान भएको छ । यहाँका प्रिमियर ग्लेडिस बेरेजिक्लियानले यसबारे जानकारी दिएका हुन् । उनले यसबारे जानकारी दिँदै भने, ‘कोरोनाको चपेटमा आएपछि आज न्यू साउथ वेल्सको सबैभन्दा खराब दिन हो ।’जापानमा १७ महिनामा सर्वाधिक २० हजार संक्रमितःजापानमा शनिबार कोरोनाका २०,१५१ नयाँ संक्रमित भेटिएका छन् । यो हालसम्म (१७ महिना) को रेकर्ड हो । जापानमा सबैभन्दा धेरै बिरामी टोक्सोमा भेटिइरहेका छन् । यहाँ एक दिनमा भेटिएका बिरामीको आँकडा ५१०० पार भएको छ । जापान सरकारका अनुसार भेटिएका नयाँ बिरामीमध्ये ९० प्रतिशतमा डेल्टा भेरियन्ट छ । अर्कोतर्फ जापानमा लेम्डा भेरियन्टको पहिलो संक्रमित पनि भेटिएका छन् । यो भेरियन्टद्वारा संक्रमित महिला (३०) हालै पेरुबाट फर्किएकी थिइन् ।   