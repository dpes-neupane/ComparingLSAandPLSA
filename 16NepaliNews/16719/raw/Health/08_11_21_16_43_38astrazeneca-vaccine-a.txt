 जब बेलायती–स्विडिस औषधी निर्माता कम्पनी एस्टाजेनेकाले गत सोमबार आफ्नो कोरोनाभाइरसको भ्याक्सिन ७० प्रतिशत प्रभावकारी भएको दाबी गर्यो तब संसारले एकमुष्ठ रुपमा राहतको सास फेर्यो । तर एस्ट्राजेनेकाको भ्याक्सिन ट्रायलका क्रममा प्रकाशित विभिन्न डाटा अस्पष्ट भएको भन्दै यसमा वैज्ञानिक समुदायले शंका व्यक्त गरेका छन् ।एस्ट्राजेनेकाले सोमबार आफूहरुले बेलायतका सहभागीलाई भ्याक्सिनको दुई कोर्स दिएको जानकारी दिएको छ । युनिभर्सिटी अफ अक्सफोर्डसँग मिलेर एस्ट्राजेनेकाले तयार पारेको उक्त भ्याक्सिनले दुई भिन्न डोज दिनुपर्ने कारण र एउटाभन्दा अर्कोमा डोज किन थोरै भनेर स्पष्ट जानकारी दिएको छैन । एउटा समूहका २,७४१ सहभागीलाई सुरुमा आधा डोज भ्याक्सिन दिइयो र त्यसको एक महिनापछि पूर्ण डोज प्रदान गरियो । यो समूह कोभिड–१९ को संक्रमणबाट ९० प्रतिशत सुरक्षित रहे ।  यस्तै दोस्रो समूहमा ८,८९५ सहभागीलाई सुरुमा पूर्ण डोज प्रदान गरियो र त्यसको करिब एक महिनापछि पनि पूर्ण डोज नै दिइयो । यो समूह ६२ प्रतिशत सुरक्षित रहे ।त्यसैले एस्ट्राजेनेकाले आफ्नो भ्याक्सिन औसतमा ७० प्रतिशत प्रभावशाली भएको बताएको छ ।तर दुई भिन्न ट्रायललाई आधार मानेर बनाइएको रिपोर्टमा केही वैज्ञानिकले प्रश्न उठाएका छन् । वैज्ञानिकका अनुसार यो क्लिनिक ट्रायल ‘स्ट्यान्डर्ड रिपोर्टिङ’ भन्दा भिन्न छ ।भ्याक्सिनको प्रभावकारीताबारे घोषणा भएको केही दिनपछि पनि यसले विभिन्न भ्रम पैदा गरेको छ ।मंगलबार एस्ट्राजेनेकाका कार्यकारी उपाध्यक्ष मेने पान्गोलासले रोयटर्ससँगको कुराकानीमा प्रयोगशालामा भएको गडबडीका कारण केही सहभागीलाई थोरै डोज प्रदान गरिएको र त्यो नै ९० प्रतिशत प्रभावकारी भएको बताए । ‘आधा डोज मात्रै दिँदा भाग्यवश त्यसैबाट राम्रो नतिजा प्राप्त भयो,’ प्याङ्गोलाजले भने ।अक्सफोर्डको भ्याक्सिनको कम्युनिकेसन म्यानेजरले बुधबार एक वक्तव्य जारी गर्दै कुनै पनि नयाँ भ्याक्सिनको डोज निर्धारण गनु एक जटिल काम भएको बताए । उनले मात्रा छनोट गर्ने विधिको अन्वेषणमा गर्दा एउटामा अपेक्षा गरिएको भन्दा कम डोज दिएको पत्ता लागेको बताए ।अक्सफोर्डले पुनः बिहीबार सीएनएनसँगको कुराकानीमा उत्पादन प्रक्रियामा भएको भिन्नताले उक्त गल्ती सृजना भएको बतायो ।उक्त वक्तव्यमा उत्पादन प्रक्रियामा देखिएको समस्या ठिक भएपनि परीक्षणको रेखदेख गर्ने बेलायती नियामकले तेस्रो चरणमा दुबै तरिकालाई समावेश गर्नेमा सहमति व्यक्त गरेको बतायो ।एस्ट्राजेना र अक्सफोर्डले स्पष्टताको विषयमा आलोचना खेपिरहेता पनि उनीहरुले नतिजा प्रकाशित गर्नेबेला र सोमबारको पत्रकार सम्मेलनमा कुनै पनि समस्याबारे कुरा गरेनन् । संसारले  ट्रायलको सकारात्मक नतिजामा आफ्नो ध्यान केन्द्रीत गर्नुपर्ने कुरामा कम्पनीले जोड दियो ।बुधबार वाल स्ट्रिट जर्नलसँगको कुराकानीमा एस्ट्राजेनेकाका कार्यकारी उपाध्यक्ष मेनेलास पाङ्गोलासले ‘गल्ती वास्तवमा अप्रासंगिक’ भएको बताएका छन् ।‘यदि तपाईं फूल डोज–फूल डोज डाटामा विश्वास गर्नुहुन्छ भने हामीसँग स्विकृति पाउनका लागि ६० प्रतिशत माथि प्रभावकारीता भएको भ्याक्सिन छ’ प्याङ्गोलाजलाई उद्धृत गर्दै वाल स्ट्रिट जर्नलले भन्यो ।यूएस फूड एण्ड ड्रग एड्मिनिस्ट्रेशन (एफडीए)लाई कम्तीमा ५० प्रतिशत प्रभावकारिताको सीमाको आवश्यकता पर्छ । यद्यपि, एफडीएले आपतकालिन प्रयोगमा यसलाई स्विकृति दिने नदिने कुरामा स्पष्ट जानकारी प्राप्त छैन । एस्ट्राजेनेकाले आफ्नो ‘हाफ डोज’ भ्याक्सिन अमेरिकामा पनि परीक्षण गरेको छैन । यद्यपि, बिहीबार कम्पनीका प्रवक्ताले सीएनएनसँगको कुराकानीमा अमेरिकाको परीक्षणमा आफ्नो ‘हाफ डोज’ को ट्रायललाई पनि समावेश गर्ने योजना रहेको जानकारी दिए । यसमा करिब १० हजारको सहभागिता रहनेछ ।प्रवक्ताले हाफ डोज भ्याक्सिनको ट्रायलमा कूल ४० हजार स्वयंसेवकलाई समावेश गर्ने कम्पनीको आशा भएको बताएका छन् । यसका लागि एफडीएसँग छलफल भइरहेको तर हालसम्म कुनै आधिकारिक घोषणा भइनसकेको उनले जानकारी दिए ।गत शुक्रबार एफडीएका भ्याक्सिन्स एण्ड रिलेटेड बायोलोजिकल प्रोडक्ट एड्भाइजर कमिटीका सदस्यले डाटाको कमीबीच निकालिएको निष्कर्षले आफूहरुलाई निष्कर्षको महत्व बुझ्न मुश्किल भएको बताएका छन् ।तेस्रो चरणको ट्रायलमा एस्ट्राजेनेकाले २३ सय सहभागीको विश्लेषण प्रस्तुत गर्यो ।यसमा कतिलाई कोभिड–१९ को भ्याक्सिन दिइएको छ भने कतिलाई भाइरससँग सम्बन्धित नभएको भ्याक्सिन दिइएको बताइयो ।सहभागीमध्ये कूल १३१ जनामा कोभिड–१९ देखिएको बताएपनि तीमध्ये कतिजनालाई भ्याक्सिन दिइएको थियो भनेर जानकारी दिइएको छैन ।त्यस्तै, दुई भिन्न डोजमा यस्तो भिन्न प्रभाव कसरी देखियो भनेर पनि  स्पष्ट जानकारी दिइएको छैन ।अक्सफोर्डमा ट्रायलका मुख्य अनुसन्धाता प्राध्यापक एन्ड्रू पोलार्डले सोमबार पत्रकारसँगको कुराकानीमा यसलाई रोगविरुद्धको प्रतिरक्षा प्रतिक्रियालाई सक्रिय गराउन र यसले नाजुक सन्तुलन स्थापित गरेको भनेर बुझ्नपर्ने बताएका छन् ।‘हामीले भ्याक्सिनमार्फत् सधैँ मुर्ख बनाउने कोसिस गरिरहेका हुन्छौँ । हामीले हाम्रो प्रतिरोधी क्षमतालाई केही भयानक संक्रमण हुँदैछ है भनेर मुर्ख बनाइरहेका हुन्छौं र यसप्रति प्रतिक्रिया जनाउ भनेर सूचना दिइरहेका हुन्छौं । तर यो निकै सुरक्षित तवरले गर्नुपर्ने हुन्छ,’ पोलार्डले भने । ‘त्यसैले सुरुमा रोग प्रतिरोधी क्षमतालाई सतर्क बनाउन सानो डोज दिँदा उपयुक्त हुन्छ त्यसपछि अलि बढी मात्रा दिँदा यसको प्रभावकारित बढी भएको हो,’ उनले भने ।९० प्रतिशत सफलता हात लाग्नुको पछाडि थोरै व्यक्तिमा गरिएको परीक्षण त होइन भन्ने प्रश्नमा पोलार्डले भने, ‘यो जति पनि व्यक्तिमा गरिनेछ यसको प्रभावकारीता उच्च नै छ ।’अमेरिकाको भ्याक्सिन सिजार मोन्सेफ स्लाओवियुले एस्ट्राजेनेकाको भ्याक्सिनको डाटालाई आफूहरुले रिभ्यू गरिरहेको बताएका छन् ।सीएनएन