 नेपालमा स्तनपान गराउने दर घट्दै गएको पाइएको छ । महिलाको साक्षरता दर बढ्दै गए पनि पछिल्लो समय स्तनपान गराउनेको सङ्ख्या कम हुँदै गएको हो । बालबालिकाको शारीरिक तथा मानसिक पूर्ण विकासका लागि अनिवार्य रूपमा निश्चित समयसम्म निरन्तर स्तनपान गराउनुपर्ने पोषणविद्हरूको भनाइ छ ।तर, हिजोआज धेरै आमाले बच्चालाई स्तनपानको साटो बट्टावाला दूधमा जोड दिएको पाइन्छ । नेपालमा साक्षरता दर बढ्दै गए पनि स्तनपान गराउने आमाको सङ्ख्या क्रमशः घट्दै गएको परिवार कल्याण महाशाखाअन्तर्गत पोषण शाखा प्रमुख केदारराज पराजुली बताउँछन् ।करिब २० वर्षअगाडि नेपालमा ८८ प्रतिशत आमाले आफ्ना सन्तानलाई स्तनपान गराएको पाइएको थियो भने अहिले त्यो सङ्ख्या घटेर ४२ प्रतिशतमा झरेको छ । सन् २०१६ मा शिशु जन्मने बित्तिकै ६६ प्रतिशतले स्तनपान गराउँथे भने हाल यो सङ्ख्यामा तीव्र रूपमा कमी आउन थालेको छ ।सुत्केरी आमाबाट आउने बिगौते दूध बच्चाका लागि पहिलो महत्त्वपूर्ण खोप भएको पोषण शाखाका प्रमुख पराजुली बताउँछन् । तर, नेपालमा शिशु जन्मेको एक घण्टाभित्र स्तनपान गराउनेको सङ्ख्या घट्दै जानु राम्रो सङ्केत नभएको उनले सुनाए ।पहिलो प्राकृतिक खोप अर्थात् बिगौते दूध बच्चा जन्मेको १ घण्टाभित्र खुवाउनुपर्छ । तर आमाको बिगौते दूध खुवाउनुको साटो आजभोलि बट्टाको दूधलाई प्राथमिकता दिएको पाइन्छ ।बजारमा आमाको दूधलाई प्रतिस्थापन गर्ने बस्तु विक्री वितरण हुनु, स्तनपानको महत्त्व राम्रोसँग बुझ्न र बुझाउन नसक्दा बालबालिकाको स्वास्थ्यमाथि अञ्जानमा खेलवाड भइरहेको पोषण विभागका प्रमुख पराजुली बताउँछन् ।स्वास्थ्य संस्थाबाट सुत्केरी र नवजात शिशु घरमा फर्कँदा बजारमा पाइने विभिन्न कम्पनीका बट्टाका दूध पनि सँगै पुग्छ । स्तनपानको महत्त्वबारे राज्यले बुझाउन नसक्दा बच्चाहरू बट्टाको दूध खान बाध्य भएको उनको भनाइ छ ।जन्मेको ६ महिनासम्म पूर्ण स्तनपान २०१६ मा ६६ प्रतिशतले गराएको पाइएको थियो भने पूर्ण स्तनपान गराउनेको सङ्ख्या घटेर ६२ पुगेको पोषण शाखाका प्रमुख पराजुलीले बताए ।उनका अनुसार बच्चा जन्मेको ६ महिनासम्म पानी पनि नखुवाई आमाको दूधमात्रै खुवाउनुपर्छ । तर आमाको दूधको सट्टामा विशेष गरी सहरी क्षेत्रमा बट्टाको दूधलाई प्राथमिकता दिने गरेको पाइन्छ । बच्चालाई बट्टाको दूध नियमित रूपमा खुवाउनु मन्द विषसरह हुने उनको भनाइ छ ।नेपाल सरकारले सन् २०३० सम्ममा स्तनपान गराउने दरलाई बढाएर ९० प्रतिशत पु–याउने लक्ष्य राखेको छ ।सार्क राष्ट्रमा स्तनपानको अवस्थाशिशु जन्मेको १ घण्टाभित्र स्तनपान गराउनेको तथ्याङ्क सार्क राष्ट्रमा सन्तोषजनक छैन ।सार्क राष्ट्रमा शिशु जन्मेको एक घण्टाभित्र सबैभन्दा धेरै शिशुलाई स्तनपान गराउने देश श्रीलङ्का हो, जहाँ ९० प्रतिशत आमाले स्तनपान गराउने गरेको पाइन्छ । यस्तै, सबैभन्दा कम स्तनपान गराउनले राष्ट्र पाकिस्तान हो, जहाँ २० प्रतिशतले मात्रै स्तनपान गराएको तथ्याङ्क छ ।यस्तै पूर्ण स्तनपान अर्थात् जन्मेको ६ महिनासम्म निरन्तर स्तनपान गराउने मुलुकको रूपमा अफगानिस्तानमा ४३, भारतमा ५५, बङ्गलादेशमा ५५, पाकिस्तानमा ४८, श्रीलङ्कामा ८२, भुटानमा ५१, मालदिभ्समा ४५ र नेपालमा ६६ प्रतिशत रहेको पाइएको छ ।पूर्ण स्तनपान गराउने सार्क मुलुकमा पनि श्रीलङ्का नै अग्रस्थानमा छ । त्यहाँ ८२ प्रतिशतले पूर्ण स्तनपान गराएको तथ्याङ्क छ ।यस्तै, जन्मेको दुई वर्षसम्म स्तनपान गराउनेमा भारतमा ७२ प्रतिशत, अफगानिस्तानमा ५९ प्रतिशत, बङ्गलादेश र श्रीलङ्कामा ८७ प्रतिशत, पाकिस्तानमा ५३ प्रतिशत, भुटानमा ६१ प्रतिशत र मालदिभ्समा ६९ प्रतिशत छ ।आमाको दूध पूर्ण रूपले खाने बालबालिका र बट्टाको दूध खाने बालबालिका बीच गरिएको अध्ययनले बट्टाको दूध खाने बालबालिकाको मृत्युदर १० गुणा बढी देखाएको पोषण शाखा प्रमुख पराजुली बताउँछन् ।बट्टाको दूध खाएका बालबालिकामा पछि गएर मोटोपन, सरुवा रोग, पाचन प्रणालीमा समस्या, मधुमेह, मुटु, मिर्गौला रोग लाग्ने दर बढी पाइएको अध्ययनले देखाएको उनले बताए ।ऐन पनि कागजमै सीमितसरकारले ल्याएको ‘आमाको दूध प्रतिस्थापन गर्ने वस्तु बिक्री वितरण नियन्त्रणसम्बन्धी ऐन’ कागजमै सीमित भएको छ । आमाको दूध प्रतिस्थापन गर्ने वस्तु ग्रामीण भेगदेखि सहरसम्म सहजै प्राप्त गर्न सकिन्छ । बट्टाको दूधको पहुँच सहरमा मात्रै नभएर ग्रामीण क्षेत्रका बालबालिकासम्म पुगेको छ ।परिवार कल्याण महाशाखाअन्तर्गतको पोषण शाखाले विगत २५ वर्षदेखि ऐनमा आधारित भएर कार्य गर्न नसक्दा बजारमा आमाको दूधलाई प्रतिस्थापन गर्ने बट्टाको दूध निर्बाध बिक्री हुँदै आएको छ भने सरकार पनि ऐन कार्यान्वयनमा निरीह देखिएको छ ।आमाको दूधलाई प्रतिस्थापन गर्ने वस्तु बिक्री वितरण नियन्त्रण ऐन करिब २५ वर्षअघि ल्याइएको हो । यद्यपि यस ऐनलाई संशोधन गरेर समय सापेक्ष बनाउने भन्दै स्वास्थ्य तथा जनसङ्ख्या मन्त्रालयले विगत दुई वर्षदेखि संशोधन गर्ने भनिए पनि प्रक्रिया अझै अगाडि बढ्न सकेको छैन । ऐन संशोधनका लागि स्वास्थ्य मन्त्रालयले कानुन मन्त्रालयमा मस्यौदा पठाएको र कानुन मन्त्रालयमा लामो समयसम्म थन्किएर पुनः स्वास्थ्य मन्त्रालयमै आइपुगेको स्वास्थ्य मन्त्रालय स्रोतले जनाएको छ ।प्रत्यक्ष रूपमा नवजात शिशुसँग जोडिएको जन सरोकारको विषयलाई सरोकारवालाले खासै ध्यान नदिएको स्रोत बताउँछ ।पराजुली पनि स्वास्थ्य तथा जनसङ्ख्या मन्त्रालयले आमाको दूधलाई प्रतिस्थापन गर्ने वस्तु बिक्री वितरण नियन्त्रण ऐन २०४९ लाई संशोधनका लागि ढिला गर्न नहुने बताउँछन् ।