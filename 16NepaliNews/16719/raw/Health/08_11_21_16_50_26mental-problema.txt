नेपालमा कोरोना भाइरस सङ्क्रमितको पहिचान, उपचार र नियन्त्रणको जताततै चर्चापरिचर्चा भइरहँदा अन्य रोगका बिरामी ओझेल परेका छन् । नेपाल सरकारले कोरोनाकालभन्दा अघि शारीरिक स्वास्थ्य सेवालाई विस्तार गर्दै गए पनि मानसिक स्वास्थ्य सेवालाई प्राथमिकतामा नपारेको मानसिक रोग विशेषज्ञहरूको गुनासो छ । पछिल्लो तथ्याङ्कले कोरोना सङ्क्रमणका कारण दैनिक मृत्यु हुनेभन्दा आत्महत्या गर्नेको सङ्ख्या बढी देखाइरहेको छ । लामो समयसम्मको बन्दाबन्दीले मानसिक समस्यामा परेका र यही कारण आत्महत्या गर्न बाध्य छन् । यस सन्दर्भमा मानसिक समस्याको जरो पहिचान गरेर न्यूनीकरणका लागि प्रयत्नसमते नगरेर आँकडा मात्र राख्ने काममा राज्य सीमित छ । गत वर्षको चैत महिना यता कोरोना सङ्क्रमणका कारण ६ सय जनाको ज्यान गएको स्वास्थ्य तथा जनसङ्ख्या मन्त्रालयको तथ्याङ्कले देखाएको छ । यसको विपरीत मानसिक समस्याका कारण प्रत्येक दिन सरदर १६ जनाले आत्महत्या गर्ने गरेको पाइन्छ । नेपालमा पछिल्लो ५ महिना दैनिक सरदर २० जनाले आत्महत्या गरेको स्वास्थ्य मन्त्रालयको तथ्याङ्कमा उल्लेख छ । यस अर्थमा आत्महत्या दर सरदर २० प्रतिशत बढेको देखिन्छ । आत्महत्या गर्नेमध्ये ८५ प्रतिशत व्यक्ति मानसिक रोगी हुने गरेको त्रिवि शिक्षण अस्पताल, महाराजगञ्जका मानसिक रोग विभागका प्रमुख एवं मानसिक रोग विशेषज्ञ डा. सरोज ओझा बताउँछन् ।विश्वकै तथ्याङ्कलाई हेर्ने हो भने पनि आत्महत्या गरेका ९० देखि ९५ प्रतिशत मानिस कुनै न कुनै किसिमको मानसिक रोगबाट ग्रस्त रहेको विभिन्न अध्ययनले देखाएको डा. ओझाको भनाइ छ । नेपालमा वार्षिक रूपमा झण्डै ६ हजार जनाले आत्महत्या गर्छन् ।  विश्व मानसिक स्वास्थ्य दिवसका अवसरमा रातोपाटीसँग डा. ओझाले राखेको विचार पढौँ :कोरोना महामारीमा किन बढ्यो आत्महत्या दर ? नेपालमा कोरोना महामारी फैलनुभन्दा अगाडि पनि मानसिक रोगी र आत्महत्या गर्नेका सङ्ख्यामा कमी थिएन । तर कोभिड–१९ कै कारणले डिपे्रसन, एन्जाइटी आदिले आत्महत्या गर्नेको सङ्ख्या पनि बढेको छ । कोरोनाले सिर्जना गरेको दबाब र पीडा सहन नसकेर डर त्रासका कारण मानसिक स्वास्थ्य  समस्या पैदा हुँदाहुँदै आत्महत्या गर्ने दर बढको छ । महामारीका क्रममा आइसोलेसनमा बस्दा उदास लाग्दो परिस्थितिले गर्दा, आर्थिक समस्या तथा रोजीरोटी गुमाउँदा, व्यक्तिगत सम्बन्धमा समस्या आउँदा, कतिपय नजिकका आफन्त गुमाएर डिप्रेसनमा जाँदा कतिपयले आत्महत्या गरेका छन् । कोभिड–१९ ले सामाजिक, आर्थिक र पारिवारिक अवस्थामा नकारात्मक प्रभाव पारेकाले मनोविज्ञानमा पनि असर गरेको छ । यही  मनोविज्ञान कमजोर भएका कारण आत्महत्या गर्नेको दर पछिल्लो समय बढेको हो । कमजोर मनोविज्ञानका कारण पहिला पनि आत्महत्या गर्थे भने अहिले यो झन् बढ्दै गएको छ । यसतर्फ सम्बन्धित निकायले बेलैमा ध्यान नपु¥याएको खण्डमा अझ ठूलो समस्या उत्पन्न हुन्छ । विश्व स्वास्थ्य सङ्गठनले गरेको अध्ययनलाई हेर्दा नेपाल जस्ता अल्पविकसित देशमा ८० प्रतिशतभन्दा बढी मानिस मानसिक स्वास्थ्य सेवाबाट वञ्चित छन् । कोरोना महामारीको लामो बन्दाबन्दीका कारण रोजीरोटी गुमाएका, घरभित्र सीमित भएका सबै तहका विद्यार्थीमध्ये केहीलाई मानसिक स्वास्थ्यसम्बन्धी विभिन्न खालका समस्या देखिए पनि धेरैलाई यसको उपचार कहाँ र कसरी गर्ने भन्ने थाहा नै छैन । मानसिक रोग विशेषज्ञ डा. सरोज ओझास्वास्थ्य तथा जनसङ्ख्या मन्त्रालयले पनि यस रोगको रोकथाम र उपचारका लागि नीति तथा कार्यक्रम, बजेट, जनशक्ति उत्पादन जस्ता विषयलाई प्राथमिकता दिएको छैन । नेपालमा स्वास्थ्य बजेटमध्ये जम्मा दुई प्रतिशत बजेट मानसिक स्वास्थ्य सेवा शीर्षकमा खर्च गर्न भनेर छुट्याइने गरेको छ । यो अत्यन्त न्यून हो । अर्कोतर्फ मानसिक रोगको बारेमा राज्यदेखि जनतासम्म नै भ्रामक र गलत सोच हाबी छ । त्यो हो– मानसिक रोग लागेमा निको हुँदैन, मानसिक रोगीले औषधि सेवन गर्न थालेपछि जीवनभर नियमित प्रयोग गर्नुपर्छ । तर त्यो विलकुल गलत हो । किनभने मानसिक रोगी उपचारपछि अन्य स्वस्थ मानिस सरह नै सामान्य जीवनमा फर्कन्छन्, स्वस्थ र सामान्य जीवन जिउँछन् । तर समाजमा उनीहरूलाई आजीवन मानसिक रोगीको रूप हेर्ने सोच अझै हावी छ । यस्तो खालको सामाजिक भ्रमलाई चिर्न राज्यसंयन्त्र जोडबलका साथ लागेको पनि देखिँदैन । राज्यले आधारभूत निःशुल्क स्वास्थ्य सेवाअन्तर्गत मानसिक स्वास्थ्य सेवालाई स्थानीय तह, प्रादेशिक तह र केन्द्रीय तहसम्म प्राथमिकताका साथ पु¥याउन सकेको छैन । त्यसैले पछिल्लो समय मानसिक स्वास्थ्यमा समस्या आएर आत्महत्या गर्नेको सङ्ख्या बढेको हो ।  प्रायः सबै घरमा कुनै न कुनै प्रकृतिका मानसिक रोगी छन् । कसैले थाहा नपाएर त कसैले थाहा पाएर पनि त्यो कुरालाई अस्वीकार गर्ने, लुकाउने गर्छन् । आधुनिक चिकित्सकीय पद्धतिको हस्तक्षेप जरुरी हुने मानसिक स्वास्थ्य समस्या देखिएको अवस्थामा पनि परम्परागत पद्धतिका आधारमा उपचार गर्न खोज्ने, रोगलाई लुकाएर बस्ने प्रचलन अझै हट्न सकेको छैन ।  जनमानसमा पहिलेदखि नै गढेर रहेको त्यो धारणा तोड्न र हटाउन लाग्नुपर्नेमा राज्यका नीति निर्माताहरूमा पनि धेरथोर त्यो मनोवैज्ञानिक प्रभाव छ ।  मानसिक स्वास्थ्य सेवाप्रति राज्य उदासीन  राज्यले विगतदेखि नै मानसिक स्वास्थ्य सेवालाई बेवास्ता गर्दै आएको छ । धेरै नेपाली जनता मानसिक स्वास्थ्य सेवाको पहुँचभन्दा बाहिर छन् । अहिलेको खाँचो राज्यले राष्ट्रिय नीति ल्याएर स्थानीय तहका प्राथमिक स्वास्थ्य चौकीसम्म दक्ष जनशक्ति परिचालन गरेर मानसिक स्वास्थ्य सेवा दिनु नै हो ।  विश्व स्वास्थ्य सङ्गठनले ‘हरेक देशले आत्महत्या रोकथामसम्बन्धी निर्देशिका (गाइडलाइन) बनाउनुपर्छ’ भनेको छ । कुनै पनि व्यक्ति मानसिक रूपमा स्वस्थ नभएसम्म शारीरिक रूपमा स्वस्थ हुन नसक्ने हुँदा मानसिक रोगको बारेमा गहन अध्ययन र जनचेतना फैलाउन तत्काल लाग्नुपर्ने देखिन्छ । यसो नगरिएमा तनाव, डिप्रेसन, एन्जाइटी डिसअर्डर जस्ता कडा खालका बिरामीको सङ्ख्या तीव्र गतिमा बढ्छ । मानसिक स्वास्थ्यका बारेमा समाजमा जरा गाडेर बसेको गलत बुझाइलाई सुधार्न देशव्यापी जनचेनतामूलक कार्यक्रम गर्नुपर्छ । लामो समयसम्म उपचार गर्नुपर्ने कडा खालका मानसिक रोगीलाई पहिचान गरेर व्यवस्थापन गर्ने ऐन बनाएर कार्यान्वयनमा छिट्टै लैजानुपर्छ । त्यसका साथसाथै आत्महत्या गरेका व्यक्तिहरूमा मानसिक रोग लाग्नुको कारण, मृतकमा कस्तो खालको मानसिक समस्या थियो वा उसले कुन कारणले आत्महत्या ग¥यो भन्नेबारे नेपालमा विस्तृत अध्ययन भएको पाइँदैन । तत्कालको आवश्यकता भनेको मानसिक समस्या भएका मानिसलाई आफ्ना समस्या पोख्न र मनमा गुम्सिएका कुरालाई निष्काशन गर्न तत्काल निःशुल्क फोन गर्न मिल्ने हटलाइनको व्यवस्था गर्नुपर्छ । सम्भवतः यो उपायले पनि मानिसलाई आत्महत्या गर्नबाट रोक्न सकिन्छ ।दिवसमा मात्रै जनचेतना फैलाएर हुँदैन मानसिक स्वास्थ्य दिवसको एक दिन मात्रै जनचेतना फैलाएर मानसिक स्वास्थ्य समस्यालाई सम्बोधन गर्न सकिँदैन । यस सन्दर्भमा विश्व स्वास्थ्य सङ्गठनले भन्न खोजेको ३६५ दिन नै स्वास्थ्य सेवा लिन पाउने जनताको मौलिक हक हो भने स्वास्थ्य सेवा दिने राज्यको दायित्व हो । तर नेपालमा जुन दिन दिवस पर्छ त्यो एक दिन वा आसपासका दिन चाहिँ त्यसको बारेमा सक्रिय भएर छलफल, बहस गर्ने गर्छौं, त्यसपछि भने बिर्सने चलन छ । मानसिक स्वास्थ्य दिवस त राज्य र जनतालाई झकझक्याउन, सचेतना फैलाउनका लागि मनाउने हो । अन्य दिन आवश्यकताअनुसार जनचेतना कार्यक्रम, जागरुकताका कार्यक्रम, औषधि उपचार, मानसिक स्वास्थ्य सेवा नपुगेको ठाउँमा सेवा पु¥याउन लाग्ने हो । मानसिक स्वास्थ्य दिवस मनाउन सुरु गरेको ३० वर्ष पुगिसकेको छ ।तर अझै पनि अन्य रोगहरूको तुलनामा मानसिक रोगका बारेमा जनतामा चेतनाको कमी छ । तर यसको अर्थ केही हुँदै नभएको भन्ने पनि होइन । विगतका तुलनामा मानसिक स्वास्थ्यका बारेमा सुस्त गतिमा थाहा पाउनेको सङ्ख्या बढ्दै  गएको छ । मानसिक स्वास्थ्यका बारेमा थाहा पाएका जनताले मानसिक स्वास्थ्य सेवालाई अझ विस्तार गर्न, सुर्वसुलभ बनाउन र राज्यले यसलाई आम जनताको आधारभूत स्वास्थ्य अधिकारका रूपमा स्थापित गर्नुपर्छ भन्ने बारेमा दबाब दिनुपर्छ । आगामी दिनमा राज्यले मानसिक स्वास्थ्यका क्षेत्रमा लगानी नगरेमा, जनचेतना तीव्र गतिमा नफैलाएमा मानसिक रोगी र आत्महत्या गर्नेको सङ्ख्या झनै भयावह हुने निश्चित छ ।  