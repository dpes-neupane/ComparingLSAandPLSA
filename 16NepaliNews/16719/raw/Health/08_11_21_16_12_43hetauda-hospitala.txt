मुटु सम्बन्धी स्वास्थ्य समस्या भएका बिरामीहरूलाई लक्षित गरी हेटौँडा अस्पतालले निःशुल्क मुटु रोग शिविर सञ्चालन गर्ने भएको छ । मदन भण्डारी स्वास्थ्य विज्ञान प्रतिष्ठान हेटौँडा अस्पतालले बिहीबार पत्रकार सम्मेलन गर्दै शहीद गंगालाल राष्ट्रिय हृदयरोग केन्द्र बाँसबारी काठमाडौँसँगको सहकार्यमा स्वास्थ्य असोज १६ गते शनिवार शिविर आयोजना गर्ने जानकारी दिएको हो ।शहीद गंगालाल राष्ट्रिय हृदयरोग केन्द्रका निर्देशक मुटु रोग विशेषज्ञ डा. चन्द्रमणि अधिकारीको नेतृत्वमा ७ जना मुटु रोग विशेषज्ञ डाक्टर र ४ जना प्राविधिकहरू सहित ११ जनाको टोली शिविरमा उपचार गरिने अस्पतालका प्रमुख मेडिकल सुपरिटेण्डण्ट डा. रामचन्द्र सापकोटाले बताए । उनले सो शिविरमा करिब पाँच सय जनालाई बिरामीहरूले उपचार सेवा लिने अपेक्षा रहेको बताए । शिविरमा उपचारका लागि आउने बिरामीहरूको टिकटसहितका इसिजी, ईको, प्रसेर सुगर, एक्सरे र रगत परीक्षण पनि निःशुल्क सेवा प्रदान गरिने डा. सापकोटाले बताए ।लाभग्राहीको लागि मकवानपुरका १० वटै स्थानीय तहका स्वास्थ्य शाखा सँगको सहकार्यमा सेवा प्रदान गरिनुका साथै मुटु रोगको परीक्षणसँगै ल्याबमा परीक्षण, औषधि समेत निःशुल्क उपलब्ध गराइने उनले बताए ।प्रतिष्ठानमा इको गर्ने मेशिन नभएकाले गंगालाल अस्पतालबाट डाक्टरहरुको टोलीले ५ वटा इसिजी मेशिन र १ वटा इको मेशिन ल्याई उपचार गरिने उनले बताए । उनले आगामी एक वर्ष भित्र हेटौँडा अस्पतालमा नै दैनिक रुपमा मुटु सम्बन्धी उपचार सेवा प्रदान गर्ने गरि काम भइरहेको र हरेक शनिबार क्यान्सर र मुटुको उपचार अस्पतालमा नै गरिने तयारी रहेको बताए ।