 सामाजिक सञ्जाल टिकटकमा कोभिड–१९ को प्रतिबन्धका नियम तोडेको गर्व गर्दै भिडियो पोष्ट गर्ने अमेरिकाको ओरेगनकी नर्सले जागिर गुमाएकी छिन् । सालेम हेल्थ नामक अस्पतालले एक विज्ञप्ति जारी गर्दै उनलाई कामबाट निकालेको जानकारी दिएको हो ।भिडियोमा एस्ली ग्रेम्सले स्क्रब्स र स्तेथोस्कोप लगाएर देखिएकी छिन् । उनले भिडियोको क्याप्सनमा लेखेकी छन्, ‘जब मेरा सहकर्मीले थाहा पाउँछन् कि म अझै यात्रा गर्छु, बाहिर निस्कदा मास्क लगाउँदिन र मेरा छोराछोरीलाई प्लेडेटमा जान दिन्छु ।’गत नोभेम्बर २७ मा पोष्ट गरेको भिडियो भाइरल बनेपछि ग्रेम्सलाई प्रशासनिक बिदामा पठाइएको थियो । भिडियोलाई उनको अकाउन्टबाट हटाइए पनि सामाजिक सञ्जालमा अझै पनि सो भिडियो सेयर भइरहेको छ ।भिडियो भाइरल बनेपछि तत्कालै अस्पतालले सो भिडियो महामारीको गम्भीरतालाई अवमूल्यन गरेको बताएको थियो ।अहिले भने ग्रेम्सले आफै जागिर छाडेको वा उनलाई निष्काशन गरिएको भन्ने चाहिँ अस्पतालले खुलाएको छैन । ‘हामी व्यक्तिगत निर्णयलाई सार्वजनिकरुपमा छलफल गर्दैनौँ,’ अस्पतालका प्रवक्ताले भने ।फेसबुक पोष्टमा ग्रेम्सले आफूलाई अस्पतालले ननिकालेको दाबी गर्दै अब आफ्नो जीवनको अघिल्लो अध्यायमा केन्द्रीत हुने बताएकी छन् ।ओरेगनमा पछिल्लो समय रेकर्ड संख्यामा कोभिड–१९ का बिरामीहरुको संख्यामा वृद्धि भइरहेको छ । सालेम हेल्थ रहेको मारियन काउन्टीमा उक्त राज्यको सबैभन्दा धेरै संक्रमित पाइएको थियो ।स्रोतः सीएनएन