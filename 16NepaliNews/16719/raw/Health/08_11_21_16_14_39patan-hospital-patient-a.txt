 निषेधाज्ञा खुकुलो भएसँगै कोरोनाभाइरस (कोभिड—१९) सङ्क्रमण दर बढ्न थालेको छ । अस्पतालमा बिरामीहरूको चाप पनि बढ्न थालेको देखिन्छ । कोरोना सङ्क्रमितसँगै नन्–कोभिडका बिरामीको समेत उपचार गर्दै आइरहेको पाटन अस्पतालमा दुवै थरी बिरामीको चाप बढ्न थालेको छ ।कोरोना सङ्क्रमणको तेस्रो लहर आउन सक्ने भन्दै स्वास्थ्य तथा जनसङ्ख्या मन्त्रालयले सबै अस्पताललाई तयारी अवस्थामा रहन निर्देशन दिइसकेको अवस्थामा कोभिड र नन्–कोभिड बिरामीको उपचार गर्दै आएको पाटन अस्पतालमा कस्ता छन् चुनौती ? तेस्रो लहरसँग जुध्न अस्पतालले के–कस्तो तयारी गरेको छ ?यी र यस्ता अन्य विषयलाई लिएर रातोपाटीले पाटन स्वास्थ्य विज्ञान प्रतिष्ठानका निर्देशक प्रा.डा. रवि शाक्यसँग कुराकानी गरेको छ । प्रस्तुत छ, डा. शाक्यसँग गरिएको कुराकानीको सम्पादित अंश–पाटन अस्पतालमा अहिले कोभिड बिरामीको चाप कस्तो छ ?निषेधाज्ञा खुकुलो भएसँगै दुई साता यता अस्पतालमा कोभिडका बिरामीको चाप बढ्न थालेको छ । निषेधाज्ञाको अन्त्यतिर दैनिक सरदर १० जना गम्भीर खालका बिरामी अस्पताल भर्ना भएका थिए । दुई साता यता भने गम्भीर खालका बिरामी दैनिक सरदर ३० जनाभन्दा बढी भर्ना हुने गरेका छन् ।असार अन्त्यसम्ममा दैनिक १०० जनासम्म कोभिडका बिरामी अस्पताल आउने गरेकोमा दुई साता यता २५० को हाराहारीमा कोभिडका बिरामी अस्पताल आउने गरेका छन् । दुई साता अघिसम्म आईसीयूहरू खालीजस्तै थियो भने अहिले लगभग भरिएका छन् । २१ आईसीयूमध्ये १६ वटा आईसीयूमा गम्भीरखालका बिरामी उपचाररत छन् । एचडीयू पनि भरिएका छन् । ३०० बेडमध्ये २५० बेड भरिएका छन् । आईसीयू चाहिने, हाइफ्लो अक्सिजन चाहिने केही बिरामीलाई कहिलेकाहीँ भर्ना गर्न असम्भव भएर अन्य अस्पतालसँग समन्वय गरेर पठाएका पनि छौँ । अस्पतालमा भर्ना हुन आउने बिरामी कस्तो अवस्थाका छन् र कस्ता लक्षण भएका बिरामी आउने गरेका छन् ?कोरोनाको दोस्रो लहरमा सिकिस्त भई सिधै आईसीयू, भेन्टिलेटरमा भर्ना हुनेको सङ्ख्या ठूलो थियो । अहिले सङ्क्रमणका कारण अस्पताल भर्ना हुनेमा पहिलाको तुलनामा स्वास्थ्य अवस्थामा जटिल भई आउनेको सङ्ख्या कम छ । अस्पताल भर्ना भएका कोभिड बिरामीलाई दुईदेखि पाँच लिटरसम्म अक्सिजन दिएपछि स्वास्थ्य ‘मेन्टेन’ भएको पाइएको छ । पहिलाजस्तो गम्भीर प्रकृतिका बिरामी तुलनात्मक रूपमा अलि कम नै आएका छन् । मुख्यतः अक्सिजनको लेबल सही ठाउँ नभएपछि अस्पताल आइपुगेका छन् । पूर्ण लक्षणसहित श्वासप्रश्वासमा समस्या देखिएर निमोनिया भएपछि आउने पनि धेरै छन् ।पछिल्लो समय अस्पतालमा भर्ना हुने कोभिड बिरामीको सङ्ख्या पुनः बढ्न थालेको छ, के यो कोरोनाको तेस्रो लहरको सङ्केत हो त ?अस्पतालमा कोभिड बिरामी भर्ना हुने दर बढिरहँदा कतै कोरोना सङ्क्रमणको तेस्रो लहर त होइन भन्ने कुरा यदाकदा सुन्ने गरेको छु । यस विषयबारे भन्ने जनस्वास्थ्य विज्ञ त म होइन । तर हाम्रै अस्पतालमा एक्सपर्ट डाक्टरहरूको टोलीले कोभिड सङ्क्रमितको सङ्ख्या केही बढे पनि अहिले नै तेस्रो लहर नआएको र यो दोस्रो लहर नै भएको बताउनुहुन्छ । मलाई पनि त्यस्तै लाग्छ । दोस्रो लहर अहिले पनि कायम छ ।असारको अन्यतिर दैनिक करिब साढे नौ हजार सङ्क्रमित पुष्टि हुँदा दोस्रो लहरको उच्च विन्दुमा पुगेर बिस्तारै ओरालो लाग्दै केही समय स्थिर भए पनि केही दिन यता पुनः सङ्क्रमित र अस्पताल भर्ना हुने बिरामीको सङ्ख्या बढ्न थालेको छ । दोस्रो लहरमा सङ्क्रमित करिब १६०० भन्दा कम भएकै छैन भने मृत्यु दर पनि शून्य भएको अवस्था छैन । त्यसैले सङ्क्रमित बढे पनि यो अवस्थालाई तेस्रो लहर भन्न मिल्दैन कि भन्ने तर्क अस्पतालका विज्ञको पनि छ ।कोरोनाविरुद्ध खोप लगाएकाहरू सङ्क्रमित भएर अस्पताल आउनु परेको छ कि छैन ?कोरोनाविरुद्धको दुवै मात्रा खोप लगाएर सङ्क्रमित भई आईसीयू, भेन्टिलेटरमा राख्नुपर्ने खालका बिरामी न्यून छन् । दुई डोज लगाउनुपर्ने खोपको पहिलो डोज लगाएकाहरू केही संक्रमित भएर अस्पताल आएका छन् । तर त्यस्ता बिरामी अस्पतालमा भर्ना भए पनि चाँडै निको भएको पाइएको छ । खोप नपाउनेहरू एकदमै जोखिममा छन् । कोरोना महामारीको युद्धमा लड्नका लागि मुख्य कुरा खोप नै हो । यद्यपि कोरोनाविरुद्धको खोप लगाएका नागरिकमा पनि जोखिम कायम छ भन्ने बिर्सन हुँदैन ।कोरोनाविरुद्धको खोप लगाएका र नलगाएकाहरूले सही तरिकाले मास्क लगाउने, सामाजिक दूरी कायम गर्न र बेलाबेलामा हात सफा गर्न बिर्सनु हुँदैन । धेरै जनसङ्ख्यालाई खोप दिएका देशहरूले पनि अनिवार्य रूपमा मास्कको प्रयोग, सामाजिक दूरी कायम गर्ने र नियमित हातको सफाइलाई प्राथमिकता दिएका छन् ।अघिल्ला महामारीमा जस्तै पाटन अस्पतालमा कोभिडका बिरामी बढेपछि नन्–कोभिडका बिरामीको भर्ना दर घटेको हो ?यसअघि अस्पताल भर्ना हुने कोभिडका बिरामी बढ्दा नन्–कोभिड बिरामी भर्ना हुने दर ज्यादै न्यून थियो । तर पछिल्लो समयमा कोभिड वार्डमा पनि भर्ना हुने बढेका छन्, नन्–कोभिडतर्फ पनि बिरामीको चाप उस्तै छ । यही तरिकाले कोभिड र नन्–कोभिडका बिरामी एकनासले बढ्ने हो भने अस्पताललाई अझै चुनौती बढ्छ । अघिल्ला महामारीमा साधारण रोग भन्दै कोरोनाको त्रासले घरमै बसेका धेरै नन्–कोभिड बिरामीको स्वास्थ्य अवस्था जटिल भएकोसमेत पाएका छौँ । अहिले नन्–कोभिड बिरामी उपचारका लागि अस्पताल आउने क्रम जारी छ । पाटन अस्पताल ७०० बेडको हो । ३०० बेड कोभिडका बिरामीलाई राखेका छौँ भने ३५० नन्–कोभिडका लागि र इमर्जेन्सीका लागि ५० बेड छुट्याएका छौँ ।कोभिडभन्दा नन्–कोभिड बिरामीले बेड पाउन मुस्किल छ । ओपीडीमा  दैनिक १२०० सयदेखि १५०० जना बिरामी आउने गर्छन् । भर्ना हुने सङ्ख्या ३८० भन्दा बढी छ । कोभिडका बिरामीको सङ्ख्या पनि बढिरहेको छ ।कोभिड, नन्–कोभिड बिरामीको भर्ना यही दरमा बढ्दा पाटन अस्पताललाई जनशक्ति व्यवस्थापन गर्न कठिनाइ त हुँदैन ?कोभिडसँगै नन्–कोभिडका बिरामीको चाप बढ्दा अस्पतालका लागि चुनौती थपिएको छ । पहिलो लहरमा सम्पूर्ण जनशक्ति कोभिड बिरामीको व्यवस्थापन तथा उपचारमा खटायौँ । सर्जरी गर्ने डाक्टर र विभिन्न रोगका विशेषज्ञ अर्थात् जो–जो खाली छन्, उनीहरूलाई कोभिड वार्डमा खटाएका थियौँ । अहिले सबै डाक्टर, नर्स आफ्नो डिपार्टमेन्टमा बिरामीको सेवाकै लागि खटिएका छन् । कोही पनि खाली छैनन् । जनशक्तिको कमी हुन थालेको छ । कोरोनाविरुद्धका खोप सबै डाक्टर, नर्स र अन्य स्वास्थ्यकर्मीले लगाएका छन् । तर पनि समूह–समूह पुनः सङ्क्रमित हुन थालेका छन् । खोप लगाएर स्वास्थ्यमा धेरै समस्या नदेखिए पनि कोरोना पोजेटिभ देखिएपछि डाक्टर नर्सहरू निश्चित समयका लागि होम आइसोलेसन बस्नुपर्ने भएकाले जनशक्तिको समस्या देखिन थालेको हो । त्यसैले जनशक्ति व्यवस्थापनका लागि समस्या सिर्जना भयो । अस्पतालले कोभिड, नन्–कोभिड बिरामीलाई सेवा दिनका लागि अध्ययन गरी विभिन्न विषयमा अध्ययन गरेका तथा अन्तिम वर्ष अध्ययन गरिरहेका नर्स र डाक्टरलाई कसरी खटाउने भनेर पनि कार्ययोजना बनाएको छ । यस्तै, नयाँ डाक्टर, नर्स भर्ना पनि गर्दैछौँ । झण्डै ७० जना नयाँ नर्स आवश्यक पर्ने अस्पतालको आङ्कलन छ ।अस्पतालले आफै कमाएर आफैले सम्पूर्ण भार व्यहोर्नुपर्ने भएकाले तत्काल चाहिने जति जनशक्ति राख्न पनि चुनौती नै छ । पाटन अस्पताल डाक्टर, नर्स, स्वास्थ्यकर्मी कर्मचारी गरी १५ सय जना छौँ ।कोरोनाको तेस्रो लहर सामना गर्न पाटन अस्पतालको तयारी कस्तो छ ?यसअघिका अनुभवबाट पाठ सिक्दै अगाडि बढ्ने तयारी गरेका छौँ । महामारीसँग जुध्नका लागि सरकारले दिएको निर्देशन पाटन अस्पतालले पालना गरेको छ । सरकारले सङ्क्रमणको तेस्रो लहरमा बालबालिका प्रभावित हुन सक्ने भन्दै त्यहीअनुसार तयारी गर्न अस्पतालहरूलाई निर्देशन दिएको थियो । सोहीअनुसार पाटन अस्पतालले तयारी गरेको छ ।पेडियाट्रिक वार्डमा बालबालिकाका लागि २० आईसीयू छुट्याएका छौँ । पेडियाट्रिक आईसीयू धान्ने जनशक्ति प्राप्त नभएकाले थप जनशक्तिलाई तालिमसमेत दिएका छौँ । साथै देशका विभिन्न भागमा सञ्चालित अस्पतालहरूका स्टाफहरूलाई समेत दैनिकजसो पेडियाट्रिक तालिम दिइरहेका छौँ । अब एक सातामा हाम्रो आफ्नै अक्सिजन प्लान्टको निर्माण कार्य सम्पन्न हुन्छ होला । नयाँ प्लान्टबाट दैनिक २७० सिलिन्डर अक्सिजन उत्पादन हुन्छ । दोस्रो लहरमा पाटन अस्पताललाई दैनिक ३०० सिलिन्डर अक्सिजन आवश्यक परेको थियो । अक्सिजन प्लान्ट निर्माण भएपछि त्यस्तो समस्या हुँदैन ।कोभिडका बिरामीलाई प्रयोग गरिने औषधिहरू स्टक गरेका छौं । दोस्रो लहर उत्कर्षमा पुग्दाको चापलाई आधार मानेर ३ महिनालाई पुग्ने औषधि स्टक राखेका छौँ । अस्पताल आउनेको भिड कन्ट्रोल गर्न पनि ज्यादै समस्या भएको छ । सामाजिक दूरी कायम गर्न पनि अस्पतालका लागि चुनौती थपिएको छ । त्यसमाथि कोरोना खोप केन्द्र बनाइएका कारण पनि विगतमा झन् गाह्रो भयो । पछिल्लो समय भिडभाडका कारण बाध्य भएर खोप केन्द्र राख्न सकेनौँ । खोप लगाउन आउनेहरूबीच कोरोना फैलने त्रासले पनि केन्द्र राख्न नसकेका हौँ ।#पाटन अस्पताल