घटना अफगानिस्तानको हो । हाकिम अलोकोजाई नामक यहाँ स्वघोषित जडिबुटीविद्ले कोरोनाको औषधि पत्ता लगाएको दाबी गरेका छन् । उनीसँग औषधी लिनका लागि अहिले ठूलो संख्यामा सर्वसाधारणहरु लाईनमा बस्छन् । उनीहरु घण्टौंँ हिँडेंर आउँछन् अनि आफ्ना आफन्त, साथीभाई र नजिकका व्यक्तिहरुलाई पनि औषधी बाँड्छन् ।महोम्महद जामेनले यही औषधीको केही थोपा लिन तालिवानको चेकपाइन्ट र कच्ची सडक पार गर्दै घरदेखि ३ सय ३५ किलोमिटर पर राजधानी काबुल आइपुगे । केही थोपा झोलले कोभिड–१९ निको हुने विश्वास उनलाई छ । जामेनले गत महिना यो औषधि प्रयोग गरेका थिए, आफु र आफ्नो परिवार कोरोना संक्रमणमुक्त भएजस्तो लागेपछि छरछिमेकी र आफन्तहरुलाई खुवाउन औषधी लिन उनी काबुल आएका हुन् । यद्यपि, जामेनले अहिलेसम्म कोरोनाको परीक्षण नै गरेका छैनन् । टाउको दुख्न र श्वास फेर्न गाह्रो भएपछि उनलाई आफु र आफ्नो परिवार कोरोना संक्रमित भएजस्तो लागेको थियो । अहिले औषधीले आफू निको भएको उनलाई विश्वास छ ।‘म एक महिनादेखि रोगी थिए । श्वास फेर्न गाह्रो थियो । यो झोल प्रयोग गरेको १० दिनमै सबै लक्षण हराए,’ ५० वर्षीय जामेनले भने । उनले एक गिलास कालो चियामा यस झोलको तीन थोपा हालेर पिउने गरेका थिए । ३६ घण्टामा तीनपटक यसरी नै कालो चिया पिउँथे ।अफगानिस्तानमा झन्डै ४० हजार व्यक्तिमा कोरोनाभाइरसको संक्रमण देखिएको पुष्टि भएको छ । तर यहाँ परीक्षणको दर निकै कम छ । त्यसैले विज्ञहरु संक्रमितको वास्तविक सङ्ख्या दशौँ लाख हुनसक्ने दाबी गर्छन् । बिरामीहरु अस्पताल जान डराउँछन् । उनीहरुलाई त्यहाँ जाँदा उल्टै रोग बढ्छ भन्ने डर छ । बरु, यसरी नै जडिबुटी प्रयोग गर्छन् ।  जामेनले यो औषधी लिनुपूर्व घरेलु उपचारका धेरै विधि अपनाएका थिए । ‘हामीले सबै गरेका थियौँ । तर यो औषधी लिनुअघि केहीले काम गरेन,’ उनले भने ।अफिम मिसाइएको औषधीयो औषधी बनाउने हाकिम अलोकोजाईको स्थायी ठेगाना दक्षिणी प्रान्त कान्दाहर हो । यस औषधीले देशका ५० लाखभन्दा धेरैलाई उपचार मिलेको उनको दाबी छ । उनी भन्छन्, ‘यो झोलले कसरी काम गर्छ भन्ने स्पष्ट उदाहरण जामेन हुन् । यहाँ आउने हरेकजसोले १ सय वा त्यसभन्दा बढीका लागि यो औषधी लिएर जान्छन् ।’ यद्यपी, यसको कुनै प्रमाण छैन ।अलोकोजाई भन्छन्, ‘अफगानिस्तानमा अस्पताल जाने व्यक्तिमात्रै कोरोनाबाट मरेका छन् ।’ अहिलेसम्म अफगानिस्तानको सरकारी आँकडाअनुसार कोरोनाबाट १ हजार ४ सय ९ जनाको मृत्यु भएको छ । गत जुनमा अफगानिस्तान सरकारले अलोकजाईलाई पक्राउ गर्न वारेन्ट जारी गरेको थियो । सरकारी ल्याबमा परीक्षण गर्दा यस औषधीमा अफिम, पापाभेरिन, कोडिइन, मोर्फाइनलगायत प्रतिबन्धित औषधी र केही जडिबुटी मिसाइएको पुष्टि भएको थियो । पत्रकार सम्मेलनमा स्वास्थमनत्री अहमद जावाद ओस्मानीले अलोकोजाईको तथाकथित औषधी स्थानीय स्तरमा उत्पादित नार्कोटिक्सको मिश्रण सिवाय अरु केही नरहेको बताएका थिए । यसको प्रयोगले देशमा कुलतको दर बढाउने चिन्ता उनले व्यक्त गरेका थिए, अफगानिस्तानमा अहिल्यै ३० लाखभन्दा धेरै मानिस लागूऔषधको कुलतमा छन् ।स्वास्थ मन्त्रालयका प्रवक्ता मासोसा जाफरीले अलोकोजाईको दाबी खण्डन गर्दै भन्छन्, ‘कोभिड–१९ को कुनै उपचार छैन र उनको झोलले कुनै काम गर्दैन ।’अहिले काबुलमा बसिरहेका अलोकजाई सरकारी वारेन्टका बाबजुद पक्राउ पर्न सकेका छैनन् । उनले यो झोललाई अहिले सित्तैमा बाडिंरहेका छन् । पूर्वसशस्त्र विद्रोही तथा अहिले राजनीतिमा लागेका गुलबुद्दिन हेक्यात्यार र अब्दुुल रसुल सैयफलगायका शक्तिशाली व्यक्तिसहित धेरै उनका अनुयायी छन् ।  ‘मैले कुनै अपराध गरेको छैन । म पक्राउ पर्दा खुसी नै हुनेछु । उनीहरुलाई प्रयास गर्न दिनुस्,’ अप्रमाणित उपचारका कारण सरकारले जारी गरेको वारेन्टबारे आलोकजाईले भने । ६२ वर्षका आलोकजाईले कुनै औपचारिक तालिम लिएका छैनन् । तर, उनले पछिल्लो ४० वर्षदेखि वैद्यको काम गर्दै आएका छन् । एचआईभीदेखि इन्फ्लुएन्जासम्मको उपचार आफुले पत्ता लगाइसकेको उनको दाबी छ । उनको पद्धतिबारे प्रश्न चिन्ह खडा भएपनि उनका धेरै अनुयायी छन् । सरकारले पक्राउ पुर्जी जारी गरेपछि ती अनुयायीहरुले घण्टौँ विरोध प्रदर्शन गरे जसकारण सडक अवरुद्ध भएको थियो ।कमजोर स्वास्थ्य प्रणालीअफगानिस्तानमा अहिलेसम्म ४० हजारमा कोरोना पुष्टि भएपनि यो सङ्ख्या लाखौँमा रहेको विज्ञहरुको दाबी छ । सरकारी स्वामित्वका अस्पताल तथा निजी अस्पतालमा जान बिरामीहरु हत्तपत्त तयार हुँदैनन् । त्यहाँ जम्मा भएको भीड र सरसफाइको कमीका कारण उल्टै रोग बढ्ने भय उनीहरुमा छ । महामारीको सुरुवातमा प्रत्येक प्रान्तमा सही रुपमा कोरोना पहिचान गर्ने साधनको अभाव थियो । तर मध्य जुनदेखि स्वास्थ मन्त्रालयले सबै निजी अस्पताल र स्वास्थ संस्थामा कोभिड–१९ परीक्षण गर्न मिल्ने व्यवस्था गरेको छ । सरकारी स्वामित्वका अस्पतालको भार कम गर्न यस्तो व्यवस्था मिलाइएको हो । ३ करोड ७० लाख जनसंख्या रहेको अफगानिस्तानमा कोभिड–१९ बिरामीका लागि सरकारी स्तरबाट केवल ३५ सय बेडको व्यवस्था गरिएको छ । गत महिना अफगानिस्तानका लिड ओम्बडस्पर्सन गिजाल हरेसले दिएको जानकारीअनुसार देशमा ३ सय ७२ भेन्टिेलटर मात्रै छन् र त्यसलाई प्रयोग गर्न जान्ने जनशक्ति निकै कम छन् । दुुई दशकको युद्धबाट थलिएको  यस देशमा स्वास्थ पूर्वाधार निकै कम हुँदा पीडित जनताको भावनासँग अलोकजाईजस्ता व्यक्तिले मनपर्दी रुपमा खेलिरहेका छन् । विश्व बैङ्कका अनुसार अफगानिस्तानमा १० हजार व्यक्तिका लागि ३ चिकित्सक मात्रै उपलब्ध छन् । जबकी अमेरिकामा १० हजार व्यक्तिका लागि २६ चिकित्सक उपलब्ध छन् ।स्रोत : अलजजिरा