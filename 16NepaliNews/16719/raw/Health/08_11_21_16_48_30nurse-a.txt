काठमाडौं । कोभिड १९ बाट संक्रमित नर्सहरुले आफुलाई संक्रमण पुष्टि भएको १४ दिन नपुग्दै अस्पतालमा ड्युटी गर्न जानुपर्ने बाध्यकारी नियमले मानसिक र शारीरिक तनाव बढाएको बताएका छन् ।नेपालमा कोरोना संक्रमितको संख्या बढ्दै गएपछि सरकारले लक्षण नभएका संक्रमितलाई १० र लक्षण भएकालाई १४ दिनमा डिस्चार्ज गर्ने मापदण्ड बनाएपछि सोही बमोजिम संक्रमित नर्सहरुलाई पनि अस्पतालहरुले १० दिन पुगेपछि ड्युटीमा बोलाउने गरेका छन् । तर, स्वस्थ नभइ काम गर्नुपर्दा उनीहरुले मानसिक र शारीरिक तनाव थेग्नुपरेको गुनासो गरेका छन् ।त्रिवि शिक्षण अस्पताल महाराजगङ्जमा कार्यरत एक संक्रमित नर्स भन्छिन्, ‘म पनि संक्रमित हो । १० दिनपछि म ड्युटिमा फर्केपनि मलाई खासै समस्या छैन । तर, हाम्रो एकजना साथी संक्रमणमा परेको कार्तिक ५ गते बुधबार १४ दिन भयो । उनलाई कोरोना संक्रमणपछि कडा खालको लक्षण पनि देखिएको थियो । उनलाई लगातार पखाला समेत लागिरहेको थियो । यस्तो हुँदापनि १० दिनदेखि नै ड्युटीमा बोलाइयो,’ उनले रातोपाटीसँग गुनासो गरिन् ‘डाइपर लाएर ड्यिूटीमा खटिनुुपर्दा उनी बेहोस भएर लड्न पुगिन् ।’ती नर्सले शारीरिक र मानसिक तनावसहित काम गर्नुपर्दा दुर्घटना हुने खतरा रहेपनि आफ्नो बाध्यता कसैले नसुनेको गुनासो गरिन् । ‘सरकारले यस्तो बेलामा हामीलाई कम्तीमा १४ दिन त आराम गर्न बिदा दिनुपर्ने हो । बुधबारको घट्ना त प्रतिनिधी मात्रै हो । उनी जस्तै अन्य संक्रमित नर्सहरुलाई पनि सोही नियम लागू भइरहेको छ’, उनको भनाई छ ।त्रिवि शिक्षण अस्पतालमा काम गर्ने अधिकांश नर्सलाई कोरोना संक्रमण भएको छ । कसैलाई कम लक्षण देखिएको छ भने कसैलाई निकै गाह्रो भइरहेको उनीहरुले बताएका छन् ।कोरोना संक्रमितको संख्या कम हुँदा ७ दिन ड्युटी ७ दिन क्वारेन्टाइनमा राखिने गरेको भए पनि अहिले सरकारले मापदण्ड परिवर्तन गरेर कोरोना संक्रमण पुष्टि भएका स्वास्थ्यकर्मीलाई मात्र आइसोलेसनमा राख्ने गरेको छ ।‘कोरोना भाइरसले शिथिल भएको शरीर लिएर दिनमा लगातार १२ घण्टा पीपीई लगाएर ड्युटी गर्दा धेरै गाह्रो हुने गरेको छ । तर यो समस्या बुझ्ने कोही भएन । डाक्टरलाई बरु सुविधा दिइने गरेको छ । हाम्रो त बोलिदिने कोही भएन’, त्रिवि शिक्षण अस्पतालकै अर्की नर्सले भनिन्, ‘बिरामीसँग बढि नजिकिनुपर्ने डाक्टरभन्दा हामी नर्स नै हौ ।’प्रतिनिधि पात्रका रुपमा त्रिवि शिक्षण अस्पतालमा कार्यरत एक नर्सले पोखेको पीडा उनकै शव्दमा :मेरो नाम ‘सीता’ हो । (उनको आग्रह अनुसार नाम परिवर्तन गरिएको छ। ) म कोभिड १९ को पोजटिभ हो । मेरो कोरोना पोजेटिभ रिपोर्ट आएको कार्तिक ९ गते दुई साता पुग्छ । तर म १० दिनदेखि ड्यिुटिमा छु । अस्पतालको सुचनामा १४ पुगेपछि सिमटर्म देखिएको छैन भने पीसीआर परीक्षण नगरिकन विरामीलाई डिस्चार्ज गर्नुपर्ने र स्टाफ भए १५ दिनको दिन ड्युटीमा आउनुपर्ने उल्लेख छ । कार्तिक ५ गते त्रिवि शिक्षण अस्पतालमा भएको एउटा घटना उनको पनि नाम गोप्य राख्ने शर्तमा तपाईंलाई बताउँछु ।हाम्रो एकजना साथि जो पोजेटिभ हुनुहुन्थ्यो । उहाँलाई पोजेटिभ देखिएको १३ दिनमा ड्युटि बोलाइयो । ड्युटी जाँदा उहाँलाई श्वास फेर्न नै गाह्रो थियो । त्यस्तो हुँदाहँुदै पनि डियुटिमा रहेकी उनलाई हामीले डाक्टरलाई जाँच गर्न अनुरोध गर्यौ । डाक्टरले उनलाई छातिमा खरावी छ औषधी खानुस् आराम गर्नुस् भन्नुभयो । त्यही रहनुभएकी नर्सहरुको ड्यिुटी इन्चार्जले बसेर गर्ने काम गर्न सकिन्छ भन्दै काम गर्न भन्नुभयो । बस्नै नसक्नेलाई समेत ड्युटि गर्न लगाएको केही समयमै उनलाई दोहोर्याएर बेड भर्ना गर्नुपर्यो र अहिले अक्सिजन नै लगाउनु परेको छ ।हामीलाई अस्पतालले कोरोना परीक्षण गर्ने व्यवस्था पनि गरेको छैन । हामी आफैले पैसा तिरेर परीक्षण गर्नुपरेको छ । यसरी काम गर्नुपर्दा एकजनामा कोरोना भएमा अर्को नर्सलाई पनि सर्ने डर हुन्छ । त्यो मात्रै होइन, हामीले हेर्ने बिरामीलाई पनि रिक्स हुने भयो । किनभने हामीले विरामीलाई ओल्टाइपल्टाई गर्नेदेखि औषधी दिने काम समेत गर्नुपर्छ । हामीलाई इन्फेक्सन कन्टेल गर्न क्वारेन्टिनमा राखिन्छ तर, फेरि पोजेटिभ भएकैले हेरेको विरामीको अवस्था कस्तो होला ? सावधानी अपनाउँदा अपनाउँदै पनि नर्सहरु बढि प्रभावित भएका छन् । त्यही कुरामा नर्स र डाक्टरलाई विभेद छ । डाक्टरलाई चाही नेगेटिभ आइसकेपछि पनि ठिक छ गाह्रो छ भने रेस्ट गर्नु भनेर भनिन्छ । तर नर्सहरुलाई यो सुविधा छैन । ड्युटि आउनैपर्छ, हामी संक्रमण भएर घर बस्दा पनि भ्याकेसनमा बसेजस्तै गरिन्छ ।संक्रमित नर्सहरु घर बस्दा के छ ? कस्तो छ भनेर समेत अस्पताल प्रशासनले सोधदैन । आफ्ना स्टाफको अवस्थाबारे जानकारी राख्ने काम त अस्पतालको हो तर त्यो पनि गरिँदैन ।  हामीले हाम्रो समस्या डाइरेक्टरसमक्ष राख्ने कुरा भएन । हामीले भन्ने वार्डको इन्चार्जलाई हो, भनेका पनि छौँ, तर उहाँहरुले माथिसम्म कुरा नै नपुर्याएको हो कि भन्ने लागेको छ । टिचिङमा मात्रै सातआठ सय नर्सहरु कार्यरत छन्, त्यसमध्ये ५० प्रतिशतलाई पोजेटिभ देखिइसकेको छ । तिमध्ये कतिलाई लक्षण देखिएको र कतिलाई लक्षण देखिएको छैन ।समस्या नभएकाहरुले ड्युटी पनि गरिरहेका छन् । हामीले काम गर्ने डाइलोसिसमा हो । त्यहाँ जम्मा १८ जना स्टाफ रहेकोमा ११ नर्सलाई पोजेटिभ देखिएको छ । त्यस्तै अर्को एकजना हाम्रै साथिलाई भर्खर ननकोभिड वार्डबाट कोभिड वार्डमा सारिएको छ । उहाँलाई लगातारर पखाला लागिरहेको छ । सञ्चोे भएकै छैन । १२ घण्टासम्म पीपीई भित्र डाइपर नै लगाएर ड्युटी गर्न बाध्य पारिएको छ ।यस्तो छ अस्पतालको सूचना : 