

४ जेठ, काठमाडौं । एमाले अध्यक्ष केपी ओलीले भूकम्पबाट क्षतिग्रस्त ऐतिहासिक तथा पुरातात्विक सम्पदाहरु यथाशिघ्र पुनर्निर्माण गर्नुपर्ने बताएका छन् । सम्पदाहरु पुनर्निर्माण गर्दा पुरानो मौलिकपन जोगाउनुपर्ने उनको भनाइ छ ।
‘सम्पदाहरु पहिलाकै रुपमा तर बलिया बनाउनुपर्छ’ ओलीले भने- ‘पुनर्निर्माण गर्दा मौलिकपन मर्न दिनुहुँदैन ।’ गत वैशाख १२ र २९ गते गएको भूकम्पले काठमाडौं उपत्यकामा रहेका ५ सय २१ सम्पदा क्षतिग्रस्त भएको पर्यटन विभागले जनाएको छ ।
त्योभन्दा बढी सम्पदाहरु अर्को ठूलो धक्का आएमा ढल्ने अवस्थामा रहेका छन् । भत्किएका सम्पदाहरु पुनर्निर्माण गरी सर्वसाधारणलाई अवलोकनका लागि खुल्ला गर्न धेरै समय लाग्ने विभागको भनाई छ ।
भूकम्पबाट ध्वस्त भएका प्राकृतिक र धार्मिक पर्यटनलाई पुनः माथि उठाउन सबै एकसाथ लाग्नुपर्ने अध्यक्ष ओलीको भनाइ छ । एमाले निकट नेपाल राष्ट्रिय पर्यटन व्यवसायी संगठनले सोमबार राजधानीमा गरेको कार्यक्रममा उनले प्राकृतिक र धार्मिक पर्यटनलाई ब्युँताउनु अहिलेको अवश्यकता रहेको बताए ।
प्राकृतिक पर्यटनमा हिमाल आरोहण, ट्रेकिङ, र्‍याफ्टिङ, क्यानोनिङ, बञ्जी, अल्ट्रा फ्लाइट, जंगल सफारी, प्याराग्लाइडिङ लगायत पर्छन् । धार्मिक तथा साँस्कृतिक पर्यटन मठमन्दिर, ऐतिहासिक तथा पुरातात्विक सम्पदाहरु पर्छन् ।

हरेक देशमा यस्तो खालको विपत्ती आउने गरेको औंल्याउँदै अध्यक्ष ओलीले यसलाई शिक्षाको रुपमा लिएर अगाडि बढ्नुपर्ने बताए ।
सम्पदा आफै बनाउनुपर्छ
एमाले महासचिव इश्वर पोखरेलले पनि भत्किएका सम्पदा आफ्नै मौलिकतामा निर्माण गरिनुपर्ने बताए । ‘विदेशीहरुले पाश्चात्य शैलीमा निर्माण गर्ने प्रस्ताव गर्न सक्छन्, त्यो हामीलाई स्वीकार्य हुँदैन’ उनले भने- ‘यस्ता प्रस्तावहरु आउन थालेको सुन्नमा आएको छ ।’
सम्पदाहरु सरकारले आफै निर्माण गर्नुपर्नेमा पोखरेलको जोड छ । भूकम्पले नेपाली पर्यटन ध्वस्त भएको खबर संसारभर फैलिएको हुँदा यसलाई चिर्न आवश्यक कदम चालिहाल्नुपर्ने उनको भनाई छ । ‘नेपालको पर्यटन मरेको छैन, अझै ज्यूँदै छ भन्ने म्यासेज संसार फैलाउनुपर्छ’ उनले भने ।
संगठनका उपाध्यक्ष सिएन पाण्डेले १६ जिल्लामा भूकम्पको असर परेको बताउँदै यस क्षेत्रको पर्यटन प्रवर्द्धनमा सरकार तथा निजी क्षेत्र एकजुट हुनुपर्ने बताए । बिगि्रएका ट्रेकिङ रुटको विकल्पका रुपमा अन्य रुट खुल्ला गरेर विदेशीलाई घुम्न आउन आहृवान गर्नुपर्ने उनको भनाई छ ।
