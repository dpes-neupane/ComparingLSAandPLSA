

२३ मंसिर, मुस्ताङ । चिसोका कारण पर्यटकको संख्यामा कमी आएपछि मुस्ताङका होटल सुनसान बनेका छन् ।
मंसिर महिना सुरु भएसँगै मुस्ताङमा अत्यधिक चिसो बढेको छ । चिसो मौसम सुरु भएका कारण होटल क्रमशः सुनसान बन्दै गएको मुस्ताङ उद्योग वाणिज्य संघका अध्यक्ष खगेन्द्र तुलाचनले जानकारी दिए ।
मंसिरदेखि चैतसम्मको मौसमलाई यहाँ व्यवसायीले सुतेर बस्ने भनेर व्याख्या गर्छन् । चिसोसँगै अन्नपूर्ण चक्रीय पदमार्गको अधिकांश स्थानमा हिउँ पर्ने भएकाले उपल्लो मुस्ताङको लोमान्थाङ क्षेत्रमा मात्रै केही पर्यटक जाने व्यवसायीको भनाइ छ ।
‘अहिलेसम्म फाटफुट पर्यटक आइरहेका छन्, अर्को महिनादेखि पूरै सुनसान हुन्छ’ संघका अध्यक्ष तुलाचनले भने । मुस्ताङमा लेतेदेखि लोमान्थाङसम्म १५० वटा साना तथा ठूला होटल रहेका छन् ।
‘मौसमका बेला त यी होटल कुनै दिन खाली हुँदैनन्, विदेशीकै हाराहारीमा नेपाली पर्यटक पनि आउने गरेका छन’ अध्यक्ष तुलाचनले भने, ‘नेपालीमा पनि विस्तारै घुम्ने संस्कारको विकास हुँदै गएको छ ।’
मंसिर महिना सुरु भएसँगै पर्यटकको आगमन हृवात्तै घटेको अन्नपूर्ण संरक्षण आयोजना (एक्याप) मुस्ताङले जनाएको छ । अहिले जिल्लामा भित्रिनेभन्दा बाहिरिने धेरै हुने एक्यापका पर्यटन सहायक बाला घलेले जानकारी दिए । रासस
