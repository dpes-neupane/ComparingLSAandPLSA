
१७ पुस काठमाडौँ । ६५ वर्ष अघि सन् १९४३ मा स्थापना भएको नेपालको हवाइ उडान क्षेत्रले अहिले विश्वव्यापी पहुँच र विस्तारसँगै ठूलो फड्को मारेको छ । सन् १९६६ ताका पहिलो पटक जेट एयरबाट अन्तर्राष्ट्रिय उडान भित्र्याएको त्रिभुवन अन्तर्राष्ट्रिय विमानस्थलमा सन् १९६८ देखि थाई एयरको नियमित उडान सुरु भएको थियो ।
क्यानअन्तर्गतको त्रिभुवन विमानस्थलमा अहिले साना ठूला गरी दैनिक तीन सयभन्दा बढी विमान आवतजावत गर्ने गरेको क्यानले जनाएको छ ।
अन्तर्राष्ट्रिय नागरिक उड्डयन सङ्गठन (आइकाओ) को तथ्याङ्कअनुसार सन् २०१३ मा विश्वव्यापी यात्रु आवागमन पाँच दशमलव पाँच प्रतिशतले वृद्धि भई पाँच दशमलव आठ प्रतिशत यात्रु सङ्ख्या पुगेको थियो । त्यस्तै, सन् २०१४ मा हवाई यात्रु आवागमन विश्वव्यापीरुपमा छ दशमलव शून्य प्रतिशत र एसिया-प्रशान्त क्षेत्रमा सात दशमलव दुई प्रतिशतले वृद्धि हुने प्रक्षेपण गरिएको छ ।
आगामी सन् २०१५ मा विश्वव्यापी यात्रु आवागमन दर छ दशमलव तीन प्रतिशतले वृद्धि हुने अपेक्षा गरिएको छ ।
क्यानका महानिर्देशक रतीशचन्द्रलाल सुमनका अनुसार नेपालमा समग्र हवाई यात्रु आवागमनको स्थिति ०१२ को तुलनामा ०१३ मा अन्तर्राष्ट्रिय हवाई सेवातर्फ हवाई यात्रु आवागमन सात दशमलव ३६ प्रतिशतले, वायुयान आवागमन एक दशमलव २८ प्रतिशतले बढेको छ ।
क्यानको प्रगति विवरणअनुसार ०१३ को पहिलो १० महिनाको तुलनामा २०१४ को पहिलो दस महिनामा हवाई यात्रुतर्फ १२.७३ प्रतिशतले, वायुयान आवागमनतर्फ १६.०४ प्रतिशतले र कार्गो ढुवानीतर्फ १९.३५ प्रतिशतले वृद्धि भएको छ ।
सन् २०१४ को पहिलो १० महिना अर्थात अक्टोवर सम्म त्रि.अ.विमा करीब २८ लाख ८५ हजार अन्तर्राष्ट्रिय उडानबाट हवाई यात्रु आवागमन भएको देखिन्छ ।
आन्तरिक हवाई यात्रु आवागमन भने घटेको छ । आन्तरिक हवाई यातायाततर्फ यस वर्षको पहिलो १० महिनामा सन् २०१३ को सोही अवधिको तुलनामा हवाई यात्रु आवागमनतर्फ पाँच दशमलव ७२ प्रतिशत, वायुयान आवागमन सुन्य दशमलव ३४ प्रतिशतले ह्रास आएको क्यानले जनाएको छ ।
यात्रु संख्याको दृष्टिकोणले ०१४ को पहिलो १० महिना अर्थात अक्टोवर सम्म त्रिभुवन अन्तराष्ट्रिय विमानस्थलमा करिब ११ लाख ९४ हजार अन्तरिक उडानबाट हवाई यात्रु आवागमन भएको देखिन्छ ।
विमानस्थलको ०१३ को तथ्याङ्क अनुसार अन्तर्राष्ट्रिय हवाई ट्राफिकमा नेपाली वायुसेवाको योगदान वायुयान आवगमनतर्फ छ दशमलव ५८ प्रतिशत, यात्रुतर्फ छ दशमलव ८६ प्रतिशत र कार्गो ढुवानीतर्फ पाँच दशमलव ४९ प्रतिशत रहेको छ ।
नेपालले द्धिपक्षीय हवाई सेवा सम्झौता गरेका मुलुकहरूको संख्या ३६ पुगेको छ । अहिले त्रिभुवन अन्तराष्ट्रिय विमानस्थलबाट दुई वटा स्वदेशी तथा २३ वटा विदेशी वायुसेवाहरू गरी कुल २५ वटा अन्तर्राष्ट्रिय वायुसेवाहरूले १३ मुलुकका २२ गन्तव्यमा उडान सञ्चालन गरिरहेका छन् ।
क्यानबाट हालसम्म ५९ वटा वायुसेवा कम्पनीहरूलाई वायुसेवा सञ्चालन अनुमति तथा प्रमाणपत्र प्रदान गरिएकोमा ४२ वटा रद्ध भएको र जम्मा १७ वटा मात्र सञ्चालनमा रहेका छन् ।
वाषिर्कोत्सव समारोहमा संस्कृति, पर्यटन तथा नागरिक उड्डयनमन्त्री दीपक चन्द्र अमात्यले मुलुकको भौगोलिक अवस्था र सडक सञ्जाल विस्तार हुन नसक्दा नागरिक उड्डयन दुर्गम क्षेत्रमा बसोबास गर्ने जनताको यातायातको आधारभूत साधन बनेको बताए ।
उनले दुर्गम भेगमा दैनिक उपभोगका वस्तु र विकास निर्माणका सरसामान जहाजबाटै झिकाउनुपर्ने बाध्यता अझै रहेकाले मुलुकमा हवाई जहाज धनाड्य व्यक्तिले उपभोग गर्ने साधन मात्र नभई दुर्गमका आम जनताले पनि यात्रा गर्नुपर्ने यातायातको साधनको रुपमा रहेको उल्लेख गरे । रासस
