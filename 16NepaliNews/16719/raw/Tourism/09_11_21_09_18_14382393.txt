

नवीन अर्याल
१८ माघ, काठमाडौं । उत्तरी छिमेकी मुलुक चीनका ११ करोड ७० लाख नागरिकले विश्वका विभिन्न मुलुक भ्रमण गरे, सन् २०१४ मा । भ्रमणमा उनीहरूले एक खर्ब ६४ अर्ब अमेरिकी डलर खर्च गरे ।
सो अवधिमा एक लाख २४ हजार चिनियाँ पर्यटक नेपाल भ्रमणमा आए । यो संख्या कुल चिनियाँ पर्यटकको ०.१० प्रतिशत मात्र हुन आउँछ । यसलाई छिमेकी मुलुकको नाताले नगन्य मानिन्छ । सन् २०१५ मा भूकम्प, तराई आन्दोलन र भारतीय नाकाबन्दीका कारण पर्यटकको संख्या आधाभन्दा बढी घटेको छ ।
अहिले चीन विश्वकै सबैभन्दा बढी पर्यटक भ्रमणमा निस्कने देशको रूपमा चिनिन थालेको छ । संख्याका हिसाबले मात्र होइन, खर्चका हिसाबले पनि चिनियाँ पर्यटक धेरै अगाडि देखिन थालेका छन् । यही कारण धेरैजसो मुलुकको ध्यान चिनियाँ पर्यटक आकषिर्त गर्नेमा केन्द्रित हुन थालेको छ ।
हरेक वर्ष भ्रमणमा निस्कने चिनियाँहरूको संख्या बढिरहेको छ । सन् २०१५ को पूर्वार्द्धमा ६ करोड १९ लाख चिनियाँ पर्यटकले विदेश भ्रमण गरे । यो संख्या अघिल्लो वर्षको सोही अवधिको तुलनामा १२.१ प्रतिशत बढी हो । यसरी चिनियाँ पर्यटक बढ्दा पनि नेपालले फाइदा लिन सकेको छैन ।
नेपालका पर्यटकीय गन्तव्य र प्रोडक्टहरूको राम्रोसँग बजारीकरण गर्न नसक्दा चिनियाँ पर्यटक भित्र्याउन नसकिएको हो । त्यसमाथि राजनीतिक अस्थिरता र प्राकृतिक विपत्तिले पनि नेपालमा पर्यटक आउन डराउने गर्छन् । भूकम्पपछि नराम्रो सन्देश बाहिर गएको हुँदा हाम्रो पहिलो चुनौती भनेको सुरक्षाको प्रत्याभूति दिलाउँदै पर्यटकको विश्वास जित्नु हो ।
‘चिनियाँ पर्यटकका लागि नेपाल सबैभन्दा नजिकको गन्तव्य हो,’ नेपाल पर्यटन बोर्डका सिइओ दीपकराज जोशी भन्छन्, ‘उनीहरू रमाउने गन्तव्य र गतिविधि पनि हामीकहाँ धेरै छन् ।’ नेपालले चिनियाँ पर्यटकलाई लक्षित गरी पर्यटकीय गतिविधि अगाडि बढाउने तयारी गरिरहेको छ ।
नेपालमा चिनियाँ पर्यटकको संख्या नबढेको पनि होइन । सन् २००३ मा सात हजार पाँच सय ६२ चिनियाँ पर्यटक आएकोमा सन् २०१४ सम्म आइपुग्दा यो संख्या सवा लाख पुगिसकेको छ । तर, चिनियाँ पर्यटकको आगमन जुन किसिमले बढ्नुपथ्र्यो, त्यसो हुन नसकेको विज्ञ तथा व्यवसायीको भनाइ छ ।

चिनियाँ पर्यटक नेपाल भित्र्याउनका लागि सबैभन्दा पहिला चीनका मुख्य सहरहरूमा कार्यालय स्थापना गरेर भिसा दिने व्यवस्था गर्नुपर्छ ।

पर्यटन बोर्ड चिनियाँ पर्यटक आकर्षित गर्ने गरी अगाडि बढ्न लागेको सिइओ जोशीले बताए । ‘विनाशकारी भूकम्प, बन्द-हडतालले सन् २०१५ समग्र पर्यटक आगमन घटेको छ,’ उनले भने, ‘हाम्रो लक्ष्य सन् २०१६ मा चिनियाँ पर्यटकको संख्या भूकम्पअघिको अवस्थामा पुर्‍याउने र २०१७ मा दुई लाख नघाउने रहेको छ ।’
नेपालले चिनियाँ पर्यटकको आगम बढाउनका लागि निःशुल्क अनराइभल भिसा दिन सुरु गरेको छ । निःशुल्क अनराइभल भिसा दिँदैमा चिनियाँ पर्यटक बढ्ने होइनन् । अनराइभल भिसा दिइए पनि चीनले पासपोर्टमा छाप नहानी आफ्नो नागरिकलाई विदेश जान दिँदैन ।
नेपालभन्दा ६५ गुना ठूलो मुलुक चीनबाट नेपाल भ्रमणमा आउन पहिलो समस्या भनेकै भिसाको हो । अहिले चीनको बेइजिङ, सांघाई, हङकङ र ल्हासाबाट मात्र नेपालको भिसा लिन सकिन्छ । एउटा कुनाको मान्छे अर्को कुनामा पुगेर भिसा लगाई नेपाल आउन महँगो हुने हुँदा चिनियाँ नागरिकको रोजाई अन्य मुलुक हुने गरेको छ ।
चिनियाँ पर्यटक नेपाल भित्र्याउनका लागि सबैभन्दा पहिला चीनका मुख्य सहरहरूमा कार्यालय स्थापना गरेर भिसा दिने व्यवस्था गर्नुपर्छ । यसका लागि तयारी भइरहेको बोर्डका सिइओ जोशीले जानकारी दिए । उनका अनुसार चीनको छेङ्दु, गोन्झाओ, कुम्निङ लगायत सहरमा कार्यालय खोलेर भिसा दिने व्यवस्था गर्ने छ ।
ल्हासा आउने पर्यटक नेपाल भित्र्याउँ
तत्कालै चिनियाँ पर्यटक बढाउन तिब्बत आउने पर्यटकलाई नेपाल भित्र्याउन सकिने प्रशस्त सम्भावना छ । तिब्बतको ल्हासा र पोतला दरबार हेर्नका लागि करोडभन्दा बढी चिनियाँ पर्यटक आउने गरेका छन् ।
संयुक्त राष्ट्रसंघ विश्व पर्यटन संगठनका अनुसार सन् २०१४ मा डेढ करोड पर्यटक तिब्बत भ्रमणमा आएका थिए । जसमध्ये ९५ प्रतिशत भन्दा बढी पर्यटक चिनियाँ रहेका थिए । जसमध्ये ३० लाख १५ हजार पर्यटक मात्र विमानबाट आएका थिए, बाँकी सबै पर्यटक रेलबाट आएका हुन् ।

नेपालले तिब्बत भ्रमणमा आएका चिनियाँ पर्यटकलाई नेपाल भित्र्याउन पहल गर्नुपर्छ । नेपाल र ल्हासाबीच सीधा हवाई सम्पर्क रहेको र सडक मार्ग हुँदै पनि नेपाल आउन सकिने हुँदा सरकारले यसतर्फ ध्यान दिनुपर्ने पाटा नेपाल च्याप्टरका अध्यक्ष सुमन पाण्डे बताउँछन् ।
तिब्बत भ्रमणमा आएका चिनियाँमध्ये एक प्रतिशतमात्र पनि नेपाल भित्र्याउन सकेमा करिब डेढ लाख पर्यटक आउँछन् । ल्हासामा महावाणिज्य दूत रहेको हुँदा चिनियाँलाई नेपालको भिसा लगाउन पनि सजिलो छ ।
अहिले एयर चाइनाले ल्हासा नेपाल उडान भरिरहेको छ । छिटै नेपाल एयरलाइन्स र हिमालय एयरलाइन्सले पनि ल्हासा उडान सुरु गर्दै छन् । एयर चाइना र नेपालीको संयुक्त लगानीमा सञ्चालन हुने हिमालय एयरले ल्हासालाई प्राथमिकतामा राखेर उडान गर्ने पाण्डेले जानकारी दिए ।
यसको अलाबा स्थलमार्गलाई पनि हामीले सहज बनाउनुपर्ने हुन्छ । तिब्बतसँग जोडिएका तातोपानी, रसुवागढी, कोरला, लामाबगर लगायत नाकाको स्तरोन्नति हुँदै छ । यसको अलाबा तिब्बतको सिगात्सेसम्म आइपुगेको रेल सेवालाई नेपाली सीमा क्षेत्र केरुङसम्म ल्याउने बहस चलिरहेको छ ।
यसो हुन सकेमा चिनियाँ पर्यटकको आगमन बढाउन सकिने पर्यटन व्यवसायी पाण्डे बताउँछन् । केही दिनअघि तत्कालीन पर्यटन सचिव दिनेशकुमार थपलियाले अनलाइनखबरसँग भनेका थिए, ‘नेपाल र चीनबीच हवाई सम्पर्क नबढाउँदासम्म अपेक्षित पर्यटक भित्र्याउन सकिँदैन ।’
तिब्बतसम्म आएको पर्यटकलाई भित्र्याउन सडकमार्ग चुस्त बनाउनुपर्ने पर्यटन बोर्डका सिइओ जोशीको सुझाव छ । ‘ल्हासामा वाणिज्य दूतावास छ । हिमालय एयरलाइन्सले उडान सुरु गर्दै छ । सडक विस्तार गर्ने कुरा आइरहेको छ,’ उनले भने, ‘चीन भनेको संसारकै ठूलो बजार हो । नजिक भएका कारण हामी एग्रेसेसिभ भएर लाग्नुपर्छ ।’
पर्यटक बढाउन हवाई सेवा विस्तार
अहिले नेपाल र चीनबीच ६ ठाउँमा उडान गर्न मिल्ने गरी हवाई सम्झौता भएको छ । नेपालले हङकङबाहेक अन्य ठाउँमा उडान भर्न सकेको छैन । चार चिनियाँ वायुसेवा कम्पनीले अहिले नेपाल र चीनलाई हवाई सेवासँग जोडिरहेका छन् ।

चीनमा नेपाली राष्ट्रिय ध्वजावाहकले उडान नगर्दासम्म प्रशस्त पर्यटक भित्र्याउन सकिँदैन । चिनियाँ विमान कम्पनीले चर्को शुल्क असुल्ने हुँदा नेपाल गन्तव्य महँगो हुने गरेको छ । त्यसमाथि सीमित उडानले सोँचे जति पर्यटक भित्र्याउन नसकिने विज्ञ बताउँछन् ।
राष्ट्रिय ध्वजावाहक नेपाल वायुसेवा निगमले छिटै चीनको कुम्निङ र ग्वान्झाओ उडान सुरु गर्दै छ । नेपाल एयरलाइन्सले वाइड बडी जहाज भित्र्याएपछि सांघाईमा पनि उडान भर्ने निगमका प्रवक्ता रामहरि शर्माले बताए ।
‘चिनियाँ पर्यटक बढाउन नेपालले चीनमा उडान बढाउनुपर्छ, अहिले चिनियाँ विमानले उडान गरिरहेका ल्हासा, ग्वान्झाओ, कुम्निङ लगायत ठाउँमा हामीले उडान गर्नुपर्छ,’ निगमका प्रवक्ता शर्माले भने, ‘हाम्रो सेवा थपिएपछि पि|mक्वेन्सी थपिन्छ, सिट क्षमता बढ्छ ।’
हिमालय एयरलाइन्सका निर्देशक सुमन पाण्डेले पनि नेपाली वायुसेवाले उडान सुरु गरेपछि चिनियाँ पर्यटकको आगमन बढ्ने विश्वास व्यक्त गरे । ‘सबैभन्दा पहिला चिनियाँ नागरिकलाई नेपालमा आकषिर्त गर्नका लागि सुलभ मूल्यमा हवाई सेवा दिनुपर्छ,’ उनको भनाइ छ ।
दुईवटा नेपाली विमान कम्पनीले चीनमा उडान सुरु गरेपछि हवाई भाडा स्वतः घट्ने पाण्डेले बताए । नेपाली विमान नहुँदा नेपाल विश्वकै महँगो गन्तव्य बनिरहेको छ । विदेशी विमान कम्पनीको एकाधिकार हुँदा भाडा महँगो हुन गएको हो ।
नेपाल उडान भर्ने विमानहरू
अहिले चीनबाट चाइना साउदर्न, एयर चाइना, चाइना इस्ट्रन, ड्रागन एयर (हङकङ) र सिचुवान एयरलाइन्सले नेपालमा उडान भर्दै आइरहेका छन् । चाइना एयरले हप्तामा तीनवटा काठमाडौं छेङ्दु र दुईवटा काठमाडौं-ल्हासा उडान भरिरहेको छ ।

यसैगरी चाइना साउदर्नले ग्वान्झाओ काठमाडौं सातामा नौ उडान गर्छ । तर, अहिले हवाई इन्धन नपाएपछि यसले तत्कालका लागि उडान स्थगित गरेको छ । चाइना इस्टर्नले कुम्निङ काठमाडौं हप्तामा १४ उडान गर्छ भने सिचुवान एयरलाइन्सले हप्तामा सातवटा छेङ्दु काठमाडौं उडान गर्छ ।
सचिव थपलियाका अनुसार नेपाल र चीनबीच हवाई सम्झौता भएको ठाउँमा नेपाली विमान कम्पनीले उडान सुरु गरेमा तत्कालै पर्यटकको संख्या दोब्बर हुने छ । त्यसमाथि पोखरामा अन्तर्राष्ट्रिय विमानस्थल बनेर चीनबाट सीधा पोखरा झर्ने व्यवस्था भएमा चिनियाँ पर्यटकको संख्या तीन वर्षमा सात लाख पुग्ने ल्हासाका अधिकारीले बताएको थपलियाको भनाइ छ ।
चिनियाँ पर्यटको रोजाइ पोखरा
खासगरी चिनियाँ पर्यटकको रोजाई पोखरा हुने गरेको छ । पर्यटन बोर्डका सिइओ जोशीका अनुसार पोखराको साइट सिन, प्याराग्लाइडिङ, अल्ट्रालाइट, र्‍याफ्टिङ, हल्का पदयात्रामा चिनियाँ पर्यटक रमाउने गरेका छन् । यसका साथै फिल्म, रियालिटी सो, सर्ट मुभी लगायत सुटिङका लागि पनि चिनियाँहरू आउने गरेका छन् ।

पोखरामा अन्तर्राष्ट्रिय विमानस्थल सञ्चालन गर्न सकेको खण्डमा चिनियाँ पर्यटक बढ्ने निश्चित छ । चीनको नजिकैको सहरबाट पोखरा आई घुमेर सोझै आफ्नो घर र्फकन चाहने पर्यटकको संख्या धेरै हुने व्यवसायीको भनाइ छ ।
पोखरामा क्षेत्रीय स्तरको अन्तर्राष्ट्रिय विमानस्थल बनाउने प्रक्रिया अन्तिम चरणमा पुगेको छ । चीनको एक्सपोर्ट-इम्पोर्ट (एक्जिम) बैंकसँग ऋण सम्झौता हुनासाथ विमानस्थल निर्माण कार्य सुरु हुनेछ ।
चिनियाँ पर्यटकका प्रमुख गन्तव्य
चीनसँग नेपालको सिमाना जोडिए पनि यहाँ नगन्य चिनियाँ पर्यटक आउने गरेका छन् । चिनियाँ पर्यटकको प्रमुख गन्तव्यमा साउथ कोरिया, ताइवान, जापान, हङकङ, थाइल्यान्ड, फ्रान्स, इटाली, स्विट्जरल्यान्ड, मकाउ, जर्मनी, ल्हासा लगायत हुने गरेका छन् ।
यसै हप्ता पर्यटन बोर्डको बजेट

पर्यटन बोर्डका सिइओ जोशीले यसै हप्ता बोर्डको बजेट पारित हुने विश्वास व्यक्त गरे । आर्थिक वर्ष सुरु भएको ६ महिना नाघिसक्दा समेत बजेट पारित हुन नसक्दा पर्यटन प्रवर्द्धनका काम हुन सकेका छैनन् ।
पर्यटन व्यवसायीले कुल बजेटको १५ प्रतिशत प्रशासनिक खर्च छुट्याएर बाँकी रकम पर्यटन प्रवर्द्धनमा लगाउन सुझाव दिएका छन् । त्यसमाथि चिनियाँ पर्यटन प्रवर्द्धनका लागि ठूलो धनराशि छुट्याएर अगाडि बढ्नुपर्ने व्यवसायीको सुझाव छ ।
बोर्डका सिइओ जोशीले पनि चिनियाँ बजारलाई ध्यानमा राखेर कार्यक्रम बनाउने बताए । चीनका विभिन्न ठाउँमा पुगेर पर्यटन प्रवर्द्धन गर्नुका साथै त्यहाँका मिडिया तथा ट्राभल व्यवसायीलाई नेपालमा फार्म टुर गराएर नेपाल प्रवर्द्धन गर्ने जोशीको भनाइ छ ।
