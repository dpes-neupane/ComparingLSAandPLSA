

१६ पुस, पोखरा । उत्तर फर्किंदा आँखैमा सेताम्य हिमाल ठोक्किन आइपुग्छन् । दक्षिणतर्फ वेगनास र रुपा तालको मोहनी रुपले लोभ्याउँछ । विगतको खरबारी रुपाकोट पुग्ने पर्यटक लठ्ठ पर्नु स्वाभाविकै हो ।
पहाडी थुम्काहरु, बस्ती बाक्लिँदै गएका फाँट । सूर्यको प्रकाशअनुसार रुप फेरिइरहने पोखरा र लेखनाथका शहर र थुम्काथुक्कामा बसेका बस्तीहरु ।
हरिया जंगल, समथर फाँट हुँदै नीलो ताल र मौलिक रुपमा बनेका आकर्षक संरचनाले रुपाकोट आकर्षणको केन्द्र बन्दै गएको छ । त्यहीं खुलेको रुपाकोट रिसोर्ट अहिले स्वदेशी/विदेशी मध्यम र उच्च वर्गीय परिवारको रोजाइ बनेको छ ।
पोखराबाट ३० मिनट ड्राइभिङमै पुग्न सकिन्छ, त्यहाँ । ४/५ वर्ष अघिसम्म सुनसान रहने खरबारी अहिले गुल्जार बन्दै गएको छ । र, त्यसका लागि योगदान दिने व्यक्ति हुन्, पुष्पराज अधिकारी ।
२० वर्षे बेल्जियम बसाइलाई पूर्णविराम दिएर स्वदेश फर्किंदै गर्दा उनमा आफ्नै माटोमा केही गर्ने मनसुवा थियो । त्यही अभिलाषाले उनलाई डो¥यायो, रुपाकोटतिर । त्यहाँ खोलेको रिसोर्ट चौथो वर्षमा प्रवेश गर्दै गर्दा अधिकारीको मनमा निराशा होइन, उत्साहले डेरा जमाएको देखिन्छ ।
अहिले ४२ वटा कोठामा ८४ जना अटाउन सक्छन् । निकट भविष्यमै सांगीतिक बार, रेस्ट्रो र आर्ट ग्यालरी खोल्ने तयारीमा छन् । लगानी ६० करोडबाट बढाएर एक अर्ब पु¥याउने योजनामा छन् ।
थप ४० करोडबाट चार वटा स्विट र ६ वटा डिलक्स रुम निर्माण गर्दैछन् । विदेशी उच्च वर्गलाई लक्षित गरेर लगानी थप्दैछन्, उनी । नेपाल भ्रमणमा आउने विदेशी राष्ट्राध्यक्ष, सरकार प्रमुख र उच्च पदस्थ अधिकारीहरुलाई लक्षित गरेका छन्, नयाँ लगानीलाई ।
दुई सय रोपनीको रिसोर्टमा नेपालकै महँगा कोठा निर्माण गर्ने उनको योजना छ । निर्माण सकिएपछि करिब एक हजारलाई रोजगारी दिने लक्ष्य हो, उनको ।
१८औं शताब्दितिर फर्किंदै


अधिकारीको योजनामा छ रुपाकोटमा वल्र्ड भिलेज निर्माण, जहाँ १८औं शताब्दिको गाउँले परिवेशको झल्को दिलाउने मनशाय हो, उनको । पिछडिएको अवस्थामा रहे पनि सभ्यता र संस्कृतिको मुहान थिए, त्यतिबेलाका बस्ती ।
पोखरानजिकको हिल स्टेसनबाट चौतर्फी दृष्यमा रमाउँदै गर्दा उनको अन्तरमनमा फुरेको योजना हो रे त्यो । केही समय मात्र भयो, गाउँघरमा ढिकी, जाँतो, डोको, नाम्लो र परम्परागत पोशाकले बिश्राम पाउन थालेको ।
नयाँ पुस्ताका लागि विस्तारै मानसपटलमै नपुगेका दृष्य फेरि बौराउन खोज्दैछन्, अधिकारी । भन्छन्, ‘अघिल्लो शताब्दिको नेपाल आँखा सामुन्ने नाचिरहन्छ, त्यसैलाई पुनर्जीवन दिने प्रयास हो मेरो ।’ त्यसमा आफ्नो र विदेश बस्ने नेपालीहरुको आधा–आधा लगानी रहने खाका तयार पारेका छन् ।
गाउँको खानेपानी समस्या हटाउन योगदान दिएका छन् । स्थानीय विद्यालयका बिद्यार्थीलाई छात्रवृत्ति, ई–लाइब्रेरी, सडक स्तरोन्नतीलगायतमा उनको अग्रसरताले गाउँमा स्यावासी पाएको छ । ‘आफ्नो गाउँको मात्र होइन, देशकै मुहार फेर्ने प्रयासमा उदाहरण बन्न पाए पुग्छ,’ उनी भन्छन् ।
