
नविन अर्याल
१९ जेठ, काठमाडौं । विभिन्न जिल्लाबाट शैक्षिक भ्रमण लगायतका उद्देश्य राखेर काठमाडौं घुम्न आउनेहरु भुइँचालोपछि राजधानी पस्न सकेका छैनन् । तर, काठमाडौंमा जति पनि घुम्ने ठाउँहरु छन्, ती सबै भताभुंग भएका छैनन् ।

विभिन्न जिल्लाबाट काठमाडौं डुल्न आउनेहरुले एकपटक नपुगी नछाड्ने ठाउँहरुमा पशुपतिनाथ, स्वयंभु, नारायणहिटी दरबार, पाटन, बूढानीलकण्ठ र चिडियाखाना हुन् । यी ठाउँहरु अहिलेसम्म सग्ला छन् ।
धरहरा र बसन्तपुर दरबार अनि चाँगुनारायणमात्रै घुमघामको सूचीमा नपर्ने गरी भत्किएका छन् ।
ऐतिहासिक, पुरातात्विक तथा सांस्कृति सम्पदामा विश्वकै धनी शहर मानिने काठमाडौंका केही सम्पदा भूकम्पले क्षतिग्रस्त भए पनि अहिले स्वदेश तथा विदेशमा प्रचार भएजसरी सबै सम्पदाहरु जोखिममा नरहेको पुरातत्व विभागका महानिर्देशक भेषनारायण दाहाल बताउँछन् ।
उपत्यका नजिकै रहेका प्राकृतिक सम्पदाहरु समेत राम्रो अवस्थामा रहेका कारण पर्यटकका लागि काठमाडौंको ‘साइट सिन’ जिवितै रहेको विभाग बताउँछ ।
सरकारले सम्पदा सुरक्षित रहेको सन्देश विश्वभर फिँजाउन जेठ ३२ देखि सबै सम्पदा पर्यटकका लागि खुला गर्ने भएको छ । भूकम्पले क्षतिग्रस्त भएपछि अहिले सम्पदाहरु पर्यटकका लागि निषेध गरिएको छ ।
भूकम्पको धक्काले यहाँका केही महत्वपूर्ण सम्पदाहरु भत्किन पुगे । तर, अझै पनि धेरै सम्पदाहरु पर्यटकका लागि सुरक्षित नै छन् । राजधानीका अन्य पर्यटकीय गन्तव्यहरु पनि सुरक्षित नै रहेको व्यवसायीहरुको भनाइ छ ।
विश्व सम्पदा सूचिमा सूचीकृत पशुपतिनाथ पूर्णरुपमा सुरक्षित छ । धार्मिक पर्यटकका लागि पशुपतिनाथ सबैभन्दा आकर्षण हो । यो मन्दिरमा पूर्ण सुरक्षित छ ।
त्यस्तै, पर्यटकको रोजाइमा पर्ने बुढानीलकण्ठ, नारायणहिटी दरबार, नगरकोट, धुलीखेल, दक्षिणकाली, शिवपुरीलगायतका दर्जनौं गन्तव्यहरु सुरक्षित छन् ।
अनगिन्ती सम्पदा भएका ठाउँमा २/४ वटा भत्किँदैमा त्यसले पर्यटक आगमनमा खासै फरक नपर्ने पर्यटनविद् प्रचण्डमान श्रेष्ठ बताउँछन् । उनका अनुसार अझै पनि काठमाडौं उपत्यका ‘साइट सिन’का लागि आकर्षक गन्तव्य हो ।
भत्किएका संरचनालाई पनि नयाँ ढंगबाट प्रचार गरेर पर्यटक बढाउन सकिने उनी बताउँछन् । नभत्किएका सम्पदाको डकुमेन्ट्री वा फोटो प्रर्दशनी गरेर पर्यटकलाई त्यसबारे जानकारी दिन सकिने श्रेष्ठको भनाइ छ ।
सरकार, पर्यटन व्यवसायी तथा सरोकारवालाहरु अहिले सम्पदाको संरक्षण तथा पुनर्निर्माणमा जुटेका छन् । काठमाडौंको पर्यटन सम्पदामा जोडिएको हुँदा पनि यसको जगेर्ना गर्नु अत्यावश्यक रहेको छ ।
प्रख्यात ट्राभल म्यागजिन टि्रप एडभाइजरले सार्वजनिक गरेको विश्वका २५ उत्कृष्ट गन्तव्यमा काठमाडौं पनि परेको थियो । भुइँचालो आउनुभन्दा अघिसम्म यहाँ भ्रमणमा आएका पर्यटकले काठमाडौं उपत्यकालाई विश्वकै उदाउँदो गन्तव्यका रुपमा प्रस्तुत गरेका थिए ।
तर, आज यही काठमाडौं पर्यटकविहीन बनेको छ । वैशाख १२ गते गएको विनाशकारी भूकम्पपछि काठमाडौं उपत्यका सुनसान बनेको हो । बाहै्र महिना पर्यटकको घुइँचो लाग्ने ठमेलमा समेत उद्दार तथा राहतमा आएका विदेशी बाहेक अरु देखिँदैनन् ।
पर्यटकको प्रवेशद्धारको रुपमा रहेको काठमाडौं ऐतिहासिक तथा पुरातात्विक सम्पदा अवलोकनका लागि प्रख्यात मानिन्छ । विश्व सम्पदामा सूचीकृत सातवटा सम्पदा काठमाडौं उपत्यकामा रहेका छन् ।
काठमाडौं उपत्यकामा स्वयम्भूनाथ, बौद्धनाथ, पशुपतिनाथ, भक्तपुर दरबार स्क्वायर, चाँगुनारायण, पाटन दरबार स्क्वायर र बसन्तपुर दरबार स्क्वायर गरी सातवटा सम्पदा विश्वसम्पदामा सूचीकृत छन् ।
भूकम्पले अधिकांश सम्पदामा केही न केही क्षति पुर्‍याए पनि भ्रमणका लागि सुरक्षित भएको विभागका दाहालको भनाइ छ । उनका अनुसार सात सम्पदामध्ये चाँगुनारायण मात्रै असुरक्षित देखिन्छ । तर, अन्य दर्जनौं सम्पदा तथा मठ मन्दिरहरु पर्यटकका लागि सुरक्षित रहेका छन् ।
