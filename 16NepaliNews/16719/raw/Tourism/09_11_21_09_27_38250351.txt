

२५ फागुन, काठमाडौं । एयर इन्डियाको उद्धार टोलीले त्रिभुवन विमानस्थलमा दुर्घटनाग्रस्त टर्किस जहाज सोँचेभन्दा छिटो हटाउन सफल भएको बताएको छ । टोली नेता एयर इन्डियाका सिएजीएम एस. रामास्वामीले अहोरात्र खटिएर जटिल काममा सोँचेभन्दा छिटो सफलता हासिल गरेको बताएका हुन् ।
‘विमानको नोज गियर ४ फिट जमित्रभित्र गाडिएको थियो, खाल्डोबाट बाहिर निकाल्न निकै कठिन भयो,’ रामास्वामीले भने,’ सोचेको भन्दा छोटो समयमा सफलता हासिल गर्‍यौं ।’
इन्डियन एयरफोर्सको जहाजमा बिहीबार दिउँसो एक बजेर ७ मिनेट  जाँदा उद्वार टोली त्रिभुवन विमानस्थल अाइपुगेको थियो । दिउँसो ३ बजेदेखि नेपाली तथा इन्डियन टोली रातदिन नभनी जहाज हटाउने काममा खटिएका थिए ।
आफूहरुले उच्चतम प्रविधिको प्रयोग गरेर विमान धावन मार्गबाट हटाएको उनको भनाई छ । विमान हटाउन नेपाली सेना र नेपाल प्रहरीको टोलीले पनि दिनरात काम गरेको भन्दै उनले प्रशंशा गरे ।
टोलीले मुम्बईमा यस्तै घटना हुँदा विमान हटाउन चार दिन लागेको बतायो । रामास्वामीले भने, ‘ठूलो रेस्क्यु विमान ल्याउन ५० मिटरमा विमान अवतरण गर्नुपर्ने वाध्यताले सफल नभएपछि सानो ल्याउनुका कारण ठूला उपकरण ल्याउन नसकिएको हो ।’
४० टनको दुई र ३० टनको दुई गरी १४० टनको बेलुनले विमानको धसिएको भाग उठाएर हटाउन सफल भएको रामास्वामीको भनाई थियो ।

नेपालका लागि भारतीय राजदूत रणजीत रेले नेपालमा कुनैपनि समस्या पर्दा समाधानका लागि भारत सधै तयार रहेको बताए । भारतले नेपालमा सधै सहयोगी भूमिका निभाउँदै आएको उल्लेख गर्दै दुर्घटनाग्रस्त विमानलाई धावनमार्गबाट हटाएर उडान सुचारु राख्न भारतले सहयोग गरेको बताए ।
रेले भने, ‘भारत र नेपालबीचको सम्बन्धको प्रकृति एक अर्काको दुःखमा पनि साथ दिने खालको छ ।’ उद्धार टोलीको खुलेर प्रशंशा गरेका रे स्वयंले त्यसबारे चासोपूर्वक प्रश्न गरेका थिए । हजारौं यात्रु समस्यामा परिरहँदा उडान सुचारु हुनुलाई मानवीय दृष्टिले महत्वपूर्ण कार्य भने ।
नेपाल नागरिक उड्डयन प्राधिकरणका महानिर्दशक रतीतशचन्द्रलाल सुमनले विमान हटाउन विशेष भूमिका खेल्ने उद्धार टोलीलाई धन्यवाद दिए । छोटो समयमा जटिल काम सम्पन्न गरेको भन्दै उदाहरणीय काम भएको बताए । भविष्यमा आउनसक्ने चुनौतीलाई ध्यानमा दिई आवश्यक उपकरणको ल्याउनेबारे छलफल बढाइएको बताए ।
नेपाली सेनाका सहायकरथी समिर शाही र नेपाल प्रहरीका डिआइजी विजयलाल कायस्थले विमान हटाउन खटिएकाहरु सबैप्रति धन्यावाद व्यक्त गरे ।
एअर इंडिया लिमिटेडका नेपाल प्रमुख आर. राजाशेखरनले विमान हटाउन सबैबाट सहयोग पाएकोमा धन्यवाद ज्ञापन गरे । पत्रकार भेटघाटमा भारतीय राजदूतावासका उच्चपदस्थ कर्मचारी, नेपाली सेना, नेपाल प्रहरी र नागरिक उड्डययन प्राधिकरणका उच्च अधिकारीहरु सहभागी थिए ।
