
१३ साउन, काठमाडौं । पोखरा अन्तराष्ट्रिय विमानस्थल निर्माणको प्रगति ६२ प्रतिशत पुगेको छ । संस्कृति, पर्यटन तथा नागरिक उड्डयनमन्त्री योगेश भट्टराईका अनुसार लकडाउनका बीचमा पनि यस विमानस्थलको काम निरन्तर जारी छ ।
अहिले विमानस्थल निर्माणमा ३ सय ४४ जना कामदार खटिएका छन् । त्यसमध्ये २ सय ४४ जना चिनियाँ र १ सय जना नेपाली कामदार खटिएका छन् ।
यसअघि मन्त्री भट्टराईले १५ असारमा सार्वजनिक गरेको तथ्यांक अनुसार पोखरा अन्तर्राष्ट्रिय विमानस्थलको प्रगति ५९ प्रतिशत रहेको थियो । मन्त्री भट्टराईले जुन २०२१ मा सक्ने लक्ष्य राखिएको पोखरा विमानस्थल निर्माणको काम सन्तोषजनक रहेको समेत उल्लेख गरेका छन् ।
पोखरा अन्तर्राष्ट्रिय विमानस्थलमा अहिले टर्मिनल भवन निर्माणको काम जारी रहेको छ । राष्ट्रिय गौरवको यो आयोजना कुल २१ अर्ब रुपैयाँ लागतमा निर्माण हुँदैछ ।
