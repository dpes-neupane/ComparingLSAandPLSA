
२५ फागुन, काठमाडौं । औद्योगिक हबका रुपमा विकास हुँदै गइरहेको बुटवलमा अन्तर्राष्ट्रिय ब्रान्डको ‘चिक एक्सप्रेस’ रेष्टुराँ सञ्चालनमा आएको छ ।
स्वदेशी तथा विदेशी ग्राहकलाई लक्षित गर्दै बुटवलको मिलनचोकमा ‘चिक एक्सप्रेस मल्टिफ्यूजन रेष्टुराँ’ सञ्चालनमा ल्याइएको हो । रेष्टुराँमा स्थानिय तीन यूवाको एक करोड रुपैयाँ लगानी रहेको छ ।
मणिग्रामका विष्णु कालिराज, भीम भट्टराई र मिलन भट्टराईले रष्टुराँ सञ्चालन गरेका हुन् । चिक एक्सप्रेसका प्रख्यात परिकारहरुको स्वाद रेष्टुराँमा चखाउने उनीहरुको भनाई छ ।
रेष्टुराँको बुटवल उद्योग वाणिज्य संघका अध्यक्ष महेशमान सिंह र रुपन्देही ब्यापार संघका अध्यक्ष श्रीकृष्ण पोखरेलले संयुक्त रुपमा उद्घाटन गरे ।
रेष्टुराँमा उपलब्ध गराइने चिकनका परिकारहरु मेसिनबाट तयार गरिने हुँदा पूर्णतया हाइजेनिक हुने सञ्चालक भीम भट्टराईले दाबी गरे । उनी विभिन्न मुलुकमा रेष्टुरेन्ट क्षेत्रमा २० वर्ष काम गरेका अनुभवी व्यक्ति हुन् ।
अर्का सञ्चालक मिलन भट्टराई पनि रेष्टुरेन्ट क्षेत्रमा १० वर्ष काम गरेर खारिएका व्यक्ति हुन् । अनुभवी व्यक्तिहरुले सञ्चालन गरेको हुँदा रेष्टुरेन्टले ग्राहकलाई राम्रो सेवा दिने विश्वास गरिएको छ ।
लुम्बिनी भ्रमणमा आउने पर्यटकलाई चिक एक्सप्रेसको मौलीक स्वाद चखाउनुका साथै सिंगो रुपन्देहीको गरिमा बढाउन रेष्टुराँले महत्वपूर्ण भूमिका खेल्ने विश्वास अध्यक्ष सिंहले व्यक्त गरेका छन् ।
चिक एक्सप्रेस ब्रान्डमा विश्वका ६० देशमा रेष्टुराँहरु सञ्चालनमारहेका छन् । दक्षिण एशियामा सर्वाधिक लोकपि्रय ब्राण्ड मानिने चिक एक्सप्रेस रेष्टुराँ नेपालमै पहिलो पटक बुटवलमा सञ्चालनमा आएको हो ।
समयको मागअनुसार विदेशी पर्यटकसँगै स्वदेशी युवा-पुस्ताको आवश्यकता र चाहनालाई ध्यानमा राखेर सञ्चालनमा आएको मल्टिफ्यूजन रेष्टुराँको बजार राम्रो रहेको अध्यक्ष पोखरेलले बताए ।
बुटवल आउने स्वदेशी तथा विदेशी पर्यटक तथा स्थानिय ग्राहकलाई अन्तर्राष्ट्रिय स्वाद चखाउन एक वर्षको बजार अध्ययनपछि रेष्टुराँ सञ्चालन गरेको अर्का सञ्चालक विष्णु कालिराजले बताए ।
रेष्टुराँलाई निकट भविष्यमै लुम्बिनी र पोखरामा समेत विस्तार गर्ने लक्ष्य राखिएको छ । अहिले रेष्टुराँमा १० जनाले प्रत्यक्ष रोजगारी पाएका छन् ।
