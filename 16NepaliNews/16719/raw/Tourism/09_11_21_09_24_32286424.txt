
२६ जेठ, काठमाडौं । सौराहामा रहेको जंगल सफारी लजले ‘राहतका लागि सेमिनार’ प्याकेज ल्याएको छ । भूकम्पबाट सुस्ताएको सौराहामा पर्यटकीय गतिविधि बढाउने र सरकारलाई राहतमा सघाउने उद्देश्यसहित लजले यस्तो प्याकेज ल्याएको हो ।
लजले सेमिनारमा आउनेहरुलाई प्रतिव्यक्ति २०७२ रुपैयाँमा ‘वान नाइट टु डेज’को प्याकेज उपलब्ध गराएको छ । सेमिनार प्याकेजबाट प्रतिव्यक्ति ११२ रुपैयाँका दरले प्रधानमन्त्री राहत कोषमा जम्मा गरिने लजका प्रबन्ध निर्देशक सुमन घिमिरेल जानकारी दिए ।

‘हामीले भूकम्प गएको वर्षलाई सम्झँदै २०७२ रुपैयाँको प्याकेज बनाएका हौं’ घिमिरले भने- ‘वैशाख १२ गते भूकम्प गएको हुँदा प्रतिव्यक्ति ११२ रुपैयाँका दरले कोषलाई प्रदान गर्ने निर्णय गर्यौं ।’
सेमिनार प्याकेजमा न्यूनतम ११ जना हुनुपर्ने बताउँदै प्रबन्ध निर्देशक घिमिरेले अधिकतम ५६ जनाभन्दा बढी पनि हुनसक्ने जानकारी दिए । ११ बजेर ५६ मिनेट जाँदा भूकम्प गएको हुँदा लजले प्याकेजमा यो संख्या तोकेको हो ।
‘सेमिनार प्याकेज सोमबारदेखि सुरु भएको छ’ घिमिरले भने- ‘सेप्टेम्बरको अन्तिमसम्म प्याकेज लागू हुनेछ ।’ यस अवधिमा सेमिनार प्याकेजबाट प्रतिव्यक्ति ११२ रुपैयाँका दरले उठाएको रकम सिधै प्रधानमन्त्री राहत कोषमा जम्मा गर्ने उनले जानकारी दिए ।
अन्यलाई रुममा ५० प्रतिशत छुट
लजले व्यक्तिगत तथा पारिवारीक भ्रमणमा आउनेहरुलाई रुमहरु ५० प्रतिशत छुटमा उपलब्ध गराउने बताइएको छ । खानामा भने २० देखि ३० प्रतिशतसम्म छुट पाउने प्रबन्ध निर्देशक घिमिरले जानकारी दिए ।
सौराहामा सञ्चालित सबै होटलहरुले आन्तरिक पर्यटकलाई ५० प्रतिशत छुट अफर उपलब्ध गराएका छन् । भूकम्पपछि सुस्ताएको पर्यटनलाई जगाउन पोखरा, भैरहवा-लुम्बिनी र सौराहामा सञ्चालित होटलहरुले छुट दिने भएका हुन् ।
