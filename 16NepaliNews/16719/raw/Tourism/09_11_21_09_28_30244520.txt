

११ फागुन, काठमाडौं । होटल व्यवसायीहरुको आकर्षण बनिरहेको चितवनको पर्यटकीय स्थल मेघौलीमा नयाँ रिसोर्ट थपिएको छ ।
नारायणगढमा सेन्ट्रल पाम्स होटल चलाइरहेका सुवोध प्रधानले मेघौलीमा साराङ वाइल्डलाइफ स्याञ्चुरी रिसोर्ट सञ्चालनमा ल्याएका हुन् । पछिल्लो समय मघौलीमा होटल तथा रिसोर्टहरु थपिने क्रम तिब्र गतिमा भइरहेको छ ।
‘मेघौलीमा पर्यटनको प्रचुर सम्भावना देखेर ६ करोड लगानीमा बुटिक रिसोर्ट सञ्चालन गरेको हुँ’ सञ्चालक प्रधानले अनलाइनखबरसँग भने-‘रिसोर्टले ग्राहकहरुबाट राम्रो रेस्पोन्स पाउन थालिसकेको छ ।’
मेघौली भरतपुर एयरपोर्टबाट करिव २७ किलोमिटर दूरीमा पर्छ । चितवन राष्ट्रिय निकुञ्जसँग जोडिएको मेघौलीको पर्यटन वाइल्डलाइफसँग जोडिएको छ । पर्यटकको आकर्षण बन्दै गइरहेको मेघौली सौराहाका लागि चुनौती बन्न थालिसकेको छ ।
साराङ रिसोर्ट ११ बिगाहा क्षेत्रफलमा फैलिएको छ । करिव तीन बिगाहा क्षेत्रफलमा होटल निर्माण गरिएको छ भने चार बिगाहा जमिनलाई जंगलको रुप दिइएको छ । जहाँ हात्तिबाट पर्यटकलाई घुमाउने तथा मनोरञ्जन दिलाउने गरिन्छ ।

बाँकी जमिनमा अर्गानिक तरकारी तथा हात्तिका लागि धान उत्पादन गरिने सञ्चालक प्रधानले जानकारी दिए । रिसोर्टमा आउने स्वदेशी विदेशी ग्राहकहरुलाई अर्गानिक तरकारी खुवाउने उनले बताए ।
रिसोर्टमा २४ वटा नेपाली शैलीका खरले छाएका भिल्लाहरु रहेका छन् । जहाँ ४८ जना पर्यटकले रात विताउन सक्छन् । सबै भिल्लाहरु डिलक्स भएको बताउँदै प्रधानले बुटिक होटलमा हुने न्यूनतम सेवा-सुुविधाहरु उपलब्ध गराएको बताए ।
भिल्लाको बाहिर सिमेन्ट प्लाष्टर गरेको भएपनि माटोले लिपेजस्तो देखिन्छ । कोठाको आन्तरिक साजसज्जा उत्कृष्ट छ । कम्पाउन्ड नै निकुञ्जसँग जोडिएको हुँदा रिसोर्टबाटै हरिण र गैंडा लगायत जनवार हेर्न सकिन्छ ।
होटलका ग्राहकहरु विदेशी भन्दा स्वदेशी बढी रहेको प्रधानले बताए । एक रात दुई दिनको प्याकेजमा आउने ग्राहकहरु बढी रहेको उनले सुनाए ।
रिसोर्टमा बस्नका लागि नेपालीले एक रात-दुई दिनको प्याकेजमा प्रतिव्यक्ति पाँच हजार तिर्नुपर्ने हुन्छ । सार्क मुलुकका लागि ७० डलर र अन्य मुलुकका लागि १५० डलर तोकिएको छ ।

यो प्याकेज खरिद गर्नेलाई बेलुकीको डिनर, रातीमा थारु संस्कृतीको अवलोकन, बिहान ब्रेकफाष्ट, हात्तीबाट जंगल सफारी गराइन्छ । रुममात्र लिन चाहनेले प्रतिरात तीन हजार रुपैयाँ तिर्नुपर्ने हुन्छ ।
रिसोर्टले अक्टोबर, नोभेम्बरको पर्यटकीय सिजनमा सञ्चालन गर्ने गरी स्वीमिङ पुल, स्पा लगायतका सुविधाहरु थप्न लागेको सञ्चालक प्रधानले जानकारी दिए । शान्त वातावरणमा जंगलका गतिविधि रुचाउनेहरुका लागि होटल उपर्युक्त रहेको उनको दाबी छ ।
लाहुरे जीवनलाई बाई-बाई
नेपालमा अबसर छैन भनेर बिदेशीने वा बिदेशमा कमाएको पैसा नेपालमा लगानी गर्न डराउनेहरुका लागि गतिलो जवाफ हुन् संचालक प्रधान । लामो समय बेलायती सेनामा काम गरेका प्रधान नेपालमा अबसर देखेपछि पेन्सन नहुँदै जागिर छाडेर नेपाल आएका हुन् ।
चितवनमा उनी सफल होटल ब्यबसायीको सूचीमा पर्छन् । सात बर्षदेखि नारायणगढमा ‘सेन्ट्रल पाम्स होटल’ संचालन गरिरहेका छन् उनले ।

होटलमा २५ करोड रुपैयाँ लगानीमा बनेको यो होटलमा ५० वटा कोठा छन भने सेवा-सुविधाअनुसार २५ सयदेखि ४ हजार रुपैयाँसम्ममा रात बिताउन पाइन्छ ।
सेन्ट्रल पाम्स होटलमा स्वीमिङ पुल र स्पा समेत रहेको छ । बिजनेशको सिलसिलामा चितवन आउने व्यवसायी, कर्मचारी, यात्रुहरु यस होटलका ग्राहकहरु हुन् ।
मेघौली बन्दैछ लक्जरी रिसोर्ट हब
पछिल्लो समय मेघौली होटलका ठूला लगानीकर्ताको आकर्षण बनिरहेको छ । पोखरामा तारे होटल सञ्चालन गरिरहेको बाराही होटलले मेघौलीमा लक्जरी रिसोर्ट सञ्चालन गरिरहेको छ ।
उद्योगपति विनोद चौधरीले जिंक जर्नी होटल निर्माण गरिरहेका छन् । सात तारे स्तरको सेवा सुविधा उपलब्ध गराउने दाबी गरिएको रिसोर्टमा धनाढ्य वाइल्डलाइफ पारखीहरु भित्राउने लक्ष्य राखिएको छ ।
त्यस्तै, राजधानीको पाँचतारे होटल सांगि्रलाले पनि मेघौलीमा सुविधा सम्पन्न रिसोर्ट सञ्चालन गर्ने तयारी गरिरहेको छ । साराङ रिसोर्टका सञ्चालक प्रधानका अनुसार अधिकांश ठूला होटलहरुले मेघौलीमा जग्गा ओगटिसकेका छन् ।
  
