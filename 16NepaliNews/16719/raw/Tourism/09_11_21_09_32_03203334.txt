
१९ कात्तिक, पोखरा । सुन्दर नगरी पोखरामा लोकदोहारी क्षेत्रका कलाकारहरुले ‘दोहोरी साँझ’ सञ्चालनमा ल्याएका छन् । पृथ्विचोकबाट स्याङ्जातर्फको मोडमा अवस्थित ‘हाम्रो दोहोरी साँझ एन्ड रेष्टुरेन्ट’मा करिव ३० लाख रुपैयाँ लगानी रहेको बताइएको छ ।
पोखरालाई कार्यक्षेत्र बनाएर लोकदोहोरी क्षेत्रमा सक्रिय कृष्णा गुरुङ, शंकर विरही गुरुङ, घनश्याम रिजाल लगायतका गायकहरुले दोहोरी साँझमा लगानी गरेका छन् ।
दोहारी साँझमा एकै पटकमा सय जना लोकदोहोरी पारखी ग्राहकहरुलाई सेवा प्रदान गर्न सकिने सञ्चालक घनश्याम रिजालले अनलाइनखबरलाई बताए ।
चर्चित कलाकारको समुहले खोलेको हुँदा दोहोरी साँझले राम्रो व्यापार गर्ने अपेक्षा गरिएको छ । आफुहरुको दोहोरी साँझबाट पूर्ण पारिवारीक वातावरणमा गीत संगीतको मज्जा लिन पाइने रिजालले बताए ।
दोहोरी साँझमा हरेक दिन चर्चित कलाकारको प्रस्तुती रहने बताइएको छ । दैनिक रुपमा भने काजल गुरुङ, सविना गुरुङ लगायतका कलाकारको प्रस्तुती रहने छ ।
दोहोरी साँझमा आउने ग्राहकहरुलाई शत् प्रतिशत सुरक्षाको ग्यारेन्टी गरिएको रिजालले बताए । दोहोरी साँझमा एसीसहितको हल रहेका कारण ग्राहकहरुले चिसो मौसममा न्यानो र गर्मी मौसममा चिसो वातावरणको अनुभव लिन पाउनेछन् ।
दोहोरी साँझमा गाउने तथा बजाउने कलाकारलाई उचित सम्मान गर्नु पनि आफुहरुको उद्देश्य रहेको रिजालको भनाई थियो । पोखरामा सञ्चालित अन्य दोहोरी साँझको तुलनामा कर्मचारीहरुलाई बढी तलब दिएको उनले बताए ।
पोखराको मुटु पृथ्विचोकमा रहेका कारण यो दोहोरी साँझले ग्राहक पाउने अपेक्षा सञ्चालकहरुले गरेका छन् । दोहोरी साँझमा राष्ट्रिय स्तरका कलाकारहरुबाट पनि साँगितिक प्रस्तुती दिने बताइएको छ ।
