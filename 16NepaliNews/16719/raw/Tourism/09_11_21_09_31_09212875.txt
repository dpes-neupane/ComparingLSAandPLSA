

१५ मंसिर, काठमाडौं । त्रिशुली नदीमा बिहीबारदेखि सुरु भएको अन्तर्राष्ट्रिय हिमालयन हृवाइट वाट च्यालेन्ज सम्पन्न भएको छ । प्रतियोगिता नेपाल एशोसिएसन अफ र्‍याफ्टिङ एजेन्टस (नारा)ले आयोजना गरेको थियो ।
प्रतियोगितामा डाउन रिभररेस कायाकतर्फ प्रमोद गुरुङ, निमबहादुर मगर र सोमबहादुर मगर क्रमशः प्रथम, द्वितीय र तृतीय भएका छन् ।
त्यसैगरि, कायाक स्लालम तर्फमा माधव कटुवाल प्रथम, दितेश गुरुङ द्वितीय र अयोद्या प्रसाद कोचियाल तृतीय भएका छन् भने बोर्डर क्रस कायाकतर्फ निमबहादुर मगर प्रथम, अयोद्या प्रसाद कोचियाल द्वितीय र दीपक महर्जन तृतीय भएका छन् ।
कायाक फ्रि स्टाइलतर्फ सुभाष सेढाई प्रथम, प्रमोद गुरुङ द्वितीय र विकास गुरुङ तृतीय भएका छन् भने र्‍याफ्टिङ रेसमा प्याडल नेपाल प्रथम, एड्भाञ्चर र्‍याफ्ट द्वितीय र राइजिङ रिफर रनर टीम तृतीय भएका छन् ।
यस्तै, जुनियर कायाकतर्फ मिलन श्रेष्ठ प्रथम, कुशल गुरुङ द्वितीय र राज भुजेल तथा योगेन्द्र परियार तृतीय भएका छन् भने महिलातर्फ कायाकमा स्लामनी मन्टामेरी प्रथम, विरा द्वितीय, एलिजावेथ बारा तथा गोमा सुनुवार तृतीय भएका छन् ।
ओभरअल इभेन्टमा भने प्रथम निमबहादुर गुरुङ, द्वितीय माधव कटुवाल र तृतीय प्रमोद गुरुङ भएका छन् । लगातार ४ दिनसम्म चलेको प्रतियोगितामा राष्ट्रिय तथा अन्तर्राष्ट्रिय खेलाडिहरुको सहभागिता रहेको थियो ।
धादिङस्थित त्रिशूली नदीको मजिमटारदेखि फिस्लिङसम्मको १५ किलोमिटरको दुरीमा उक्त प्रतियोगिता गराइएको थियो । बिजयीहरुलाई पर्यटन सचिव सुरेशमान श्रेष्ठले पुरस्कार तथा प्रमाणपत्र प्रदान गरे ।
सचिव श्रेष्ठले नेपालमा खेल पर्यटनको ठूलो सम्भावना रहेको बताउँदै यसको विकासमा आफू र मन्त्रालय लागिपर्ने आश्वासन दिए । उनले खेल पर्यटनको विकासको लागि मन्त्रालयले राम्रै बजेटको व्यवस्था गर्ने र नीतिगत सुधार गर्नुपर्ने भए त्यसमा पनि आफू बाधक नबन्ने बताए ।
विजुलीका लागि विभिन्न नदीहरुमा बन्दै गरेको ड्यामले र्‍याफ्टिङ क्षेत्र मासिदै गएको गुनासो आफूकोमा आएको भन्दै यसको समाधानका लागि छिट्टै सरोकार राख्ने मन्त्रालयसँग छलफल गर्ने प्रतिबद्धता पनि जाहेर गरे ।
कार्यक्रममा नाराका अध्यक्ष चन्द्र दाहालले अवैधानिक रुपमा बढ्दै गएको र्‍याफ्टिङ व्यवसायलाई रोक्न सरकारी पहल आवश्यक भएको भन्दै नीतिगत सुधारका लागि जोड दिए । उनले सरकारले चासो नदिएसम्म कुनैपनि व्यवसाय नफस्टाउने भन्दै खेल पर्यटन प्रबर्द्धन गर्न पनि सरकारले नै महत्वपूर्ण भूमिका निर्वाह गर्नु बताए ।
नाराले हरेक वर्ष हृवाइट वाटर च्यालेन्ज गर्दै आएको छ ।
