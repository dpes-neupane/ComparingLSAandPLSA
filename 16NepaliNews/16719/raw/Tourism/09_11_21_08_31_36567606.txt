


२५ चैत, पोखरा । नेपाल पर्यटन बोर्ड पोखराको आयोजना र भिटोफ कास्को सहआयोजानमा शुक्रबारदेखि पोखरामा होमस्टे मार्ट सुरु भएको छ । दुई दिन सम्म चल्ने मार्टमा होमस्टेका बारेमा जानकारी दिनुका साथै होम स्टेको बर्तमान अवस्था र होमस्टेका प्रचारप्रसार  गरिने भएको छ ।होमस्टे सम्बन्धी जानकारी दिने लक्ष्यसहितको कार्यशाला गरिएको हो । कार्यशालामा गण्डकी र धौलागिरीका २४ वटा होमस्टेका सञ्चालकहरु सहभागी भएका छन् ।
नेपालको पर्यटन प्रवर्द्धनमा गाँउहरुको प्रमुख भूमिका रहेको बताउँदै  नेपाल पर्यटन बोर्डका बरिष्ठ अधिकृत एवम् होमस्टे मार्ट तथा कार्यशालाका संयोजक सुर्य थपलियाले भने-‘होम स्टेलाई अझ प्रभावकारी बनाउने योजनासहित कार्यशाला गरेका हौ ।’ यो कार्यक्रममा नेपालको पर्यटन क्षेत्रमा निकै प्रभाव पार्ने समेत बताए  ।
नेपालमा २०५७ मा स्याङजाको सिरुवारीबाट सुरु भएको होमस्टेको अहिले देशभर लहर छाएको छ । गण्डकी र धौलागिरीमा मात्रै अहिले ६५ वटा होम स्टे दर्तामा छन् । भने कास्कीमा मात्रै ३७ वटा रहेका छन् ।

कार्यशालामा होमस्टेको परिचय, चिनारीयुक्त ब्रोसर तथा प्याकेजका कार्यक्रम सार्वजनिक गरिएको छ । गाउँ गाउँमा पर्यटकका लैजान सके आर्थिक क्षेत्रमा सहयोग पुग्ने भिटोक कास्कीका अध्यक्ष तारानाथ पहारीले बताए ।

अन्नपूर्ण पदयात्रा क्षेत्रमा सम्भाव्य गाँउहरुमा होमस्टे सुरुवात भई विदेशी मात्रै नभई आन्तरिक पर्यटकको समेत आकर्षण बढ्दै गएको छ । कार्यशालाबाट ग्रामीण तथा पर्या-पर्यटनको विकास र विस्तारमा महत्वपूर्ण योगदान पुग्ने पहारीले बताए ।
पोखरा लेकसाइडबाट सारङगीको धुनसहित विभिन्न होमस्टेको सास्कृतिक कार्यक्रम देखाउँदै र्याली पर्यटन बोर्डको हलमा पुगेको थियो ।





