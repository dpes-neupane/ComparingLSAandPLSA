
९ असार, काठमाडौ । पूर्वअर्थमन्त्रीहरुले दाता सम्मेलनमार्फत नेपाल सरकारले नेपाल लगानी र पर्यटनको लागि सुरक्षित छ भन्ने सन्देश प्रवाह गर्न सक्नु पर्नेमा जोड दिएका छन् ।
रिपोर्टर्स क्लब नेपालले आयोजना गरेको साक्षात्कारमा पूर्वअर्थमन्त्री भरतमोहन अधिकारीले नेपाल लगानी र पर्यटनको लागि सुरक्षित छ भन्ने सन्देश सम्मेलनमार्फत दिन सक्नुपर्नेमा जोड दिदै अन्तर्राष्ट्रिय मानवताको सम्मेलन भएकोले यसमा माग्न सम्मेलन गरेको भनेर हिनता बोध गर्नु पर्ने आवश्यकता नभएको बताए ।
सम्मेलन अघिको पूर्वतयारी नपुगेको गुनासो गर्दै ६ खर्व ६६ अर्ब आवश्यकमध्ये नेपालले कति लगानी गर्ने भन्ने आउन नसकेकोमा अधिकारीले असन्तुष्टी पोखे ।
सम्मेलनबाट पुर्ननिर्माणको लागि अधिकतम आशा गरिएको भन्दै अहिले अनुदान र सफ्टलोनभन्दा बाहेक ऋण मिनाह माग्न नहुने अधिकारीको भनाई थियो ।
प्रधानमन्त्रीको अध्यक्षतामा पुर्ननिर्माण प्राधिकरण निर्माण हुन सकारात्मक भए पनि संसदलाई छलेर ल्याउन उचित नभएको दावी गर्दै प्राधिकरणमा मन्त्री र सचिवहरु राख्नु भन्दा प्राविधिक विज्ञहरु राख्नु पर्नेमा जोड दिए ।
अधिकारीले प्राधिकरणलाई स्रोत उठाउन सक्ने र आफै फाष्टट्रयाकबाट खर्च गर्न सक्ने स्वायत्त संरचना बनाउनु पर्ने सुझाव राख्दै तयारी गरेर निर्माण गरेको भए यसमार्फत उच्चस्तरीय प्रतिवद्धता आउन सक्ने सम्भावना औल्याए ।
अहिले भएको गल्तीलाई संसदबाट सच्याउनु पर्नेमा जोड दिदै दाता सम्मेलनको नाममा केवल माग्नेमात्र काम गर्न नहुने उनको तर्क थियो ।
पूर्वअर्थमन्त्री वषर्ामान पुन अनन्तले १६ बुँदे सम्झौतापछि संविधान बनाउँदै पुर्ननिर्माणमा गर्ने भन्ने प्रतिवद्धता आएकोले यसले विश्वास बढाउने दावी गर्दै दाता सम्मेलनको लागि तयारी भने पुरा हुन नसकेको गुनासो गरे ।
उनले सरकारका मन्त्रीहरुवीच तालमेल नहुँदा समस्या उत्पन्न हुन सक्ने आशंका ब्यक्त गर्दै सरकारले तयार पारेको क्षतिको तथ्याङ अपुरो रहेकेाले यसले पुर्ननिर्माणमा पनि समस्या ल्याउन सक्ने दावी गरे ।
‘सरकार सबै प्रभावित क्षेत्रमा नपुगेको कुराहरु आईरहेको छ । यसले पुर्ननिर्माणमा असर पार्न सक्छ ।’ पुनले भने । सम्मेलनबाट नेपाल सुरक्षित छ भन्ने सन्देश जान सक्ने भन्दै यसलाई त्यसको रुपमा पनि उपयोग गर्नु पर्ने उनको सुझाव छ ।
आफूहरुले दाता सम्मेलनको समर्थन गरे पनि यसको आवश्यकता परिभाषित, सिद्धान्त बनाउन नसक्दा अस्पष्ट भएको भन्दै पुनले पुर्ननिर्माण गर्दा नवनिर्माणलाई पनि जोड नदिए नेपालमा गरिबी बढ्ने र अर्थतन्त्र कमजोर हुने आशंका ब्यक्त गरे ।
‘यथास्थितिमा पुर्ननिर्माण गरेर नयाँ नेपाल बन्न सक्दैन ।’ उनले भने ।
दाता सम्मेलनअघि गहन छलफल हुन नसकेको कारण भोलीको दिनमा पुर्ननिर्माण र नवनिर्माणको स्वामित्व सरकारले नि नसक्ने ठोकुवा गर्दै सम्मेलनबाट अनुदान ल्याउनेमा केन्द्रीत हुनु पर्ने उनले बताए ।
उनले पुर्ननिर्माण प्राधिकरण क्याविनेट जस्तो भएको आरोप लगाउँदै सरकार नै रहेको प्राधिकरणले दाताहरुलाई विश्वास दिलाउन नसक्ने ठोकुवा गरे । प्रधानमन्त्री अध्यक्ष भए पनि अरुमा स्वतन्त्र विज्ञहरुलाई राख्नु पर्नेमा त्यसो हुन नसक्दा सरकार गंभिर छैन कि भन्ने पुनले शंका गरे ।
पूर्वअर्थमन्त्री डा. प्रकाश चन्द्र लोहनीले सरकारले प्रस्तुत गर्ने प्रतिवेदनबाटै दाता सम्मेलनमा छलफल सुरु हुने भएकोले सरकारले कसरी खर्च गर्छ र त्यसको संयन्त्रको विषयमा विश्वास दिलाउन सक्नु पर्ने धारणा राखे ।
उनले राजनीतिक स्थीरता भएको भागबण्डा नहुने मुलुकमा पुर्ननिर्माण सफल हुने उदाहरण प्रस्तुत गर्दै १६ बुँदे सम्झौताले हामी गर्न सक्छौ भन्ने आधार तयार पारेको बताए ।
आफ्नो योजनामा सरकारले स्वामित्व लिन नसके मुलुक विदेशको हातमा पर्न सक्ने सम्भावना ब्यक्त गर्दै नेपालमा कतिपय कामहरु विषयमा स्वमित्व विदेशीहरुलाई दिने प्रचलन रहेकेाले पुर्ननिर्माणको योजनामा समेत आंशका ब्यक्त गरे ।
प्रधानमन्त्रीकै नेतृत्वमा भए पनि पुर्ननिर्माण प्राधिकरण शसक्त हुनु पर्नेमा जोड दिदै नीति निर्माण गर्ने र काम गर्ने अधिकार सम्पन्न हुनु पर्नेमा जोड दिए।
पुर्ननिर्माणको खाका पेश गर्न सकने विश्वास दिलाउन सकिने भएपनि यसमा सरकार गंभिर नभएको दावी गर्दै जस लिने होडले मुलुकलाई राम्रो नगर्ने बताए ।
पूर्वअर्थमन्त्री शंकर कोइरालाले सम्मेलनले भुकम्पपछि नेपालको बारेमा जे जति नकारात्मक प्रचारहरु भएका थिए त्यसलाई हटाउँदै लगानी र पर्यटनमा सकारात्मक सन्देश फैलाउन सक्ने भएकोले सम्मेलनलाई सान्दर्भिक र सकारात्मक रहेको बताए ।
उनले योजना आयोगले बनाएको पीडिएनए राम्रो भएकोले यसले सहयोग लिने बाटो खोल्ने विश्वास ब्यक्त गर्दै यो सम्मेलनबाटै सबै रकम नउठ्ने भएकोले यस्ता सम्मेलनहरु गर्दै जानु पर्ने सुझाव दिए ।
‘यो सम्मेलनमा कतिपय देश, संघसस्था र सुभेच्छुकहरु आउँदैन त्यसैले उनीहरुलाई समेट्न फेरि यस्तो सम्मेलन गर्दै जानु पर्छ ।’ कोइरालाले भने ।
नेपालको कार्यान्वयन क्षमतामा प्रश्न उठाउने भएकोले यसको तयारी गरेर जानु पर्ने र पैसाको सदुपयोग, पारदर्शिता र उत्तरदायित्वको विषयमा स्पष्ट पार्नु पर्ने बताए ।
उनले खर्चको रिपोर्ट दिनु पर्ने र ब्यवस्थापनमा दाताहरुलाई सहभागि गराउनु पर्ने तर नेतृत्व भने सरकारले नै दिनु पर्नेमा जोड दिए ।
