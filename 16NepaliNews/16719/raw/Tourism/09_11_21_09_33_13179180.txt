

२९ साउन, काठमाडौं । भारतीय वायुसेवा स्पाइसजेटले बुधबारदेखि बागडोग्रा-काठमाडौं-बागडोग्रा उडान सुरु गरेको छ । स्पाइसले यो रुटमा पत्याउनै नसकिने गरी प्रतियात्रु १ सय ९९ रुपैयाँ प्रवर्द्धनात्मक भाडा दर निर्धारण गरेको छ । याे भाडादर कहिलेसम्म कायम रहने भन्ने जनाइएकाे छैन ।
स्पाइसजेट भारतको सस्तोमा उडान भर्ने वायुसेवा कम्पनी हो । स्पाइसले यस रुटमा साताको तीन दिन सोमबार, बुधबार र शुक्रबार उडान भर्ने जनाएको छ ।
‘काठमाडौं-बागडोग्रा-कलकत्ता रुटमा असाध्यै धेरै प्रतिक्रिया आउँदा हामी उत्साहित छौं, हाम्रो उडानबाट पर्यटनमा सहयोगमात्र नभई दुई देशबीच व्यापार प्रवर्द्धन गर्न पनि योगदान पुग्नेछ’ स्पाइसजेटका चिफ कमर्सियल अफिसर कानेश्वर अभिलीले भने ।
यसभन्दा अगाडी स्पाइसजेटले नयाँदिल्ली-काठमाडौं-नयाँदिल्ली उडान भर्दै आएको छ । स्पाइसजेटका अनुसार यस रुटमा गत तीन महिनामा ४६ हजार ७ सय यात्रुले यात्रा गरेका छन् । स्पाइसले २०६८ असोज तेस्रो हप्तादेखि काठमाडौंमा उडान सुरु गरेको थियो ।
स्पाइसजेटले दिएको जानकारी अनुसार कोलकत्ता-बागडोग्रा-काठमाडौं रुटका लागि ५ हजार २ सय ६० जनाले टिकट बुकिङ गरिसकेका छन् । स्पाइसजेटले कोलकत्ता-काठमाडौं ४ हजार २ सय ८९ भारु र काठमाडौं-कलकत्ता ५ हजार ७८ भारुमा यात्रुहरु उडाउने जनाएको छ ।
दुबै रुटमा ‘बोइङ ७३७ नेक्स्ट जेनेरेशन’ जहाजबाट उडान भर्ने स्पाइसजेटले जनाएको छ । नेपालमा स्पाइसजेटको जनरत सेल्स एजेन्ट जेनिथ ट्राभल रहेको छ । स्पाइसजेटले ५३ वटा जहाजबाट उडान भर्दै आएको छ ।
