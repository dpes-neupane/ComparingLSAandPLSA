

नविन अर्याल
२३ कात्तिक, काठमाडौं । आयल निगमले हवाई इन्धन उपलब्ध गराउन नसकेपछि सोमबार ५८ प्रतिशत आन्तरिक उडान रद्द गरिएको छ । सोमबार देशका विभिन्न स्थानमा ११८ उडान हुनुपर्नेमा ४९ वटामात्र उडान हुने भएका छन् ।
हवाई इन्धनको अभावले आइतबार करिव ३० प्रतिशत आन्तरिक उडान भएको थियो । आइतबारको तुलनामा सोमबार २० उडान थपिने देखिएको छ । आइतबार ३० वटामात्र उडान भएको वायुसेवा सञ्चालकले जानकारी दिएका छन् ।
नेपाल एयरलाइन्स (एनएसी)ले हवाई इन्धन आफै ल्याएको हुँदा उसको उडान प्रभावित भएको छैन् । दैनिक ७/८ वटा आन्तरिक उडान गर्दै आएको एनएसीले सोमबार पुरै उडान हुने जानकारी दिएको छ ।
नेपालमा राष्ट्रिय ध्वजाबाहक एनएसी सहित सिम्रिक एयरलाइन्स, बुद्ध एयर, गोमा एयर, यति एयरलाइन्स, तारा एयर, सौर्य एयरलाइन्सले आन्तरिक सेवा सञ्चालन गरिरहेका छन् । वायुसेवा सञ्चालकलाई आयल निगमले सोमबार ५० प्रतिशतसम्म इन्धन उपलब्ध गराउन सक्ने बताएको थियो ।
निजी बायुसेवा कम्पनी भने ३० देखि ३५ प्रतिशतमात्र इन्धन उपलब्ध गराउने आश्वासन दिएको छ। त्रिभुवन विमानस्थल डोमेष्टिक इन्चार्ज उत्सव खरेलका अनुसार आयल निगमले जहाज र हेलिकप्टरलाई गरी ३० हजार लिटर इन्धन बाँड्ने बताएको छ
हवाई इन्धन अभावले निजी वायुसेवा कम्पनी प्रभावित भएका छन् । सोमबार निजी वायुसेवा कम्पनीका १११ उडान हुनुपर्नेमा जम्मा ४२ वटामात्र उडान हुने सञ्चालकहरुले बताएका छन् । निजी कम्पनीका ६२.१६ प्रतिशत उडान रद्द भएका छन् ।
एनएसीले प्रतिवद्धता अनुसार इन्धन नल्याइदिँदा इन्धनको अभाव यथावत रहेको आयल निगम हवाई इन्धन डिपो प्रमुख प्रदीप यादवले बताए । यादवले सोमबार आन्तरिक उडानलाई ७५ प्रतिशत इन्धन उपलब्ध गराउने अनलाइनखबरसँग दाबी गरे । अहिले आन्तरिक उडानमा ६० हजार लिटरको हाराहारीमा इन्धन खपत हुँदै आएको छ ।
तर, निजी बायुसेवा कम्पनी भने ३० देखि ३५ प्रतिशतमात्र इन्धन उपलब्ध गराउने आश्वासन दिएको बताउँछन् । त्रिभुवन विमानस्थल डोमेष्टिक इन्चार्ज उत्सव खरेलका अनुसार आयल निगमले जहाज र हेलिकप्टरलाई गरी ३० हजार लिटर इन्धन बाँड्ने बताएको छ । उनी आइतबार दिउँसो निगम र वायुसेवा सञ्चालक संघबीच त्रिभुवन विमानस्थलमा भएको छलफलमा सहभागी थिए ।
आयल निगमले इन्धन अभाव हुनुमा एनएसीलाई दोषी देखाएको छ । आन्तरिक उडान नियमित गर्नका लागि एनएसीले दैनिक ४ उडान गरी इन्धन बोकिदिने सहमति गरेपनि सोही अनुसार काम नगरेको आयल निगमको आरोप छ ।
गत शुक्रबार सरोकारवाला निकायबीच भएको बैठकमा पनि एनएसीले दैनिक ३ वटा कार्गो उडान गरी इन्धन ल्याइदिने प्रतिवद्धता जनाएको थियो । तर, शनिबार र आइतबार एनएसीले २/२ वटामात्र कार्गो उडान गरी इन्धन ल्याएको छ ।
एकपटकमा एनएसीको जहाजले २२ हजार लिटर इन्धन ल्याउन सक्छ । मंगलबार र बुधबार ३/३ वटा उडान गरी इन्धन बोकिदिने एनएसीका प्रवक्ता रामहरि शर्माले जानकारी दिए ।
निगमले दैनिक ३ वटा उडान गरी इन्धन ल्याइदिएमा माउन्टेन फ्लाइट बाहेकका उडान नियमित सुचारु गर्न सहज हुने यादव बताउँछन् ।
यस्तो छ उडान
नेपाल एयरलाइन्स
सोमबार एनएसीका नियमित उडान सबै हुनेछन् । एनएसीले सोमबार विभिन्न गन्तव्यमा ७ वटा उडान भर्नेछ ।
सिम्रिक एयर

सिम्रिक एयरलाइन्सका सोमबार १८ मध्ये ८ वटामात्र उडान हुने कम्पनीका बजार प्रबन्धक प्रज्वल थापाले जानकारी दिए । पोखरामा ५ वटामध्ये ३ वटा उडान हुनेछन भने लुक्लामा तीनमध्ये सबै उडान हुनेछ । लुक्लामा तीन उडान गर्दै आएकोमा सोमबार सबै उडान हुने उनले बताए ।
यसैगरी, सिमि्रकले भैरहवामा दैनिक एउटा उडान गर्दै आएकोमा सोमबार उक्त उडान जारी रहने बताएको छ । पोखरा जोमसोमका चारवटै उडान रद्द गरिएको छ भने माउन्टेन फ्लाइट तीनमध्ये एउटामात्र हुनेछ ।
बुद्ध एयर

इन्धन अभावका कारण बुद्ध एयरले सोमबार ९ वटामात्र उडान भर्ने कम्पनीका वरिष्ठ प्रबन्धक रुपेश जोशीले जानकारी दिए । बुद्धले माउन्टेन सहित दैनिक ३० वटाको हाराहारीमा नियमित उडान गर्दै आएको थियो ।
बुद्ध एयरले सोमबार विराटनगरमा दुईवटा, भद्रपुरमा २ वटा, नेपालगञ्ज, भैरहवा र धनगढीमा १/१ वटा र पोखरामा २ वटा उडान भर्ने तालिका बनाएको छ । ‘आयल निगमले १२ हजार लिटर इन्धन दिन्छु भनेको छ, हामीलाई ३० हजार लिटर चाहिन्छ’ जोशीले भने- ‘आयल निगमले दिएको इन्धनले ३० देखि ३५ प्रतिशत उडान हुन्छ ।’
यति एयर

यतिले सोमबारका २५ उडानलाई घटाएर ८ वटामा झारेको कम्पनीका बजार प्रबन्धक भीमराज राईले जानकारी दिए । यतिले पोखरामा ५ वटामध्ये २ उडान गर्नेछ भने तीन माउन्टेन फ्लाइटमध्ये एउटा, भद्रपुर, भरतपुर र भैरहवाका २/२ उडानमध्ये १/१ वटा र विराटनगरका ४ उडानमध्ये २ वटामात्र गर्ने बताएको छ । यसको अलवा तुम्लिङटार १, नेपालगञ्ज १, धनगढी १ पनि इन्धन अभावले रद्द गरिएको राईले जानकारी दिए ।
तारा एयर

दुर्गम क्षेत्रमा उडान गरिरहेको तारा एयरले सोमबार २२ मध्ये ११ वटा उडान भर्ने जनाएको छ । ताराले लुक्लामा १२ वटामध्ये १० वटा उडान गर्नेछ । लामिडाँडामा तीनमध्ये २ उडान गर्नेछ ।
ताराले पोखरा जोमसोमका छवटै उडान रद्द गरेको छ भने फाप्लुको एउटा उडान पनि रद्द गरेको जनाएको छ । ताराले सोमबार ५० प्रतिशत उडान भर्नेछ ।
गोमा

गोमाले सोमबार १२ वटा उडानमध्ये ४ वटामात्र गर्ने कम्पनीका प्रबन्धक रञ्जन भट्टराईले जानकारी दिए । गोमाले लुक्लाका ६ उडानमध्ये ३ वटामात्र गर्ने भएको छ । फाप्लुमा दुई उडानमध्ये एउटामात्र गर्नेछ भने सुर्खेत/दाङ, ताप्लेजुङ, तुम्लिङटर र खानी डाँडाका सबै उडान रद्द गरेको छ ।
सौर्य एयर

सौर्य एयरलाइन्सले विराटनगर र भद्रपुरमा १/१ वटा गरी दुईवटा उडान गर्ने छ । एउटा जहाजमार्फत सेवा सञ्चालन गरिरहेको सौर्यले यी ठाउँमा २/२ उडान भर्दै आएको थियो । सौर्यले आइतबार विराटनगरमा एउटामात्र उडान भरेको थियो ।
यस्तो छ उडान तालिका



एयरलाइन्स
कुल उडान संख्या
उडान
रद्द


नेपाल एयरलाइन्स
७
७
–


सिम्रिक एयर
१८
८
१०


बुद्ध एयर
३०
९
२१


यति एयरलाइन्स
२५
८
१७


गोमा एयर
१२
४
८


तारा एयर
२२
११
११


सौर्य एयर
४
२
२


कुल
११८
४९
६९


प्रतिशत

४१.५२
५८.४७



