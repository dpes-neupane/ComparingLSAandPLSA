

२० कात्तिक, काठमाडौं । आन्तरिक उडान नै बन्द हुने अवस्था आएपछि नेपाल वायुसेवा निगम एयर लिफि्टङ गरेर हवाइ इन्धनको आपूर्ति बढाउन सहमत भएको छ । यसले आन्तरिक उडान नै ठप्प हुने खतरा केही दिनका लागि टरेको छ ।
हवाइ इन्धनको मौज्दात सकिएर आन्तरिक उडान आइतबारदेखि बन्द हुने अवस्था आएको समाचार अनलाइनखबरले प्रकाशित गरेको थियो ।
आन्तरिक उडान नै बन्द हुन लागेको खबरपछि बाणिज्य तथा आपूर्ति मन्त्रालयमा बिहीबार साँझ नै आकस्मिक बैठक बोलाएको छ ।बैठकमा पर्यटनमन्त्री आनन्द पोखरेल, आपूर्ति मन्त्री गणेशमान पुन, आयल निगमका कार्यकारी निर्देशक गोपालबहादुर खड्का र वायुसेवा निगमका महाप्रवन्धक सुगतरत्न कंसाकार लगायतको सहभागिता रहेको बैठकमा नेपाल वायुसेवा निगमले हवाइ इन्धनको आपूर्ति बढाउन सहमति जनाएको छ ।
भारतको अघोषित नाकाबन्दीका कारण इन्धनको चरम अभाव भएपछि नेपाल वायुसेवा निगमले कोलकत्ताबाट एयर लिफि्टङ गरेर हवाइ इन्धनको आपूर्ति गर्दै आएको थियो ।
तर, पछिल्लो समय आयल नियमले वायुसेवा निगमको सट्टा अन्य कम्पनीलाई आपूर्ति गर्न अनुमति दिएपछि दुई सकारी निकायबीच असमझदारी बढेको थियो । जसले इन्धन आपूर्ति प्रभावित भएको छ ।
शुक्रबारको समझदारीपछि अब इन्धनको आपूर्ति सहज हुने र आन्तरिक उडान रोक्ने निर्णय स्थगित गरिएको आयल निगमका हवाइ इन्धन डिपो प्रमुख प्रदीप यादवले अनलाइनखबरलाई जानकारी दिए ।
उनका अनुसार वायुसेवा निगमले भोलि शनिबारदेखि दैनिक ३ वटा उडानमार्फत हवाई इन्धन ल्याउने सहमति जनाएको छ ।
निगमको विमानले अब एउटा उडानमा कोलकत्ताबाट २२ हजार लिटर अर्थात दैनिक ६६ हजार लिटर इन्धन ढुवानी गर्नेछ । यसबाट आन्तरिक उडान सुचारु राख्न सकिने आयल निगमका हवाई इन्धन डिपो प्रमुख यादवले बताए ।
