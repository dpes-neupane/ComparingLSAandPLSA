

नविन अर्याल
२४ चैत, काठमाडौं । आगामी मंसिरसम्म पहिलो वाइडबडी जहाज ल्याउने नेपाल वायुसेवा निगम (नेवानी) को योजना अबरुद्ध भएको छ । निगमले आफुसँग भएका दुईवटा एयरबस ३२० न्यारोबडी विमान पूर्ण क्षमतामा उडाउन नसकेपछि ठूला जहाज किन्ने प्रकृयामा धक्का लागेको हो ।
गत मागमा निगमले  तीन वर्षे महत्वाकांक्षी सुधार कार्ययोजना सार्वजनिक गरेको थियो । कार्ययोजनाको प्राथमिकतामा व्यवस्थापन सुधार र दुईवटा वाइडबडी जहाज भित्राउने भनिएको थियो । तर, निगमसँग भएका विमान पूर्ण क्षमतामा नउडेसम्म वाइडबडी खरिद गर्ने प्रकृया अगाडि नबढ्ने पर्यटन सचिव प्रेम राईले अनलाइनखबसँग बताए ।
‘न्यारोबडी विमान दैनिक १४ घण्टासम्म उड्नुपर्छ, तर निगमले ७ देखि ८ घण्टामात्र उडाइरहेको छ’ उनले भने- ‘कम्तीमा १२ घण्टा एयरबस उड्न थालेपछि बल्ल वाइडबडी किन्ने प्रकृया अगाडि बढ्छ ।’
भइरहेका जहाज कति घण्टा उडिरहेका छन्, नाफा-घाटा के भइरहेको छ, नयाँ ल्याएर उडाउन सकिन्छ कि सकिदैन, पाइलट तथा क्याविन क्रुहरुको व्यवस्था कस्तो छ जस्ता विषय महत्वपूर्ण हुने सचिव राईको भनाई छ । उल्लेखित कुराहरु पुरा नहुँदासम्म वाइडबडी जहाज खरिद गर्ने प्रकृया अगाडि नबढ्ने उनले जानकारी दिए ।
पर्यटन सचिव निगम सञ्चालक समितिको अध्यक्ष रहने व्यवस्था छ । जहाज ल्याएर उडान  भर्न नसके त्यसको जिम्मेवारी आफुले पनि लिनुपर्ने सचिव राई बताउछन् ।
तीन वर्षे सुधार योजनाअनुसार वाइडबडी विमान खरिदको लागि आवश्यक पर्ने रकम व्यवस्था गर्न सहुलियत ऋण उपलब्ध गराउन यही फागुन मसान्तसम्म अन्तिम निर्णय भइसक्नुपर्ने थियो । अहिले २६ अर्ब ऋणको प्रस्ताव अर्थमन्त्रालयमा रोकिएको छ ।
महाप्रवन्धक भन्छन्ः ढिलोचाँडो हुन्छ
दुईवटा वाइडबडी विमान खरिदका लागि बोलपत्र फागुन मसान्तसम्म तयार गरी सञ्चालक समितिमा छलफल गरेर वैशाखभित्र बोलपत्र आहृवान गरिसक्ने कार्ययोजनामा उल्लेख छ । बोलपत्र करिव-करिव तयार भइसकेको निगमका महाप्रबन्धक सुगतरत्न कंशाकारले बताए । बोलपत्र अर्को हप्ताभित्र बोर्डमा जाने बताउँदै उनले भने, ‘काम गर्दै जाँदा १/२ हप्ता ढिलो-चाँडो हुनु स्वभाविक हो ।’
तर, निगमले वैशाखभित्र न्यारोबडी एयरबस १२ घण्टा उडाउन नसक्ने हुँदा तोकिएको समयमा बोलपत्र आहृवान नहुने निश्चित छ । महाप्रबन्धक कंशाकार भइरहेका एयरबस १०/१२ घण्टा उडानका लागि अझै ४/५ महिना लाग्ने स्वीकार गर्छन् ।
‘दुबई र ग्वाञ्झाओमा उडान भर्न प्रकृया अगाडि बढिरहेको छ । अबको ४/५ महिनाभित्रमा दुबै गन्तव्यमा उडान सुरु हुन्छ,’ महाप्रबन्धक कंसाकारले भने- ‘अहिले प्रकृया सुरु गरे पनि वाइडबडी जहाज ल्याउन ९ देखि १२ महिना लाग्छ, सो अवधिमा हामीले तोकिएका सबै सर्त पुरा गरिसक्छौं ।’
दुबई, ग्वाञ्झाओ लगायतका शहरमा उडान सुरु गर्न चाहिने अनुमति, ल्यान्डिङ स्लट, डिजिनेट लगायतको व्यवस्था गर्ने काम भइरहेको महाप्रवन्धक कंसाकारले जानकारी दिए । मानव संशाधन व्यवस्थापन पनि प्रकृयागत रुपमा मिलाउँदै जाने उनको भनाई छ ।
निगम मानव संसाधन व्यवस्थापन र पूर्ण क्षमतामा जहाज उडाउने कार्यमा लागिपरेको हुँदा यसैलाई कारण देखाएर वाइडबडी जहाज खरिद गर्ने प्रकृया रोक्न नहुने महाप्रबन्धक कंशाकारले बताए ।
निगमको हेलचेक्र्याई: मन्त्री
पर्यटन सचिव आनन्दप्रसाद पोखरेलले निगममा व्यवस्थापनको हेलचेक्राईंका कारण कार्ययोजना अनुसार काम हुन नसकेको आरोप लगाएका छन् । समयसीमा तोकेर बनाइएको सुधार कार्ययोजनाअनुसार काम भइरहेको छ वा छैन भनेर छिट्टै निगममा अनुगमन गर्न लागेको उनले बताए ।
‘वाइडबडी किन्न भिजनसहित आउनुपर्‍यो, एक्सन प्लान चाहियो,’ मन्त्री पोखरेलले भने- ‘जहाज किनेर मात्र हुँदैन, त्यसलाई नउडाउँदासम्म फाइदा हुने होइन । त्यसैले भइरहेका जहाज १०/१२ घण्टासम्म नउडेसम्म ठूलो जहाज ल्याउनु उपयुक्त छैन ।’
घडीको सुईसँग चल्ने व्यवस्थापन भएमा पैसाको कारण जहाज खरिद गर्ने प्रकृया नरोकिने मन्त्री पोखरेलको भनाई छ । ‘आर्थिक प्रस्ताव पास हुनका लागि पनि आधार त हुनुपर्‍यो नी’ उनले भने ।
निगममा देखिएको सबैभन्दा ठूलो समस्या भनेको मानव संसाधन व्यवस्थापन हो । आवश्यक पाइलट र क्याविन क्रुहरु नहुँदा जहाजलाई पूर्ण क्षमतामा उडाउन नसकिएको निगमको गूनासो छ ।
यता सचिव राई भने अहिलेको व्यवस्थापनले राम्रोसँग काम गर्न नसकेमा रणनीतिक साझेदार भित्र्याउने प्रक्रियातिर लाग्नुपर्ने बताउछन् । ‘निगम व्यवस्थापनले तोकिएको समयभित्र पूर्ण क्षमतामा जहाज उडायो, मानव सशांधन व्यवस्थापन गर्‍यो, नियमित सुधारका कामहरु गर्‍यो, संस्थालाई नाफामा लैजान सक्यो भने ठिकै छ, अन्यथा साझेदार खोजेर भए पनि राष्ट्रिय ध्वजावाहकलाई प्रतिस्पर्धी बनाउनुपर्छ,’ उनले भने ।
निगमको व्यवस्थापनमा रणनीतिक साझेदार भित्र्याउने प्रकृया अगाडि बढिसके पनि तत्कालका लागि रोकिएको थियो । व्यवस्थापकले काम गर्न नसकेमा साझेदार भित्र्याउनुको विकल्प नरहने सचिव राईको भनाई छ ।
 
के छ निगमको योजना ?
तीनवर्षे सुधार कार्ययोजनाअनुसार अर्को वर्षको मंसिर महिनाभित्र पहिलो वाइडबडी जहाज भित्र्याउने लक्ष्य राखिएको छ । दोस्रो वाइडबडी जहाज माघ महिनाभित्र भित्राउने लक्ष्य छ । साथै, थप दुईवटा न्यारोबडी जहाज खरिद गर्नका लागि प्रकृया अगाडि बढाउने पनि कार्ययोजनामा उल्लेख छ ।
आवश्यक सम्पूर्ण प्रकृया पुरा गरी २०७३ जेठसम्म थप दुईवटा न्यारोबडी जहाज खरिद गर्ने बोलपत्र तयार गरी साउनसम्म बोलपत्र आहृवान गर्ने लक्ष्य राखिएको छ । पहिलो न्यारोबडी जहाज २०७४ असारसम्म र दोस्रो न्यारोबडी जहाज कार्तिकसम्म ल्याइसक्ने बताइएको छ ।
यसैगरी आन्तरिक उडानका लागि चीनबाट आउने ४ वटा विमानसहित थप विमानहरु खरिद गर्न प्रकृया अगाडि बढाउने योजना थियो । साथै, विमानस्थल नभएका ठाउँमा हवाई सेवा पुर्‍याउनका लागि हेलिकप्टर किन्ने निगमको योजना छ ।
निगमले वाइडबडी विमान थपेपछि कोरिया, जापान, सिंगापुर ट्राञ्जिट बनाएर अष्ट्रेलिया, लन्डन उडान भर्ने योजना बनाएको छ । थप दुइवटा न्यारोबडी थपेर चीनका विभिन्न ६ शहर र भारतीय शहरहरुमा सेवा विस्तार गर्ने योजना छ ।
निगमसँग कति छन् जहाज ?
अहिले निगमसँग आन्तरिक र अन्तर्राष्ट्रिय उडानका लागि ४/४ वटा जहाज रहेका छन् । अन्तर्राष्ट्रिय उडानका लागि १९० सिट क्षमताका दुईवटा बोइङ ७५७ र १५८ सिट क्षमताका दुईवटा एयरबस ३२० विमान रहेका छन् ।
अहिले यी विमानले भारतको दिल्ली, बैंग्लोर, मुम्बई, थाइल्यान्ड, मलेसिया, कतार र हङकङ उडान भरिरहेका छन् । छिट्टै दुबई र चीनको ग्वाञ्झाओमा पनि उडान विस्तार हुँदैछ ।
यसैगरी आन्तरिक उडानका लागि ५६ सिट क्षमताको एउटा एमए ६० जहाज र १८ सिट क्षमताको वाई १२ ई र दुईवटा ट्वीनअटर विमान रहेका छन् ।
