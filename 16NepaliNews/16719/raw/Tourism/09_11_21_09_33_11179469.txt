
३० साउन, काठमाडौं । अविरल वर्षाको कारण त्रिभुवन अन्तर्राष्ट्रिय विमानस्थलबाट हुने आन्तरिक उडान प्रभावित भएका छन् । बिहीबार अधिकांश उडान प्रभावित भएकोमा आज पनि लगतार परेको पानीले उडान प्रभावित हुने शंकेत देखाएको छ ।
लगातार भएको वर्षाको कारण अधिकांश पर्यटकीय र दुर्गम गन्तव्यका उडान प्रभावित भएका हुन् । यस्तै वर्षाको कारण  पोखरा, विराटनगर, सिमरा, भरतपुर, नेपालगन्ज, धनगढी, भद्रपुरलगायतका गन्तव्यका उडान पनि आंशिक  प्रभावित भएको छ ।
धावनमार्गमा अत्याधिक पानी परेको र ‘भिजीविलिटी’समेत नभएका कारण निजी सेवा प्रदायकले दुर्गमका गन्तव्यमा उडान नगरेको त्रिभुवन अन्तर्राष्ट्रिय विमानस्थलको आन्तरिक विमानस्थल कार्यालयले जानकारी दिएको छ ।
बिहीबार नेपाल वायु सेवा निगमले सुगम गन्तव्यमा उडान गरेको, निजी सेवा प्रदायक बुद्ध र यति एयरले दिउँसो भैरहवा र नेपालगन्ज उडान गरेपनि अन्य स्थानमा भने उडान गरेका छैनन् ।
आन्तरिक उडान हुन नसक्दा विमानस्थलको आन्तरिक कक्षमा यात्रुको ठूलो भीड लागेको थियो । सामान्यतया हिमाली दृश्यावलोकनको उडान विहान ६.०० बजे नै हुने गर्दछ । बिहीबार ती कुनै पनि उडान हुन नसकेको र अन्य दुर्गम स्थानको सबै उडान प्रभावित भएको हो ।
विमानस्थलबाट आन्तरिक गन्तव्यमा दैनिक एकसयभन्दा बढी उडान हुने गरेको छ । निगमका प्रवक्ता सरोज कसजुले बिहीबार एम ६० जहाजले भैरहवा र विराटनगर उडान गरेको जानकारी दिदै नेपालगन्जबाट कर्णाली अञ्चलमा हुने उडान भने रोकिएको बताए ।
टिवनअटर जहाजबाट कर्णालीको जुम्ला, हुम्ला र डोल्पामा हुने उडान वषर्ाका कारण हुन नसकेपछि काठमाडौँ फर्किएको उनले जानकारी दिए । रासस
