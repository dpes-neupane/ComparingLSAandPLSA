

९ फागुन, काठमाडौं । नेपाल वायुसेवा निगमले सोमबारबाट नयाँ चिनियाँ विमानमार्फत पनि हवाइ सेवा सुरु गर्दैछ । चीनले सहुलियत ऋण दिएको दुई एमए ६० (फेवा) र वाइ १२ ई (गौंथली) नयाँ विमानले आजबाट सेवा थाल्न लागेका हुन् ।
दुबै विमानले दैनिक ३ रुटमा ६ वटा उडान भर्नेछन् । निगमले पुरानै हवाइ रुटमा विमान उडाउने गरी तालिका तय गरेको छ ।
महत्वपूर्ण रुटमा अन्य कम्पनीसँगको प्रतिस्पर्धामा बलियो हुन निगमले धेरै यात्रु हुने रुटमा यी नयाँ विमानलाई केन्दि्रत गरेको छ ।
५६ सिट क्षमताको नयाँ एमए-६० ले काठमाडौं-विराटनगर-काठमाडौं र काठमाडौं-धनगढी-काठमाडौं रुटमा दैनिक रुपमा उडान भर्नेछ ।
काठमाडौं-भद्रपुर-काठमाडौं रुटमा आइतबार, सोमबार, बुधबार र शुक्रबार उडान गर्ने निगमको तालिका तय भएको छ ।मंगलबार, बिहीवार र शनिबार काठमाडौ-भैरहवा-काठमाडौं उडान हुनेछ । एमए-६० ले महिनाभर १ सय ५ घण्टा उडान गर्ने निगमले जनाएको छ ।
वाइ १२-ई विमानले नियमित रुपमा काठमाडौं-पोखरा-काठमाडौं र काठमाडौं-नेपालगञ्ज-काठमाडौं उडान भर्नेछ । आइतबार, सोमबार, बुधबार र शुक्रबार काठमाडौं-भैरहवा-काठमाडौं रुटमा विमान उड्नेछ ।
वाइ-१२ ईले मंगलबार, बिहीवार र शनिबार काठमाडौं-सिमरा-काठमाडौं उडान गर्नेछ । वाइ १२ ले मासिक १ सय १४ घण्टा उडान सेवा दिने निगमले जनाएको छ ।
यो सँगै अब निगमले ९ वटा विमानमार्फत आन्तरिक उडान भर्नेछ । नयाँ विमानले सेवा थालेपछि आन्तरिक हवाइ सेवा बजारमा निगमको उपस्थिति थप बलियो हुनेछ ।
