


२५ जेठ, काठमाडौं । मजदुर समस्या देखाउँदै बन्द गरिएको केएफसी र पिज्जा हट रेष्टुरेन्ट तत्कालै खोल्न मजदुरहरुले माग गरेका छन् । बहुराष्ट्रिय कम्पनी देवयानी इन्टरनेशनलले नेपालमा सञ्चालित केएफसी र पिज्जा हट रेष्टुरेन्ट वैशाख ३० गतेदेखि अनिश्चितकालिन बन्द गरेको छ ।
अखिल नेपाल क्रान्तिकारी होटल तथा रेष्टुराँ मजदुर संघले सोमबार राजधानीमा पत्रकार सम्मेलन गरी रेष्टुरेन्ट तत्काल सञ्चालन गर्न व्यवस्थापन पक्षसँग आग्रह गरेको हो । व्यवस्थापकले मुलुकको प्रचलित श्रम ऐन नियमअनुसार बीना सूचना प्रकृया नै पुरा नगरी आफुखुसी रेष्टुरेन्टहरु बन्द गरेको मजदुर संघको आरोप छ ।
विनाशकारी भूकम्पपछि सम्पूर्ण नेपालीलाई आहात बनाइरहेको बेलामा मजदुरप्रति सहानुभुति प्रकट गर्नुको साटो उल्टै तनाब दिन कानुन विपरित कम्पनी बन्दको घोषणा गर्नु गैर जिम्मेवारीपूर्ण काम भएको संघले बताएको छ ।
संघले तत्काल दरबारमार्गमा सञ्चालित केएफसी तथा पिज्जा हट र थापाथलीमा सञ्चालित केएफसी र पीएचडी तत्काल खोलेर काम गर्ने वातावरण सिर्जना गर्न माग गरेको छ ।
