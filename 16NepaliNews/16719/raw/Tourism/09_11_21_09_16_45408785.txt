

सलमान खान
१८ चैत, भैरहवा । नयाँ बर्ष २०७३ लाई स्वागत गर्दै भैरहवामा चैत्र ३० गते ‘सिद्धार्थ फुड फेस्टिवल’ आयोजना हुने भएको छ । सिद्धार्थ उद्योग वाणिज्य संघ र सिद्धार्थ होटल एशोसियसनले यस्तो फेस्टिवल आयोजना गर्न लागेको हो ।
‘भैरहवा जाऔं, सडकमा खाऔं, सडकमै रमाऔं’ भन्ने नारासहित एक दिने फुड फेष्टिवल आयोजना हुन लागेको संघका कार्यबाहक अध्यक्ष डा. शान्त कुमार शर्माले बताए । महोत्वसमा बिभिन्न जातजातिका खानाका परिकार पस्किने बताइएको छ ।
फुड फेस्टिबलमा आन्तरीक, भारतीय र तेस्रो मुलुकका पर्यटक भित्राउने लक्ष्य रहेको सिद्धार्थ होटल एशोसियसन (सान)का अध्यक्ष चन्द्र प्रकाश श्रेष्ठले बताए ।
भैरहवाको मुख्य बजार मानिने मिलन चोक, बैंकरोड, पूर्व देबकोटा चोकदेखि आँखा अस्पतालसम्म आधार मानेर सडक तथा खाना महोत्सव आयोजना गर्न लागेको बताइएको छ ।
फेस्टीवलमा बिभिन्न जातजातिहरु नेवार, मगर, गुरुङ, थकाली, मारवाडी, थारु, बंगाली, मुस्लिम लगायतले सामुदायले तयार गरेका परिकाका साथै इन्डियन, चाइनिज, जापानीज, युरोपियन, थाई मुलुकका खानाहरु गरी ४० भन्दा बढी स्टलहरु रहने महोत्सवका संयोजक गोबिन्द ज्ञवालीले बताए ।
महोत्सव भव्य भैरहवा र लुम्बिनी क्षेत्रका होटल व्यवसायी, सिद्धार्थ एसोसियसन अफ ट्राभल्स एजेन्ट (साटा) लगायत बिभिन्न सरकारी तथा गैरसरकारी निकायसँग समन्वय गरिएको साटाका अध्यक्ष सागर अधिकारीले बताए ।
महोत्सवलाई आकर्षक बनाउन बिभिन्न जातजातिको सस्कृती झल्कने सांस्कृतिक कार्यक्रम, राष्ट्रिय तथा स्थानिय कलाकारहरुको सांगितिक कार्यक्रम, बिभिन्न डिजेहरुको प्रस्तुती डिजे शो, हट एअर बेलुन शो समेत आयोजना हुने आयोजकले जनाएको छ । कार्यक्रममा सहभागी हुन कुनै पनि प्रबेश शुल्क लाग्ने छैन ।
