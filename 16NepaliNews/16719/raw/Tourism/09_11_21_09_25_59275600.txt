
२७ वैशाख, काठमाडौं । राजधानी तथा पोखरामा सञ्चालित पाँचतारे होटलहरु महाभूकम्पपनि खालीजस्तै देखिन थालेका छन् । भूकम्पपछि विदेशी पर्यटकले नेपाल भ्रमण रद्द गरेपछि ठूला होटल खाली हुन थालेका हुन् ।

काठमाडौं र पोखरामा १० वटा पाँचतारे होटल छन् । यी होटलका अधिकांश ग्राहकहरु विदेशी पर्यटक हुन् । अहिले भारत, चीन तथा अन्य मुलुकबाट आएका उद्धार तथा राहत टोली र विदेशी पत्रकारहरु होटलका ग्राहक बनेका छन् । विस्तारै उनीहरु फर्किने क्रमसँगै होटलहरु खाली हुन थालेको व्यवसायी बताउँछन् ।
‘तत्कालका लागि होटलहरु विदेशी उद्धार टोली र विदेशी पत्रकारका भरमा चलेका छन्’ होटल संघ नेपाल (हान)का महासचिव विनायक शाहले भने- ‘भ्रमणमा आउने सबै पर्यटकले आफ्नो भ्रमण क्यान्सिल गरिसकेका छन् ।’
यो सयमा पाँचतारे होटलहरु  ६०/७० प्रतिशत भरिने गरेका थिए । विदेशी उद्धार टोली आउँदा सुरुमा होटलको अकुपेन्सी दर ८० प्रतिशतसम्म पुगे पनि केही दिनभित्रै १०/१२ प्रतिशतमा झर्ने देखिएको छ ।
कुन होटलको अवस्था कस्तो ?
भूकम्पपछि अहिले सबै पाँचतारे होटलहरु सञ्चालनमा आइसकेका छन् । सबैभन्दा पछि ताहाचलस्थित सोल्टी क्राउन प्लाजा वैशाख २२ गतेमात्रै सञ्चालनमा आएको हो । भूकम्पपछि प्राविधिक टोलीले होटल निरीक्षण गरेर ‘ओके’ भनेपछि तारे होटलहरु सञ्चालन गरेको हान महासचिव शाहले बताए ।
विदेशी बहुराष्ट्रिय कम्पनीले सञ्चालन गरेका होटलहरु उतैबाट प्राविधिक टोली आएर निरीक्षण गरेपश्चात सञ्चालनमा आउँछन् । सोल्टी क्राउन प्लाजा, हायत रिजेन्सी होटल, र्‍याडिसन होटल, फुलबारी रिसोर्ट लगायतमा विदेशबाटै प्राविधिक टोली आएर जोखिम निरीक्षण गरेको बताइएको छ ।
लाजिम्पाटमा सञ्चालित पाँचतारे होटल सांग्रिलामा पनि अहिले रेस्क्यू टोलीमात्रै बसेका छन् । ‘यिनीहरु आफ्नो मुलुक फर्किएपछि होटल सुनसान हुने देखिन्छ’ सांग्रिलाका कार्यकारी निर्देशक प्रवीणबहादुर पाण्डेले भने- ‘घुमफिरमा आउन लागेका सबैले बुकिङ रद्द गरिसकेका छन् ।’
भूकम्पका कारण पाँचतारेदेखि पर्यटकस्तरीय होटलसम्म सबै प्रभावित भएको पाण्डेको भनाइ छ । पर्यटकीय सिजनमा पनि होटल सुनसान भएको बताउँदै उनले पर्यटन पुनरुत्थानमा सबै सक्रिय भएर लाग्नुपर्ने बताए ।

भूकम्पपछि सबैभन्दा पछाडि खोलिएको सोल्टी होटलको व्यथा पनि उस्तै छ । ‘अहिले सोल्टी होटलमा केही संख्यामा रेस्क्यू टोली मात्रै बसेका छन्’ मार्केटिङका एक कर्मचारीले अनलाइनखबरसँग भने- ‘भ्रमणमा आएका पाहुनाहरु एउटा पनि छैनन् ।’
यो सिजनका लागि सोल्टी होटल ७० प्रतिशत बुकिङ भएको थियो । विदेशी प्राविधिक टोलीले होटल पूर्ण रुपमा सुरक्षित रहेको बताएपनि होटलमा ग्राहकहरु नभएको ती कर्मचारीको भनाइ थियो । सोल्टी खर्चालु पर्यटक बस्ने होटलमा गनिन्छ ।
सोल्टीमा कन्फ्रोरेन्स र इन्टेन्सिभमा आउने पाहुनाको बुकिङ बढी रहेको थियो । यस समयमा भारतीय र चाइनिज पर्यटकको आगमन उच्च रहने गर्थ्यो । अहिले र्‍याफ्टिङ, ट्रेकिङ, हिमाल आरोहण लगायतका साहसिक गतिविधिका पारखीहरु आउने समय हो ।
र्‍याडिसन होटलमा पनि सबै पर्यटकले भ्रमण रद्द गरेको बताइएको छ । हानका अध्यक्ष बिके श्रेष्ठको यस होटलमा पनि अहिले विदेशी रेस्क्यू टोलीमात्रै छ ।
हायत होटलका एक कर्मचारीका अनुसार होटल सञ्चालनमै रहे पनि पर्यटकमात्रै नभएर स्टाफहरुको पनि अभाव छ । भूकम्पका कारण होटलमा काम गर्ने धेरै कर्मचारीहरु घर गएका छन् ।
राजधानीमा सञ्चालिन एभरेष्ट होटल, हायत होटल, मल्ल होटल, अन्नपूर्ण होटल, याक एन्ड यति होटल पनि अहिले सुनसान देखिन थालिसकेका छन् । यी होटलबाट पनि विदेशी रेस्क्यू र पत्रकारको टोली विस्तारै निस्किएर जान थालेको कर्मचारीहरुले बताए ।
राजधानीमा मात्र होइन भूकम्पको प्रभाव पोखरामा सञ्चालित फुलवारी रिसोर्ट र ग्रान्ड होटलमा पनि परेको छ । यी होटलमा पनि विदेशी रेस्क्यू र विदेशी पत्रकार बसेका बताइएको छ । यो टोली आफ्नो मुलुक फर्किएपछि दुबै होटल खाली हुने बताइन्छ ।

भूकम्पका कारण नेपालमा सञ्चालित सबै किसिमका साहसिक खेलहरु बन्द गरिएका छन् । भूकम्पको झड्का आइरहेको हुँदा यी खेलहरु सञ्चालनमा आउन पनि निकै समय लाग्ने बताइन्छ ।
भूकम्प आएपछि पर्यटकहरु भागे पनि विदेशी उद्दार तथा सञ्चारकर्मीको भिड लागेको छ । छिमेकी मुलुक भारत, अमेरिका, एशियाली तथा युरोपेली मुलुकबाट हजारौंको संख्यामा उद्दार, राहत र मेडिकल टोली तथा पत्रकार नेपाल आएका छन् ।
भूकम्पका कारण नेपालका पुरातात्विक सम्पदाहरु भत्किएर ध्वस्त भएका छन भने हिमाली क्षेत्रसमेत हिमपहिरोका कारण असुरक्षित बनेको छ । सगरमाथा, लाङटाङ र अन्नपूर्ण क्षेत्रमा धेरै पर्यटकले ज्यान गुमाएका छन्, सयौं घाइते भएका छन भने त्यति नै संख्यामा अझै हराइरहेका छन् ।
गत बिहीबार पर्यटन विभागका महानिर्देशकको संयोजकत्वमा गठन भएको टुरिजम रिकोभरी कमिटी (टीआरसी) ले मुलुकभित्र सञ्चालित साना-ठूला सबै होटलहरु निरीक्षणको काम सुरू गरेको छ । होटल निरीक्षण गरेर त्यसको सूचना संकलन गर्ने जिम्मेवारी हानलाई दिइएको छ ।
