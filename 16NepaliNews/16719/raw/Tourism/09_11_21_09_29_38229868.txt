
बिमानस्थल बनिसकेपछि यस्तो देखिने छ आकाशबाट हेर्दा
सलमान खान
१ माघ, भैरहवा । बहुप्रतिक्षित राष्ट्रिय गौरवको आयोजना ‘गौतम बुद्ध अन्तर्राष्ट्रिय विमानस्थल’को स्तरोन्नती गर्ने काम सुरु भएको छ । प्रधानमन्त्री सुशील कोइरालाले बिहीबार विधिवत रुपमा पुजा गरी विमानस्थल निर्माण कार्य सुभारम्भ गरे ।
विमानस्थलको शिलन्यास गर्दै प्रधानमन्त्री कोइरालाले स्थायी शान्तिबीना मुलुकमा विकास निर्माणका कामले गति लिन नसक्ने बताए । अब आन्दोलन गरेर धम्काउने जमना गइसकेको बताउँदै उनले विकास निर्माणका कामलाई कसैले पनि रोक्न नसक्ने ठोकुवा गरे ।
गौतमबुद्ध विमानस्थललाई त्रिभुवन अन्तर्राष्ट्रिय विमानस्थलको वैकल्पिक विमानस्थलका रुपमा लिइएको छ । एशियाली विकास बैंक (एडीबी)को ऋण सहयोगमा स्तरोन्नती गर्न लागिएको यो विमानस्थल सन् २०१८ को जनवरीसम्म सञ्चालनमा ल्याउने लक्ष्य राखिएको छ ।
यो पनि पढ्नुहोस : यस्ताे बन्नेछ गौतम बुद्ध अन्तर्राष्ट्रिय विमानस्थल
विमानस्थलको निर्माणको जिम्मा चिनियाँ कम्पनी नर्थ वेष्ट सिभिल एभियसन एयरपोर्ट कन्स्ट्रक्सनले पाएको छ । कम्पनीले ६ अर्ब २२ करोड ५१ लाख २० हजार दुई सय २७ रुपैयाँ ९१ पैसामा विमानस्थल निर्माण गर्ने जिम्मा पाएको हो ।

भैरहवामा हाल १५ सय मिटरको धावनमार्गमा आन्तरिक उडान भइरहेको विमानस्थललाई तीन हजार मिटरको धावन मार्गसहित वाइड बडी जहाज अवतरण गराउन सकिने अन्तराष्ट्रिय स्तरको बनाउने नेपाल नागरिक उड्डयन प्राधिकरणले जनाएको छ ।
प्राधिकरण यो विमानस्थल स्तरोन्नति गर्न ८ अर्ब ५५ करोड रुपैयाँ लाग्ने प्रारम्भिक अनुमान गरेको छ । विमानस्थल दुई चरणमा निर्माण सम्पन्न गर्ने लक्ष्य लिइएको छ ।
पहिलो चरणमा नर्थ वेष्टले विमानस्थ्लको भौतिक संरचना निर्माण कार्य सम्पन्न गर्ने छ । दोस्रो चरणमा नेभिगेसन इक्विपमेन्टहरु जडान गर्न पुनः ग्लोबल टेन्डर आहृवान गरिने छ । दुबै चरणको काम सन् २०१७ को डिसेम्बरसम्म सम्पन्न गर्ने लक्ष्य राखिएको छ ।
भौतिक पुर्वाधार निर्माण अन्तर्गत तीन हजार मिटरको धावनमार्ग, घाग्रा खोला डाइभर्सन, पार्किड वे (एप्रोन), टमिर्नल भवन लगायतका संरचनाहरु बन्ने भएका छन् । एप्रोन तथा धावनमार्गमा लाइट जडान गर्ने काम पनि पहिलो चरणमै सम्पन्न गर्ने बताइएको छ ।

विमानस्थलको सिभिल निर्माणको काममा आन्तरिक टर्मिनल भवन, ६ मध्ये दुईवटा जहाजका लागि एप्रोन, कार्गो भवनसहितका पूर्वाधार भने प्राधिकरण आफैंले निर्माण गर्ने भएको छ ।
स्तरोन्नतिपश्चात गौतमबुद्ध विमानस्थलमा एयरबस ‘ए ३४०’ र बोइङ ‘७७७’ सम्मका ठूला जहाज अवतरण गराउन सकिन्छ ।
यस विमानस्थलको स्तरोन्नतीसँगै सन् २०२० सम्ममा ६० लाख यात्रु धान्न सक्ने गरी गुरुयोजना निर्माण भएको पनि प्राधिकरणले जानकारी दिएको छ ।
