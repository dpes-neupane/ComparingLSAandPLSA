

३० असार, काठमाडौं । विनाशकारी भूकम्पपछि शिथिल भएको पर्यटन पुनरुत्थान गर्ने उद्देश्यसहित ‘हिमालय ट्राभल मार्ट’ आयोजना गरिने भएको छ ।
प्यासिफिक एसिया ट्राभल एसोसिएसन (पाटा) नेपालले आगामी वर्ष मे २९ मा सगरमाथा दिवस पारेर ट्राभल मार्ट आयोजना गर्ने भएको हो । पाटाको बुधबार बसेको दोस्रो कार्यसमिति बैठकले यस्तो निर्णय गरेको हो ।
नेपाल सरकार र पाटा इन्टरनेशनलसँग सहकार्य गरेर हिमालय ट्राभल मार्ट आयोजना गर्न लागेको अध्यक्ष सुमन पाण्डेले जानकारी दिए । पाटाले तीन वर्ष अगाडिदेखि ट्राभल मार्ट आयोजना गर्ने प्रयास गरिरहेको थियो ।
हिमालय ट्राभल मार्टमा नेपाल र हिमाली क्षेत्रप्रति चासो राख्ने विश्वभरका ख्यातिप्राप्त टुर अपरेटर्सहरु सहभागी गराउने पाटाका सचिव हरिमान लामाले बताए । मार्टलाई ‘बिजनेश टु बिजनेश’ कार्यक्रमका रुपमा अगाडि सारिएको छ ।
ट्राभल मार्टमा सार्क क्षेत्रका ट्राभल एजेन्टहरु सहभागी गराउने योजना छ । त्यस्तै, भौगोलिक रुपमा नेपालजस्तै गन्तव्यका बिक्रेतालाई पनि मार्टमा आमन्त्रण गर्ने अध्यक्ष पाण्डेले जानकारी दिए ।
‘ट्राभल मार्टका लागि भोली देखि नै तयारी सुरु गर्छौं’ अध्यक्ष पाण्डेले भने- ‘अन्तर्राष्ट्रिय ख्यातिप्राप्त बायर र सेलरहरु भित्राएर मार्टलाई भव्य रुपमा सम्पन्न गर्छौं ।’
यसअघि एडभेञ्चर्स ट्राभल मार्ट आयेजना गरिएको थियो । मार्टमा नेपाल सरकार, टुरिजम बोर्ड लगायत पर्यटनसँग सम्बन्धीत सबै संघ संस्थालाई सहभागी गराउने पाटाका सचिव लामाले बताए ।
मार्टले नेपाली पर्यटन क्षेत्रको बजारीकरणमा ठूलो सहयोग पुर्‍याउने अपेक्षा पाटाले लिएको छ । भूकम्पपछिको नेपालको यथार्थ स्थिती अन्तर्राष्ट्रिय स्तरमा पुर्‍याउन पनि मार्टले सहयोग पुर्‍याउने छ ।

‘ट्राभल मार्ट पर्यटनको ब्यापार मेला हो, यसलाई राष्ट्रिय अभियानका रुपमा सम्पन्न गर्नुपर्छ’ अध्यक्ष पाण्डेले भने- ‘सोही अवसरमा नेपाल राम्रो छ, घुम्न आउनुहोस भनेर प्रचार गर्छौं ।’
फ्याम ट्रिप
यसैगरी पाटा नेपालले पर्यटन क्षेत्रको पुनरुत्थान र प्रचार अभियानलाई टेवा पुर्‍याउन विश्वभरका टुर अपरेटरहरुको बीचमा फ्याम ट्रिप कार्यक्रम पनि गर्ने भएको छ ।
आगामी आर्थिक वर्षमा हुने यस कार्यक्रममा नेपाल प्रवर्द्धन गर्ने विश्वभरका टुर अपरेटरहरुलाई सहभागी गराउने सचिव लामाले जानकारी दिए ।
विदेशी टुर अपरेटर तथा पत्रकारहरुलाई नेपाल घुमाएर नेपालको यथार्थ स्थिती अन्तर्राष्ट्रिय जगतमा पुर्‍याउन फ्याम टि्रप महत्वपूर्ण हुने विश्वास पाटाले लिएको छ ।
ब्लगर सम्मेलन
पर्यटन पुनरुत्थानका लागि पाटा नेपालले ब्लगर सम्मेलन समेत आयोजना गर्न लागेको छ । ब्लगरहरुले नेपाल भ्रमणका क्रममा आर्जन गरेको अनुभव र स्थानबारे तत्काल जानकारी दिनु यो सम्मेलनको उद्देश्य हुनेछ ।
छिट्टै आयोजना गर्न लागिएको यो सम्मेलनले मे २९ मा आयोजना हुने पाटा हिमालय मार्टलाई समेत सहयोग पुर्‍याउने विश्वा अध्यक्ष पाण्डेले व्यक्त गरे ।
मानव पूँजी विकास
नेपालको पर्यटन क्षेत्रमा आवश्यक जनशक्ति उत्पादन गर्ने उद्देश्यले हङकङ पोलिटेक्निक विश्वविद्यालयका प्राध्यापक काय चोन र इ-टुरिजम फन्टार्यसका प्रमुख कार्यकरी अधिकृत दामियन कुकको उपस्थितिमा कार्यशाला गोष्ठि आयोजना गरिने छ ।
उक्त कार्यशालामा अन्तर्राष्ट्रिय रुपमा ख्यातिप्राप्त पर्यटन क्षेत्रका अनुभवी व्यक्तित्वहरुको सहभागिता रहने चाँजो मिलाइएको छ ।
यसैगरी, पाटा नेपाल च्याप्टरले नाथमसँगको सहकार्यमा आगामी सेप्टेम्बर २०१५ मा पहिलो होटल व्यवस्थापन स्कुलको सुरुवात गर्ने निर्णय गरेको छ ।
