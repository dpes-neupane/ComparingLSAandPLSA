
२१ पुस, पोखरा । अन्नपूर्ण हिमशृंखलाको फेदीमा केलबकार चलाउन सम्भाव्यता अध्ययन सुरु भएको छ । मादी गाउँपालिकाले वडा नम्बर १ सिक्लेसको भुकुल्चादेखि कोरीसम्मको केबलकारको सम्भाव्यता अध्ययन सुरु गरेको हो ।
पर्यावरणलाई प्रतिकुल असर नपर्ने गरी केबलकारको सुविधा उपलब्ध गराउन सम्भाव्यता अध्ययन सुरु गरिएको गाउँपालिका प्रमुख वेदबहादुर गुरुङले जानकारी दिए ।
करिब १ हजार ५ सय ४० मिटरको उचाइमा रहेको भुकुल्चाबाट ३ हजार ८ सय मिटरको उचाइमा रहेको कोरीसम्म करिब साढे ६ किलोमिटर लामो केबलकारको सम्भाव्यता अध्ययन सुरु गरिएको छ । केवलकारको सम्भाव्यता अध्ययनको लागि गाउँपालिकाले क्युविक इन्जिनियरिङ कन्सल्टेन्सी प्रालिसँग सम्झौता गरेको छ । कन्सल्टेन्सीले ५ लाख रुपैयाँको लागतमा ३ दिन लगाएर सम्भाव्यता अध्ययन गरी प्रतिवेदन पेश गर्ने प्रमुख गुरुङले बताए ।
‘सिक्लेस लगायत त्यस क्षेत्रको पर्यटन प्रवर्द्धनको लागि सारिएको दीर्घकालिन योजना हो,’ उनले भने, ‘योजना सफल भएमा वन्यजन्तुहरु हेर्न, हिउँ छोएर हिमालको अवलोकन गर्न सकिने छ ।’
गाउँपालिका प्रमुख गुरुङले हिमाल चढ्ने अभ्यास, बञ्जीजम्प, प्याराग्लाइडिङ, लम्जुङको क्होलासांेथर, दूध पोखरी र मनाङ जाने टे्रकिङ रुटकोसमेत विकास गर्ने बताए । योजना कार्यान्वयनमा आउने भएमा सडकको स्तरोन्नतिमा जोड दिनुपर्ने उल्लेख गर्दै उनले केवलकार बनेमा सिक्लेसमा सोलुखुम्बुको नाम्चेबजार जस्तै चहल पहल हुने दाबी गरे ।
नेकपा एमाले र नेकपा माओवादी केन्द्रको वाम गठबन्धनको कास्की क्षेत्र नम्बर १ को प्रतिनिधि तथा प्रदेश सभाको निर्वाचन २०७४ को साझा प्रतिवद्धतापत्रमा लेखनाथको जमनकुनादेखि रुपाकोटको कोटसम्म, कालिका ठूलाकोटदेखि सिक्लेससम्म र सिक्लेसको भुकुल्चादेखि कोरीसम्मको केवलकार निर्माणको लागि सम्भाव्यता अध्ययन गरी निर्माण कार्य सुरु गर्ने उल्लेख छ ।
मादी गाउँपालिकाको गाउँ सभाले पारित गरी सर्भेको काम सुरु गरेको इन्जिनियर महेन्द्र आचार्यले जानकारी दिए । उनले केबलकार बन्ने ठाउँको भौगोलिक अवस्था, माटोको परीक्षणसमेत गरिने बताए ।
कन्सल्टेन्सीका म्यानेजिङ डाइरेक्टर डण्डराज पौडेलले जिपीएस सिस्टमबाट कन्ट्रोलिङ गरेर भौतिक संरचना बनाउने सम्भाव्य ठाउँ हेर्ने जानकारी दिए ।
कार्यक्रममा पोखरा महानगरपालिकाका मेयर मानबहादुर जिसी, प्रदेश सभा सदस्य मनबहादुर गुरुङ, पोखरा महानगरपालिकाका कार्यकारी अधिकृत दीर्घनारायण पौडेल, उद्योगीहरु धनराज आचार्य, पुष्पज्योति ढुंगाना, मादी गाउँपालिका वडा नम्बर १ का अध्यक्ष सुरज गुरुङ, वडा नम्बर ६ का अध्यक्ष पसबहादुर बास्तोला लगायतले सुझाव मन्तव्य राखेका थिए ।
