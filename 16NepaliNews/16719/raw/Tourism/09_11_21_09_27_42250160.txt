

२५ फागुन, काठमाडौं । सोमबार पनि नेपाली आकाश व्यस्त रहने देखिएको छ । समचार तयार पार्दा साढे १० बजेसम्म ६ वटा उडान भइसकेको छ भने दुईवटा जहाज एयर चाइना र जेट एयरवेज आकाशमा होल्ड भइरहेका छन् ।
यही समयमा चाइना साउर्थन एयरलाइन्स र एयर अरेविया भर्खरै नेपाली आकाशमा प्रवेश गरेका छन् । सोमबार बिहान देखि मंगलबार विहानसम्म २४ घण्टाको अवधिमा करिव ६० उडान हुने अनुमान विमानस्थल कार्यालयको छ ।
यसअघि आइतबार विहान देखि सोमबार विहानसम्म ७२ वटा जहाज त्रिभुवन विमानस्थलमा अवतरण गरेका थिए भने ६१ वटा उडेका थिए । ११ वटा जहाज पार्किङ स्थल र पार्किङ स्थल लैजान बाटोमा राखिएको थियो ।

समाचार तयार पार्दाको समयसम्म ७/८ वटा जहाज पार्किङ स्थलमा रहेका छन् । आउने जाने क्रम जारी रहेको हुँदा सोमबार दिनभर तथा रातभर नेपाली आकाश तथा विमानस्थल व्यस्त रहने निश्चित देखिएको छ ।
विमानस्थल कार्यालयलाई जहाजको उडान अवतरण तालिका मिलाउन हम्मे-हम्मे परिरहेको छ । अहिलेसम्म यति नै उडान हुन्छ भनेर तालिका बनाउन नसकेको बताउँदै कार्यालयले जहाज थपिने क्रम जारी रहेको बतायो ।
चार दिनसम्म विमानस्थल बन्द हुँदा २४ हजार यात्रु काठमाडौंमा अडि्कएका थिए पनि त्यति नै संख्यामा यात्रुहरु विदेशी विमानस्थलमा रहेका थिए । यी यात्रुहरुलाई सहज रुपमा गन्तव्यमा पुर्‍याउन मार्च ११ तारिखको विहान ६ बजेसम्म विमानस्थललाई चौविसै घण्टा सञ्चालन गरिने भएको छ ।

