

३ असार, काठमाडौं । मलेसियाको  बजेट एयरलाइन्स ‘एयर एसिया’ विश्वकै उत्कृष्ट बजेट एयरलाइन्सको उपाधि जितेको छ । सन् २००९ बाट एयर एसियाले यो उपाधि लगातार जित्दै आएको छ ।
स्काई ट्रयाक्सले १ करोड ९० लाख  हवाइ यात्रुहरुमाझ गरेको सर्वोक्षणका आधारमा एयर एसिया लगातार सातौं वर्ष उत्कृष्ट बजेट एयरलाइन्स घोषणा भएको हो ।
पेरिस एयर शो २०१५ मा एयर एसिया ग्रुपका सीईओ टोनी फर्नान्डिजले अवार्ड ग्रहण गरेका छन् । पछिल्लो वर्ष थुप्रै चुनौतीहरु सामना गर्नु परे पनि आफ्नो कर्मचारीले सेवाग्राहीलाई एयर एसियाको शाख कायम राख्न सफल हुनुका साथै पहिलेभन्दा झनै मजबुत भएको बताए । यो अवार्डलार्इ अाफ्ना सत्र हजार स्टाफमा समर्पित गरेको भन्दै उनले सेवाग्राही र साझेदारहरुलाई समेत धन्यवाद दिएका छन् ।
एयर एसिया ग्रुपले काठमाडौंसहितका ९० भन्दा बढी गन्तव्यमा उडान भर्दै आएको छ । दुई बटा विमानबाट सुरु भएको एयर एसियासँग अहिले १८० विमान छन् । एयर एशियाको लामो दूरीमा उडान गर्ने युनिट एयर एसिया एक्सले काठमान्डु क्वालालम्पुर रूटमा सातामा पाँचवटा उडान भर्दै अाएको छ ।

