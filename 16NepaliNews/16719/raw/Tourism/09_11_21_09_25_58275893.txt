

सलमान खान
२८ वैशाख, भैरहवा । दुई साताअघि गएको बिनासकारी महाभूकम्पका कारण यस क्षेत्रको पर्यटन व्यवसाय नराम्रोसँग प्रभावित बनेको छ ।
शान्तिका अग्रदूत गौतम बुद्धको जन्मस्थल लुम्बिनी र यस क्षेत्र हुँदै मुलुकका अन्य पर्यटकीय स्थलहरुमा जाने स्वदेशी तथा विदेशी पर्यटकको संख्या स्वात्तै घटेको छ ।
विदेशी पर्यटकले होटलको बुकिङ धमाधम रद्द गरिरहेको व्यवसायाीहरुले बताउँछन् । भूकम्पपछि चिनियाँ र थाइल्याडको गरी २० वटा समूहले होटलको बुकिङ रद्द गरेको भैरहवाका रेडसन रिसोर्टका महाप्रबन्धक अमृत खनालले बताए ।
काठमाडौं र बेलहिया नाका हुँदै लुम्बिनी आउने र त्यसपछि पोखरा, सौरहा हुँदै काठमाडौं जानका लागी यी समूह नेपाल आउँदै थिए । भुकम्प गएलगत्तै भ्रमण स्थगित गरी कोठाको बुकिङ रद्द गरेको महाप्रबन्धक खनालले अनलाइनखबरसँग बताए ।
होटल बुद्धमायाँ, भैरहवा ।
भ्रमणमा आउन लागेका समूहले रद्द गरेको र नयाँ समुहले हालसम्म बुकिङ नगरेको खनाल बताउँछन् । हवाई मार्ग र स्थलमार्ग हुँदै लुम्बिनीमा दैनिक सरदर ३ सय ५० जना पर्यटक घुम्न आउने गर्छन् । तर, भुकम्पले पर्यटक आगमन अनिश्चित बनाइदिएको छ ।
बुद्ध जयन्तीको आसपासमा स्वदेशी विदेशी पर्यटकले लुम्बिनी भरीभराउ हुन्थ्यो । ‘पहिला होटलमा बुकिङ नगर्नेलाई कोठा पाउन मुस्किल पर्दथ्यो’ लुम्बिनी होटल व्यवसायी संघका उपाध्यक्ष गोविन्द ज्ञवालीले भने- ‘तर, यसपटक बुद्ध जयन्तीमा पनि लुम्बिनीका अधिकांश होटलका कोठाहरु खाली नै रहे ।’
ज्ञवालीका अनुसार बुद्ध जयन्तीकै दिन पनि लुम्बिनीका होटलहरु ९० प्रतिशत खाली थिए । १० प्रतिशत होटलमा कम विदेशी र धेरै स्वदेशी पर्यटक मात्र रहेको उनको भनाई छ । बुद्ध जयन्तीमा विदेशी भन्दा स्वदेशी पर्यटकले लुम्विनी भरीन्थ्यो ।
होटल र्‍याडिसन, भैरहवा ।
भूकम्प अगाडि नै भ्रमणमा आइसकेका पर्यटक पनि भ्रमण छोट्याएर स्वदेश फर्किसकेका छन् । अध्यागमन कार्यालय बेलहियाबाट प्रवेशाज्ञा लिएर आउने मात्र नभई त्रिभुवन अन्तर्राष्ट्रिय विमानस्थलबाट आउने पर्यटक पनि यो नाका हुँदै फर्किरहेको अध्यागमन कार्यालय बेलहियाले जनाएको छ ।
दुई साता देखि २ महिनासम्मको प्रवेशाज्ञा समय बाँकी रहेकाहरु पनि धमाधम आफ्नो मुलुक फर्किरहेका छन् । बेलहिया नाकाको अध्यागमन कार्यालयमा भेटिएकी फ्रेनञ्च नागरीक इलिजोथ हन्टर ओकनर , एल्ले लट्टा र म्याथ्यु इयुरोनटले पनि ३ महिने प्रवेशाज्ञा लिएर नेपाल भ्रमणमा आएका थिए । तर, भूकम्पपछि एक महिनामै स्वदेश फिर्ता जान लागेको उनीहरुले बताए ।
यतिबेला नेपाल आउने अधिकांश विदेशी पर्यटक प्याकेज टुर बनाएर आउने गर्दछन् । पर्यटन व्यवसायीहरुको संस्था साटा रुपन्देहीका निर्वतमान अध्यक्ष सञ्जय बजमीयाले हवाई र स्थलमार्ग हुँदै भारत लगायत तेस्रो मुलुकबाट लुम्बिनी आउने पर्यटक पोखरा, सौराह र काठमाडौ घुमेर स्वेदश फिर्ता हुने गरी आउँछन् ।
होटल निर्भाणा, भैरहवा ।
