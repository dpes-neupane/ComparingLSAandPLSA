

४ भदौ, काठमाडौं । नेपालमा रहेका राष्ट्रिय निकुञ्ज तथा वन्यजन्तु आरक्षमध्येमा सबैभन्दा बढी पर्यटक शिवपुरी पुग्ने गरेका छन् । राजधानीको नजिक रहेका कारण शिवपुरी राष्ट्रिय निकुञ्जमा बढी पर्यटक पुगेका हुन् ।
शिवपुरीमा २०१४ भरी एक लाख ८० हजार ४ सय ६४ विदेशी पर्यटक पुगेको पर्यटन मन्त्रालयले जनाएको छ । यो संख्या नेपाल भित्रिएका कुल पर्यटकको झण्डै एक चौथाई हिस्सा हो । २०१४ मा सात लाख ९० हजार ११८ पर्यटक नेपाल भित्रिएका थिए ।
नेपालमा १३ वटा निकुञ्ज तथा आरक्षण क्षेत्रहरु रहेका छन् । जसमध्ये ९ वटा राष्ट्रिय निकुञ्ज हुन् भने ३ वटा बन्यजन्तु आरक्ष र एउटा शिकार आरक्ष हो । नेपाल भित्रिने पर्यटकको पहिलो रोजाइ निकुञ्ज र आरक्षण क्षेत्र हुनुपर्नेमा अहिले यी क्षेत्रमा नगन्य मात्रामा पर्यटक पुग्ने गरेका छन् ।
चितवन राष्ट्रिय निकुञ्ज बढी पर्यटक पुग्ने दोस्रो नम्बरमा परेको छ । यहाँ एक लाख ७३ हजार ४२५ पर्यटक पुगेका छन् । चितवन राष्ट्रिय निकुञ्जकै कारण सौराहा अहिले मुलुकको तेस्रो प्रमुख पर्यटकीय गन्तव्य बन्न सफल भएको छ ।
शिवपुरी राष्ट्रिय निकुञ्ज
सबैभन्दा कम पर्यटक पुग्नेमा खप्तड राष्ट्रिय निकुञ्ज परेको छ । प्रशिद्ध धार्मीक स्थल खप्तड प्राकृतिक सौन्दर्यको खानी भएपनि आवश्यक पूर्वाधार नहुँदा कम पर्यटक पुग्ने गरेको व्यवसायी बताउँछन् । उच्च पहाडी क्षेत्र खप्तडमा पैदलयात्रा वा हेलिकप्टरबाट मात्र पुग्न सकिन्छ ।
नेपालको एकमात्र शिकार आरक्ष ढोरपाटनमा पनि नगन्य पर्यटक पुग्ने गरेको पर्यटन मन्त्रालयको तथ्यांकले देखाउँछ । २०१४ मा यहाँ ८९ विदेशी पर्यटक पुगेका छन् । ढोरपाटनमा विशेषगरी शिकारका पारखीहरु पुग्ने गर्छन् ।
बाग्लुङ, म्याग्दी र रुकम गरी तीन जिल्लामा फैलिएको ढोरपाटनमा आवश्यक पूर्वाधार नहुँदा पर्यटक पुग्न नसकेका हुन् । स्तरीय होटल तथा एयरपोर्टको विकास गरी अन्तर्राष्ट्रिय जगतमा व्यापक प्रचार प्रसार गरेमा ढोरपाटनमा विश्वका धनाढ्य शिकारी भित्राउन सकिने सम्भावना छ ।
नेपालको सबैभन्दा ठूलो ताल रहेको रारा राष्ट्रिय निकुञ्जमा जम्मा १८१ पर्यटक पुगेका छन् । रारा पर्यटनका लागि यस्तो ठाउँ हुन सक्छ, जहाँ पर्यटनको आवश्यक पूर्वाधार विकास गरी विश्वका धनाढ्य व्यापारी, खेलाडी, कलाकार भित्राउन सकिन्छ ।
कुनमा कति पर्यटक ?



निकुञ्ज/आरक्ष
पर्यटक संख्या


बर्दिया राष्ट्रिय निकुञ्ज
१४,१९७


चितवन राष्ट्रिय निकुञ्ज
१,७३,४२५


ढोरपाटन शिकार आरक्ष
८९


खप्तड राष्ट्रिय निकुञ्ज
४७


कोशीटप्पु बन्यजन्तु आरक्ष
७,३४९


लाङटाङ राष्ट्रिय निकुञ्ज
१२,५५२


मकालु बरुण राष्ट्रिय निकुञ्ज
१,०८३


पर्सा बन्यजन्तु आरक्ष
३७६


रारा राष्ट्रिय निकुञ्ज
१८१


सगरमाथा राष्ट्रिय निकुञ्ज
३५,१५७


शे फोक्सुण्डो राष्ट्रिय निकुञ्ज
४१७


शिवपुरी राष्ट्रिय निकुञ्ज
१,८०,४६४


शुक्लाफाँटा बन्यजन्तु आरक्ष
९८४



अहिले यहाँ पुग्ने पर्यटकलाई राम्रोसँग खाने बस्ने ठाउँसमेत छैन् । यहाँ स्तरीय होटल खोल्ने भनेर नेपाल उद्योग वाणिज्य महासंघका पूर्वअध्यक्ष सुरज वैद्य, वर्तमान बरिष्ठ उपाध्यक्ष भवानी राणा लगायतका व्यक्तिहरुले घोषणा गरेपनि काम अगाडि बढाएका छैनन् । चर्चित विदेशी होटल ब्रान्ड पनि यो क्षेत्रमा होटल खोल्न इच्छुक देखिएका छन् ।
विश्वकै सबैभन्दा अग्लो चुचुरो भएको सगरमाथा क्षेत्रमा पनि प्रयाप्त पर्यटक नपुगेको देखियो । पर्यटन मन्त्रालयको तथ्यांकअनुसार २०१४ मा यहाँ जम्मा ३५ हजार १५७ पर्यटक पुगेका छन् । यस क्षेत्रमा प्रसस्त पर्यटक पुर्‍याउन सकिने सम्भावना भएपनि सोहीअनुसारको पूर्वाधार विकास नहुँदा पर्यटक पुग्दैनन् ।
२०१४ मा लाङटाङमा १२ हजार ५५२ पर्यटक पुगेका छन भने बर्दियामा १४ हजार १९७ र कोशीटप्पुमा ७ हजार ३४९ पर्यटक पुगेको तथ्यांकमा उल्लेख छ । पश्चिम क्षेत्रमा पर्ने बर्दिया दुर्लभ पाटेबाघ लगायता पशुपन्छीका लागि लोकपि्रय मानिन्छ । यहाँ विशेषगरी भारतीय पर्यटक भित्राउन सकिने सम्भावना छ ।
