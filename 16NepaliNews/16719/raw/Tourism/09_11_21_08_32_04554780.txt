

२८ फागुन, काठमाडौं । २०७१ फागुन २० गते त्रिुभुवन विमानस्थलको धावनमार्गमा दुर्घटनाग्रस्त भएको टर्किस एयरलाइन्सको विमानबाट अब सबैले हेर्न सक्ने गरी ‘हवाइ संग्राहलय’ बन्ने भएको छ ।
यसमा नेपाली झण्डा राखेर बेद उप्रेती ट्रष्टले काठमाडौंको सिनामंगलमा यस्तो हवाइ संग्राहलय बनाइरहेको छ । धनगढीमा विमान संग्राहलय संचालन गरिरहेको वेद उप्रेती ट्रष्टले त्रिभुवन अन्तर्राष्ट्रिय विमानस्थल नजिके पनि यस्तै संग्राहलय निर्माणका लागि धमाधम काम गरिरहेको छ ।
अहिले टर्कीबाट आकएका प्राविधिकले क्षतिग्रस्त विमानलाई सिनामंगलमा फेरि पुरानै स्वरुपमा ल्याउन अन्तिम चरणको काम गरिरहेका छन् । त्रिभुवन विमानस्थलमा दुर्घटनामा परेको विमानलाई टर्किस एयरलाइन्सले मर्मत गर्न ठूलो खर्च लाग्नेभएपछि ‘डिजेबल’ गर्ने गरी बेचेको हो ।

६ करोडभन्दा माथि खर्च लाग्ने संग्राहलयमा ट्रष्ट र नेपाल नागरिक उडड्यन प्राधिकरणको संयूक्त स्वामित्व रहनेछ । संग्राहलय सन् २०१७ को जुलाइसम्म संचालनमा ल्याइसक्ने क्याप्टेन वेद उप्रेतीले बताए ।
संग्राहलयमा उडड्यन क्षेत्रका सबै जानकारीहरु प्रदान गरिनेछ । विभिन्न सामग्रीका माध्यमबाट विमानको बनोट र सञ्चालनबारे सर्वसाधारणले जानकारी लिन सक्नेछन् ।
यति ठूलो क्षमतामा अहिलेसम्म कतै यस्तो संग्राहलय नबनेको उप्रेतीको दावी छ । यो संग्राहलयलाई प्रयोग गरेर हवाई सुरक्षाका तालिम र एयरहोस्टेजको कक्षा पनि हुनेछ ।

विमानभित्र कक्षा ९ देखि १२ सम्म अध्ययन गर्नेलाई निःशुल्क प्रवेशको ब्यवस्था गर्ने तयारी छ । यसले विमान चढ्न र नजिकैबाट देख्न नपाएकाहरुलाई प्रत्यक्ष अवलोकनको मौका दिनेछ ।
४४० जना यात्रु अट्ने क्षमताको विमान किनेको ९ महिना नबित्दै दुर्घटनामा परेको थियो । विमान संग्राहलय बन्न लागेको विमान ‘लेटेस्ट’ र एकदमै महँगो हो ।
उप्रेतीकाअनुसार एयरबस-३३० अहिलेसम्म कुनै पनि एभिएसन संग्राहलयमा राखिएको छैन ।  संयोगले नै नेपालमा अवतरण गर्ने क्रममा टर्किज एयरवेजको विमान ग्राउन्डेड भएकाले उप्रेती ट्रस्टले खरिद गरी नेपाल नागरिक उडड्यन प्राधिकरण -क्यान)सँग सहकार्य गर्ने अवसर मिलेको उप्रेतीको भनाइ छ ।

उप्रेतीका अनुसार अन्तर्राष्ट्रिय उडड्यन संगठन (आइकाओ) ले विश्वभर सञ्चालन गर्दै आएको आगामी पुस्ताका नागरिक उडड्यनकर्मी कार्यक्रम (एनग्याप) अन्तर्गत यो संग्राहालय सञ्चालन गरिनेछ ।
यो विमानभित्र ककपिट स्रोत व्यवस्थापन, एयरहोस्टेस तालिम, हवाई उडान सुरक्षाबारे गोष्ठी पनि हुनेछन् ।यो एयरबसको लम्बाइ २०८ फिट, उचाइ ५५ फिट र पखेटाको चौडाइ १९७ फिट छ । म्युजियम सञ्चालनका लागि करिब छ करोड लाग्ने अनुमान छ ।
उप्रेतीले दुई वर्षअघि कैलालीको धनगढीमा डेढ करोड लगानीमा ‘एयरक्राफ्ट म्युजियम’ सञ्चालन गरिसकेका छन् ।







