

२५ जेठ, थाइल्यान्ड (बैंकक) । विनाशकारी भूकम्पपछि असहज बन्दै गएको पर्यटन प्रवर्द्धन गर्न थाइल्यान्डमा ‘भिजिट लुम्बिनी, हेल्प नेपाल’ अभियान सुरु भएको छ । भगवान गौतम बुद्धको जन्मस्थल लुम्बिनी क्षेत्रका पर्यटन व्यवसायीहरुले थाइल्यान्डमा यस्तो अभियान सुरु गरेका हुन् ।
लुम्बिनीसहीत नेपालका पर्यटकीय गन्तव्यहरु सुरक्षित छन भन्ने सन्देश दिनका लागि सिद्धार्थ होटल एशोसियसन -हान लुम्बिनी)को नेतृत्वमा व्यवसायीको टोली थाइल्यान्ड पुगेको हो । थाइल्यान्डमा टोलीले साताब्यापी प्रदर्शनी तथा कार्यक्रम गर्नेछ ।
यही बिचमा थाइल्यान्डको राजधानी बैंककमा आइतबारदेखि लुम्बिनी तथा बौद्ध सम्पदाहरुको फोटो प्रदर्शनी सुरु भएको छ । वाट साकेट मन्दिरमा प्रदर्शनीको उदघाटन गर्दै उपप्रमुख परमहा नोफानले लुम्बिनीसहित नेपालका अधिकांश पर्यटकीय स्थलहरु सुरक्षित रहेको, लुम्बिनीमा कुनै खतरा नरहेको, लुम्बिनी स्वर्णभूमिका रुपमा रहेकोले जानकारी गराउँदै सम्पुर्ण थाई जनतालाई नेपाल भ्रमण गर्न आग्रह गरेका छन् ।
थाइल्यान्डका पूर्व स्वास्थ्यमन्त्री कुनिक सुदारत क्युरफानका तर्फबाट प्रतिनिधी टम क्रियुपसनले लुम्बिनीका बारेमा सकारात्मक सन्देश दिन थाइ जनताले कुनै कसर बाँकी नराख्ने उल्लेख गरे ।
सिद्धार्थ होटल एशोसियसनका अध्यक्ष चन्द्र प्रकाश श्रेष्ठले महाभूकम्पले नेपालका केही ठाउँमा क्षेती भएपनि पर्यटकीय गन्तव्यहरुमा कुनै प्रभाव नपारेको स्पष्ट पारे । उनले लुम्बिनीसहित सबै पर्यटकीय क्षेत्रमा आउने पर्यटकलाई पहिलाकै सेवा र सुविधा प्रदान गर्न सक्षम रहेको बताए ।
प्रदर्शनीलाई सुरुदेखि नै सघाएकी  वाट धम्मकायाका दाता प्रोन्तीप बुन्सोंग क्रोनले विपतमा परेको नेपाललाई सहयोग गर्नुपर्ने बताउँदै एक पटक पुनः नेपाल भ्रमण गर्न आफ्ना नागरिकलाई आग्रह गरिन् ।
वाट धम्मकायाका अन्तर्राष्ट्रिय सम्बन्धन बिभागका उपप्रमुख पिट्टीपोंग हेमावांग्सोले नेपाललाई बिभिन्न माध्यमबाट सहयोग गरिहेको र नेपालमा धार्मिक तथा अन्य पर्यटकले भ्रमण गरेर सहयोग गर्नुपर्ने धारणा व्यक्त गरे ।
गैरआवासीय नेपाल संघ थाइल्यान्डका अध्यक्ष खगेन्द्रराज ढकालले यस्तो कार्यक्रमले नेपालको बारेमा नकारात्मक सन्देश हटाई सकारात्मक सन्देश प्रवाह गर्ने बताए ।
मनोरञ्जन शर्माबाट
