
फाइल तस्वीर ।
५ जेठ, काठमाडौं । राष्ट्रिय ध्वजाबाहक नेपाल एयरलाइन्सले बैंकक उडानमा आकर्षक अफर ल्याएको छ । निगमले २ वटा टिकट खरिद गर्ने ग्राहकलाई एउटा टिकट सित्तैमा उपलब्ध गराउने भएको छ ।
विनाशकारी भूकम्पका कारण थाइल्यान्ड उडानमा यात्रुको संख्या घटेपछि निगमले यस्तो स्किम ल्याएको हो । नयाँ स्किमले थाई पर्यटकलार्इ नेपाल भ्रमण गर्न आकर्षित गर्ने निगमको विश्वास छ ।
यो स्किम असार १४ गतेसम्म लागू हुने निगमका कर्पोरेट डाइरेक्टर एवं प्रवक्ता रामहरि शर्माले बताए । सित्तैमा पाउने टिकटमा नेपाल सरकारले लिने कर भने तिर्नुपर्ने हुन्छ ।
स्किम पाउनका लागि यात्रुहरुले जेठ अन्तिम दिनसम्म दिनसम्म टिकट खरिद गरिसक्नुपर्ने हुन्छ । उक्त टिकटबाट असार १४ गतेभित्र यात्रा गरिसक्नुपर्ने प्रवक्ता शर्माले जानकारी दिए ।
निगमले एयरबस ‘ए ३२०-२००’ बाट हप्ताको तीन सोमबार, बुधबार र शुक्रबार उडान गर्दै आएको छ । एयरबसबाट उडान सुरु गर्ने वित्तिकै भूकम्प गएपछि थाइल्यान्ड आवतजावत गर्ने यात्रुको संख्या हृवात्तै घटेको छ ।
निगम प्रवक्ता शर्माका अनुसार सोमबार एयरबसले ७२ जना यात्रु बोकेर थाइल्यान्ड गएको थियो । ‘स्किम लागू गरेपछि यात्रुको संख्या बढ्ने हाम्रो विश्वास छ’ उनले भने । भूकम्प गएपनि नेपाल सुरक्षित गन्तव्य कायम रहेको हुँदा यहाँ भ्रमणमा आउन चाहाने थाइहरुका लागि राम्रो अवसर पनि हो ।
भूकम्प अगाडि निगमको काठमाडौं-बैंकक उडान करिव-करिव प्याक हुने गर्थ्यो । फर्किदा यात्रु कम भएमा जहाजले कार्गो लिएर आउँथ्यो । बैंकक उडान निगमका लागि राम्रो गन्तव्य हो ।
भूकम्पपछि नेपाल असुरक्षित भएको त्रासदी फैलिएपछि बैंककबाट नेपाल आउने यात्रुहरु धेरै घटेका छन् । सरोकारवालाहरु नेपालका केही पर्यटकीय गन्तव्य बाहेक अन्य सबै गन्तव्यहरु सुरक्षित भएको दाबी गर्छन् ।
बैंककका लागि निगमको एकतर्फी भाडा १९ हजारबाट सुरु हुन्छ । बैंककका लागि अधिकतम भाडा ३५ हजार रुपैयाँसम्म पर्ने निगम प्रवक्ता शर्माले बताए । नेपालमा थाई पर्यटक बढाउन निगमको स्किम लाभदायक हुने उनको भनाई छ ।
