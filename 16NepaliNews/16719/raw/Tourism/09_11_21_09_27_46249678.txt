
नविन अर्याल
२४ फागुन, काठमाडौं । टर्किस विमान दुर्घटनाका कारण ८६ घण्टादेखि अवरुद्ध भएको त्रिभुवन अन्तर्राष्ट्रिय विमानस्थल खुलेपछि शनिबार रातभरिमा १५ वटा उडान भएका छन् । आइतबार एकै दिन ५५ वटाको हाराहारीमा उडान हुने अपेक्षा गरेको विमानस्थल कार्यालयले जनाएको छ ।

शनिबार साँझ साढे ७ बजेदेखि खुल्ला गरिएको विमानस्थलबाट नेपाल वायु सेवा निगमले राति साढे ९ बजे पहिलो उडान गरेको थियो । त्यसपछि विभिन्न अन्तर्राष्ट्रिय एयरलाइन्स कम्पनीको उडान अवतरण बाक्लियो ।
रातभरि खुल्ला गरिएको विमानस्थलमा आइतबार बिहान पाँच बजेसम्म १५ वटा उडान भएको विमानस्थल कार्यालयले जनाएको छ । त्यति नै संख्यामा जहाजहरु अवतरण गरेका छन् ।
आज ५५ उडान हुने
आइतबार ५५ वटा उडान गर्ने योजनामा विमानस्थल कार्यालय रहेको छ । त्रिभुवन विमानस्थलमा अन्य समयमा दैनिक औषतमा ४० वटा उडान हुँदै आएका थिए ।
चार दिनदेखि अलपत्र यात्रुहरुलाई सहजरुपमा गन्तव्यमा पुर्‍याउन विमानस्थल चौविसै घण्टा सुचारु गरिएको हो ।
विमानस्थल सुचारु भएलगत्तै नेपाल एयरलाइन्स, ओमन एयर, चाइना इष्टर्न, इत्तिहाद, फ्लाई दुबईले बोर्डिङ पास सुरु गरेका थिए । विमानस्थल खुल्ने थाहा पाउनासाथ यात्रुहरुको समेत भिड लागेको थियो ।
विमानस्थल कार्यालयका अनुसार नेपाल एयरलाइन्सको दोस्रो उडान राति ११ बजे दोहा गएको थियो । दिल्लीका लागि उडेको जहाज राति २ बजे काठमाडौं फर्किएको थियो भने दोहा गएको जहाज आइतबार ११ बजे फर्किने तालिका छ ।
टर्कीबाट पनि विमान आयो
विमानस्थल खुलेपछि टर्किस एयर आइतबार बिहानको नियमित तालिका अनुसार पौने ७ बजे काठमाडौं विमानस्थलमा अवतरण गरेको छ । त्यसलगत्तै सवा ७ बजे जेट एयरवेज अवतरण गर्‍यो । उडान अवतरण बाक्लो हुँदा दिउँसो र राति दुबै समय विमानस्थल व्यस्त रहने छ ।
चार दिन विमानस्थल बन्द हुँदा करिव २४ हजार यात्रु काठमाडौंमा अडि्कएका थिए । यी यात्रुलाई सहजरुपमा गन्तव्यसम्म पुर्‍याउन विमानस्थल कार्यालय, अध्यागमनको कार्यालय, नेपाल प्रहरी, भन्सार कार्यालय लगायत सहकार्य गरेर काम गरिरहेका छन् ।
रातभरिमा कुन कुन विमान उडे ?
शनिबार राति सबैभन्दा बढी चिनियाँ एयरलाइन्स कम्पनीले उडान-अवतरण गरे । रातभरिमा चाइना द इष्टर्नका ५ वटा र चाइना साउदर्नका ३ वटा गरी चीनबाट ८ वटा उडानमार्फत यात्रुहरु काठमाडौं ओसारिएको थियो ।
त्यस्तै, नेपाल एयरलाइन्स र फ्लाइ दुबईले २/२ वटा उडान गरे । फ्लाइ दुबई पहिलो अवतरण सवा २ बजे भयो भने उडान सवा ३ बजे भयो । त्यस्तै, दोस्रो अवतरण ४ बजेर १० मिनेट जाँदा भयो भने ५ बजेर १० मिनेटमा यात्रु बोकेर दुबैतर्फ उड्यो ।
चाइना साउदर्नको पहिलो सवा २ बजे आई सवा ३ फर्कियो, दोस्रो साढे २ बजे आई साढे ३ बजे फर्कियो भने तेस्रो ३ बजे आई ४ बजे फर्कियो ।
चाइना इष्टर्नको राति पौने १ बजेबाट सुरु भएको उडान अवतरण विहानसम्म चलेको विमानस्थल कार्यालयले जानकारी दिएको छ ।
एयर अरेबिया राति ३ बजे विमानस्थलमा अवतरण गरेको थियो भने ३ बजेर ४० मिनेट जाँदा यात्रु बोकेर फर्कियो । कतार एयर पौन ४ बजे अवतरण गरी पौने ५ बजे उडेको थियो ।
त्यसैगरी, ओमन एयर राति साढे २ बजे आएर ३ बजे फर्किएको छ । रातभरिमा  नियमित तालिका बाहेकका ७ वटा अतिरिक्त उडान र अवतरण भएका छन् ।
उडान/अवतरण तालिका हेर्न क्लिक गर्नुहोस्
