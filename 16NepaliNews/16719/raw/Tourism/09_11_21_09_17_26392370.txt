
नविन अर्याल
१२ फागुन, काठमाडौं । बुधबार बेपत्ता भएको कल साइन 9N-AHH विमान तारा एयरले गत असोज ९ गते नेपाल ल्याएको थियो । भाइकिङ डिएचसी ६-४०० सिरिजको यो ट्वीनअटर विमान उत्तर अमेरिकी मुलुक क्यानाडामा बनेको हो ।
यो जहाजले छोटो उडान र अवतरण (स्टल) धावनमार्ग भएका दुर्गम गन्तव्यहरु लुक्ला, फाप्लु, जोमसोम, डोल्पा, रारा र सिमिकोटमा उडान भर्दै आइरहेको थियो ।
दुर्घटनामा परेको जहाज आधुनिक प्रविधिकले सुसज्जित भएको हुँदा सुरक्षित रहेको कम्पनीको दाबी थियो । स्टल जहाजमा यो सिरिज सबैभन्दा उत्कृष्ट भएको कम्पनीले जनाएको छ ।
कम्पनीका अनुसार आधुनिक एभियोनिक्स प्रणाली रहेको यस जहाजमा मौसमको अवस्था देखाउने ‘कलर वेदर रिडर’ प्रविधि जडान गरिएको छ । साथै, जहाज र जमिनबीचको दुरी नाप्ने (EGPWS) यन्त्रका साथै आकाशमा हुन सक्ने ट्राफिक दुर्घटनाको संकेत दिने (TCAS) प्रणाली पनि यसमा रहेका छन् ।
यो जहाज विश्वका अत्यन्त दुर्गम र प्रतिकूल वातावरण शून्य डिग्री तापक्रमको अन्टार्टिका, उत्तरी अपि|mकाको उच्च तापमानको मरुभूमि एवं इन्डियन महासागरको पानीमाथिदेखि हिमालयका पहाडी भेगहरुमा उडान भर्ने क्षमताले भरिपूर्ण रहेको जहाज ल्याउँदा ताराले दाबी गरेको थियो ।
तारा एयरले क्रमैसँग आफ्नो सम्पूर्ण ३०० सिरिज र डोर्नियर डीओ २२८-२१२ विमानहरुलाई नयाँ भाइकिङ सिरिज ४०० विमानले प्रतिस्थापन गर्दै लैजाने योजना बनाएको छ । उसले सन् १९९८ देखि दुर्गम गन्तव्यहरुमा हवाइ सेवा प्रदान गर्दै आएको छ ।
