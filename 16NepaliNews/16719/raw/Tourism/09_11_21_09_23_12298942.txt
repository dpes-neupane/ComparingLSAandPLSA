
२८ असार, काठमाडौं । नेपाल भ्रमणमा आउने विदेशी पर्यटकको दैनिक खर्च ३.६ डलर बढेको छ । सरकारले आइतबार सार्वजनिक गरेको आर्थिक सर्वेक्षणले यस्तो देखाएको हो ।
२०७० पुसदेखि २०७१ पुससम्म नेपाल भ्रमणमा आएका पर्यटकले औषत दैनिक ४ हजार ६४० रुपैयाँ खर्च गरेका छन् । जबकी २०६९ पुसदेखि २०७० पुससम्म नेपाल आएका पर्यटकले दैनिक ४ हजार २८० रुपैयाँमात्र खर्चिएका थिए ।

अघिल्लो पुसदेखि गत पुस महिनासम्म नेपालमा ७ लाख ९० हजार ११८ पर्यटक भित्रिएका छन् । यो संख्या अघिल्लो पुससम्मको तुलनामा ०.९ प्रतिशतले कम हो । २०६९ पुसदेखि २०७० पुससम्म ७ लाख ९७ हजार ६१६ पर्यटकले नेपाल भ्रमण गरेका थिए ।
२०७० पुसदेखि २०७१ पुससम्म नेपाल आएका पर्यटकमध्ये १५ प्रतिशत भारतीय, १६ प्रतिशत चिनियाँ, ६ प्रतिशत अमेरिकी, ४.८ प्रतिशत श्रीलंकन, ४.७ प्रतिशत बेलायती र बाँकी अन्य मुलुकका रहेका छन् ।
आर्थिक वर्ष २०६९/७० मा पर्यटन क्षेत्रबाट ३४ अर्ब २१ करोड १० लाख रुपैयाँ आम्दानी भएको थियो । अघिल्लो वर्षभन्दा १२ अर्ब १६ करोड ४३ लाख रुपैयाँले आम्दानी बढेर २०७०/०७१ मा ४६ अर्ब ३७ करोड ५० लाख रुपैयाँ पुगेको छ ।
आर्थिक वर्ष २०७१/०७२ को प्रथम आठ महिनामा पर्यटन क्षेत्रबाट ३४ अर्ब ३१ करोड ३० लाख रुपैयाँ आम्दानी भएको छ । त्यसपछि भूकम्पको प्रभाव पर्यटन क्षेत्रमा नराम्रोसँग परेको छ । त्यसैले चालु आर्थिक वर्षमा पर्यटन क्षेत्रबाट हुने आम्दानी अघिल्लो वर्षको तुलनामा कम हुने निश्चित देखिन्छ ।



विवरण
२०७० पुससम्म
२०७१ पुससम्म


कुल पर्यटक
७९७६१६
७९०११८


पर्यटकको वसाई अवधि (औषत दिन)
१२.५७
१२.४४


पर्यटनबाट प्राप्त आम्दानी (करोड)
३४२११
४६३७५


प्रतिपर्यटक प्रतिदिन खर्च (अमेरिकी डलर)
४२.८
४६.४


जीडीपीमा योगदान (प्रतिशत)
२.०
२.६


नेपाल उडान गर्ने वायुसेवा (संख्या)
२६
२६



जीडीपीमा योगदान बढ्यो
२०७० पुसदेखि २०७१ पुससम्म कुल ग्रार्हस्थ उत्पादन (जीडीपी)मा पर्यटन क्षेत्रको योगदान ०.६ प्रतिशतले बढेर २.६ प्रतिशत पुगेको छ । २०६९ पुसदेखि २०७० पुससम्म जीडीपीमा पर्यटन क्षेत्रको योगदान २ प्रशितमात्र रहेको थियो ।
औषत बसाई घट्यो
समिक्षा अवधिमा पर्यटकको औषत बसाई अवधि घटेको देखिन्छ । अघिल्लो पुससम्म एकजना पर्यटकको औषत बसाई १२.५७ दिन रहेकोमा गत पुससम्म घटेर १२.४४ दिनमा झरेको छ ।
नेपालमा आउने पर्यटकको संख्या, औषत बसाई अवधि लम्बाउनुपर्ने आवश्यकता रहेको छ । यसका साथै प्रतिव्यक्ति खर्च पनि बढाउन सकेमा पर्यटन क्षेत्रबाट अपेक्षित लाभ लिन सकिने अर्थमन्त्रालयको ठम्याई छ ।
