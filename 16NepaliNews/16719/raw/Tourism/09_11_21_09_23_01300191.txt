
३१ असार, काठमाडौं । सरकारले घोषणा गरेको आगामी आर्थिक वर्षको बजेट सकरात्मक भएको होटल संघ नेपालले बताएको छ । भूकम्पपछिको पुनर्निर्माणलाई केन्द्रमा राखेर ६ प्रतिशत आर्थिक वृद्धि गर्ने लक्ष्यसहित ल्याएको बजेट पूर्ण रुपमा कार्यान्वयन गर्न संघको आग्रह छ ।
आर्थिक विकासको लक्ष्यमा पर्यटन क्षेत्रबाट अपेक्षित योगदान पुर्‍याउन बजेटले नेपाली पर्यटनको वैशिष्टलाई पुनर्जिवित गराउन मौलिक संस्कृति, रितिरिवाज वास्तुकलालाई पुनःनिर्माण एवं एकीकृत वस्ती विकासमा दिएको जोड सह्रनिय रहेको संघको ठहर छ ।
भूकम्पबाट क्षति पुगेका होटल रिसोर्टहरुको पुनरुउत्थान तथा पुनर्निर्माणमा सघाउन सहुलियत व्याजदरमा पुनः कर्जा उपलब्ध गराउन आर्थिक पुनरुत्थान कोषको स्थापना गर्नु सकरात्मक भएको संघले जनाएको छ ।
भूकम्प प्रभावितहरुका लागि कर्जा नोक्सानी व्यवस्था, कर्जाको पुनर्तालिकिरण आम्दानी खर्च लेखांकनको समयावधि थप र पुँजी गणना गर्ने कार्यको निरन्तरता जस्ता नीति सकारात्मक रहेको संघको ठहर छ ।
विशेषत पर्यटन उद्योगले संचित मुनाफाबाट क्षमता विस्तारमा लगानी पुँजीकरण गरेमा लाभांश कर नलाग्ने तथा एक सयभन्दा बढी नेपाली नागरिकहरुलाई रोजगारी प्रदान गर्ने यस्ता उद्योगलाई लाग्ने आयकरमा ३० प्रतिशत आयकर छुट दिने व्यवस्थाको पनि संघले स्वागत गरेको छ ।
भूकम्प प्रभावित पर्यटकीय क्षेत्रको सुरक्षा परीक्षणगराई पर्यटकलाई भ्रमण गर्न अभिप्रेरित एवं आश्वस्त पार्ने बजेटमा उल्लेख गरिएको छ । नेपाल भ्रमणयोग्य छ भनेर अन्तर्राष्ट्रिय स्तरमा नेपाली कुटनीतिक नियोगहरुबाट प्रचारप्रसार गराउने नीतिबाट पर्यटन उद्योगलाई टेवा मिल्ने होटल संघले विश्वास लिएको छ ।
त्रिभुवन अन्तर्राष्ट्रिय विमानस्थल लगायत भैरहवा, पोखरा तथा अन्य विमानस्थलहरुको स्तरोन्नति, राष्ट्रिय ध्वजावाहकको क्षमता विस्तार, दि ग्रेट हिमालयन ट्रेकिङ ट्रेल, लुम्बिनीमा वुद्धिष्ट सर्किट, जनकपुर, कोशी टप्पु, ढोरपाटन, कर्णाली, सुदूर पश्चिमाञ्चलमा पर्यटन विकासका कार्यक्रमहरु पनि बजेटका उल्लेखनीय पक्ष हुन् ।
