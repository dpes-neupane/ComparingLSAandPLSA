
७ असोज, चितवन । चितवन राष्ट्रिय निकुञ्जले अर्को सातादेखि जिप सफारी खुला गर्ने तयारी गरेको छ ।
कोरोना भाइरसको महामारी र वर्षासमेत कम भएको तथा व्यवसायीहरुले अनुरोध गरेका कारण जीप सफारी खोल्ने तयारी गरिएको निकुञ्जका सूचना अधिकारी लोकेन्द्र अधिकारीले बताए ।
अधिकारीका अनुसार असोज १२ गतेसम्म निकुञ्ज भित्र पर्यटकहरुका लागि जिप सफारी खोल्ने गरी तयारी अघि बढाइएको छ । अहिले जिप गुड्ने सडकहरु मर्मत, सुधार र झाडीहरु पन्छाउने काम भैरहेको अधिकारीले जानकारी दिए ।
गत वैशाख तेस्रो साताबाट निकुञ्जमा जिप सफारी बन्द गरिएको थियो । हरेक वर्ष वर्षाका तीन महिना (असार, साउन र भदौ)मा निकुञ्जले जीप सफारी रोक्दै आएको थियो । जीप सफारी बन्द हुँदा निकुञ्जको राजश्वसमेत घट्दै गएको छ ।
स्वास्थ्य सुरक्षा मापदण्ड अपनाएर जीपमा पर्यटक राख्न व्यवसायीलाई अनुरोध गरिएको अधिकारीले बताए । निकुञ्जले प्रति जीप ५ हजार तथा प्रत्येक नेपाली पर्यटकसँग १५०, सार्क देशका पर्यटकसँग एक हजार र विदेशी पर्यटकसँग दुई हजार प्रवेश शुल्क लिदै आएको छ । निकुञ्जमा सौराहा क्षेत्रबाट ३२, मेघौलीबाट ४, कसराबाट ६ र अमलटारीबाट ४ वटा जीप जाने गरेका छन् ।
कोरोना भाइरसको महामारीका बीच पनि गत आर्थिक वर्ष ९२ हजार २ सय ९ जना पर्यटकले निकुञ्ज भ्रमण गरेका थिए । गत आर्थिक वर्ष ८९ हजार ६ सय १ नेपाली, १३ सय ६४ सार्क देशका र १२ सय ४४ जना तेस्रो देशका पर्यटकले निकुञ्ज भ्रमण गरेका थिए ।
गत आर्थिक वर्ष पर्यटन क्षेत्रबाट मात्रै २ करोड ५५ लाख ३७ हजार ८ सय २८ रुपैयाँ राजश्व संकलन गरेको निकुञ्जले जनाएको छ ।





यो पनि पढ्नुहोस 
सौराहामा पर्यटकको चहलपहल बढ्यो




