

नविन अर्याल
५ माघ, काठमाडौं । कर्ण शाक्य, अनुभवी एवं चर्चित पर्यटन व्यवसायी हुन् । उनको पहिचान यतिमा मात्रै सीमित छैन । लेखक एवं सकारात्मक चिन्तकका रुपमा पनि शाक्य उत्तिकै परिचित छन् । कर्ममा विश्वास गर्ने उनी कुनै काम गर्ने भनेपछि पर्खेर बस्न सक्दैनन् ।
शाक्यको एउटा सिद्धान्त छ, ‘चाहिने बेलामा हिरा फोर ।’ जसले समयमै अवसर पहिचान गर्न सक्छ, त्यही व्यक्ति अगाडि बढ्ने उनको बुझाइ छ । सानोतिनो अवरोध आउँदैमा एउटा उद्यमी पछाडि हट्न नहुने उनी बताउँछन् ।
राजधानीको मुटु हात्तिसारमा रहेको उनको निवासमा पुग्दा उनको सिद्धान्त यथार्थ देखिन्थ्यो । नाकाबन्दीले इन्धनको चरम अभाव भइरहेका बेलामा उनी धमाधम पुरानो दरबारलाई होटलमा परिणत गरिरहेका छन् । आफु बसेको ९५ वर्ष पुरानो भिक्टोरियन शैलीको पुरानो दरबारलाई ‘हेरिटेज होटल’मा परिणत गर्दैछन् शाक्य ।
शाक्यको निवास पुग्दा लाग्थ्यो, नेपालमा नाकाबन्दी नै छैन, विकास निर्माणले तिब्रता पाइरहेको छ । लोडसेडिङ, इन्धन अभाव र महंगीमा पनि होटल निर्माण कार्य कसरी जारी छ ? यस विषयमा जिज्ञासा राख्दा शाक्यले भने- ‘ब्ल्याकमा किनेर काम गरिरहेको छु ।’

मैले तेल ब्ल्याकमै किनेको हुँ, मैले ब्ल्याकमा किन्न हुन्थ्यो हुँदैनथ्यो, थाहा छैन । यो सरकारले सोच्ने कुरा हो

‘बत्ती छैन, इन्धन छैन, सामाग्री महंगो छ भनेर बसेँ भने त होटल बन्दैन’ उनले थपे- ‘अहिले ७ सयको सिमेन्ट १२ सय पुगेको छ, फेरि ७ सयमा झर्ला भनेर पर्खिएँ भने ६/७ महिना पछाडि पुग्छु ।’ एउटा उद्यमी सहज अवस्थामात्र कुरेर बस्न नसक्ने उनको भनाइ छ ।
‘मैले तेल ब्ल्याकमै किनेको हुँ, मैले ब्ल्याकमा किन्न हुन्थ्यो हुँदैनथ्यो, थाहा छैन । यो सरकारले सोच्ने कुरा हो’ शाक्यले अनलाइनखबरसँग भने- ‘यहाँ आदर्श र नैतिकताले त विकास हुँदैन, त्यसो हुँदा ब्ल्याकमा भए पनि तेल किनेर काम जारी राखेको छु ।’
अस्थिर राजनीति र अभावलाई कारण देखाउँदै होटल निर्माण रोकेर बसेका व्यवसायीलाई उनको यो चोटिलो जवाफ थियो । यही नाकाबन्दी र अभावको बीचमा शाक्यले पोखराको सराङकोटमा ‘हिमालय फ्रन्ट’ रिसोर्ट सञ्चालनमा ल्याएका छन् । यतिमात्र होइन, ठमेलस्थित काठमाडौं गेष्ट हाउसमा भूकम्पले धक्का पुर्‍याएको पुरानो दरवारको पनि ‘रिनोभेसन’ गर्ने कार्य जारी छ ।
शाक्य भन्छन्- ‘भूकम्प, नाकाबन्दी र तराई आन्दोलनका कारण के-कति पर्यटक आएका छन्, त्यति धेरै मलाई थाहा छैन, मलाई यति थाहा छ, मेरा होटलहरु राम्रैसँग चलिरहेका छन् ।’
शाक्यको काठमाडौं गेष्ट हाउसमा युरोपियन र अष्ट्रेलियन पाहुना धेरै आउने गर्छन् ।
शाक्यले माओवादी द्वन्द्व सुरु भएपछि ६/७ वटा होटलमा लगानी गरे । त्योबेला नाम चलेका तारे होटलहरु बन्द हुँदा पनि काठमाडौं गेष्ट हाउस (केजीएच) ग्रुपका होटलहरु राम्रैसँग चलेकै हुन् । ‘अहिले पनि भूकम्पले देश बिगार्‍यो भन्ने कुरा आएको छ, कमसेकम हाम्रो होटललाई खास असर पारेको छैन’ उनले भने ।
भूकम्पले हल्लाउँदा स्वप्न बँगैचा
काठमाडौं गेष्ट हाउसमा बनाइएको सुन्दर बँगैचा ।
भूकम्पले ठमेलस्थित काठमाडौं गेष्ट हाउसको ११० वर्ष पुरानो दरबार हल्लायो । भवन भत्किएपछि १८ कोठा गुमाउनुपर्‍यो । तर, अहिले त्यहाँ स्वप्न बँगैचा बनेको छ । भूकम्प नगएको भए सायद त्यहाँ त्यति राम्रो बगैंचा बन्ने थिएन होला ।
शाक्यले तत्कालै ४२ लाख रुपैयाँ खर्चेर दुई महिनामा भत्किएको भवन पन्छाउन लगाए । ‘दरबार भएको ठाउँमा अहिले त्यहाँ यस्तो बगैंचा बनेको छ, जुन स्वप्न बगैंचा भन्दा हुन्छ’ उनले भने- ‘सायद भूकम्प नगएको भए यति सुन्दर बगैंचा बनाउन सक्दिनथेँ होला ।’
‘भवन भत्कियो भनेर पीर मानेको भए केही हुँदैनथ्यो, इन्स्योरेन्सतिर लागेको भए पनि पछि पथ्र्यौं’ शाक्यले भने- ‘हामीले भूकम्पलाई अवसरका रुपमा लियौं । यसैलाई भनिन्छ, उद्यमशीलता !’
बगैंचाका फूलहरु हेरेर घण्टौं बिताउन सकिने भएको छ । काठमाडौं गेष्ट हाउस अहिले ठमेलको आत्मा भएको शाक्यको दाबी छ । ‘यो भूकम्पले मलाई अवसर दियो, अहिले म त्यहाँ जाँदा आनन्द महशुस गर्छु’ उनले भने ।
७ होटलका मालिक
हालै सञ्चालनमा आएको पोखराको सराङकोटस्थित हिमालय फ्रन्ट रिसोर्ट ।
शाक्यले करिव ४५ वर्ष अगाडि ठमेलमा काठमाडौं गेष्ट हाउस सञ्चालन गरेका हुन् । ठमेललाई अहिलेको ठमेल बनाउने श्रेय उनलाई नै जान्छ । त्यतिबेला शाक्य दाजुभाइले संयुक्त रुपमा होटल खोलेका हुन् । पछि दाजुभाइले आ-आफ्नो हिस्सा छुट्टाएका छन् ।
‘काठमाडौं गेष्ट हाउस सञ्चालनमा ल्याएको ४५ वर्ष पूरा भइसकेको, मेरो जीवनमा १२/१३ होटल बनाइसकेँ’ उनी भन्छन्- ‘मैले सुरुदेखि नै होटल व्यवसाय गरेँ, अरु क्षेत्रमा हात राख्दिँन, ७४ वर्षको भएँ, मेरो जीवनकाल पर्यटन क्षेत्रमै बिताउँछु ।’
अहिले शाक्यसँग काठमाडौं गेष्ट हाउससहित बूढानीलकण्ठमा पार्क भिलेज रिसोर्ट, पोखरामा वाटर फ्रन्ट रिसोर्ट, सराङकोटमा हिमालय फ्रन्ट रिसोर्ट, लुम्बिनीमा बुद्धमाया रिसोर्ट, चितवनमा मार्मे स्याङचुरी लज रहेका छन् । हात्तिसारमा माया म्यानोर होटल बन्दैछ ।
यस्तो बन्दैछ ‘माया म्यानोर’
काठमाडौंको हात्तिसारमा बन्दै गरेको माया म्यानोर होटल ।
काठमाडौंको हात्तिसारमा माया म्यानोर होटल बन्दैछ । भिक्टोरियन शैलीको भवनलाई नभत्काई छेवैमा उस्तै देखिने भवन निर्माण गरेर माया म्यानोर होटल बनाउन लागिएको छ । ४४ कोठा रहने यो होटलमा किताव लेख्ने, कलाकार, नेपाली कला मन पराउने विशिष्ट पर्यटक भित्र्याउने लक्ष्य छ ।
करिव ९५ वर्ष पुरानो दरवार बलराम समशेरले बनाएका हुन् । यसलाई इतिहासको रुपमा मात्र संरक्षण गर्न थालेको शाक्यको भनाइ छ । सन् १९७५ सालमा शाक्यले ३ लाख २७ हजार रुपैयाँमा तीन आना जग्गासहित दरवार किनेका थिए ।
करिव १२ करोड लगानी हुन लागेको यो होटल मार्चदेखि सुरु हुने शाक्यले बताए । एक कोठामा एउटामात्र बेड हुनेछ, विशेषगरी श्रीमान-श्रीमती बस्न मिल्नेछ । एउटा रुम न्यूनतम सय डलरमा बिक्री गर्ने उनको लक्ष्य छ ।
शाक्य अहिले किताव लेखनमा पनि व्यस्त छन् । यसअघि उनले सोच, खोज र मोज लेखिसकेका छन् ।
अहिले उनको केही समय ट्वीटरमा पनि बित्छ । यसको अलावा घरमा आउने युवाहरु, उद्यमीहरुसँग आफ्ना अनुभव सुनाउने गर्छन् ।शाक्यका किताव अरुलाई सिकाउने र पढाउने खालका हुन्छन् । ‘मेरो किताव कामसँग सम्बन्धित छन्, दर्शन छाँटेको छैन’ उनी भन्छन्- ‘मेरो किताव पढेर मानिसले आफुलाई करेक्सन गरोस् भन्ने चाहान्छु ।’ सोच र खोज किताव पढेर धेरै युवाहरु स्वदेश फर्किएर उद्यमशील बनेको उदाहरण उनीसँग प्रशस्तै छन् ।
राज्य बाँचेको निजी क्षेत्रको पसीनाले
शाक्यको बुझाइमा जीवन भनेको संघर्ष हो, संघर्ष त गर्नैपर्छ । काम गर्न संघर्ष गर्नुलाई उनले खासै ठूलो कुरो मान्छैनन् । काम नगरी बस्नेलाई समस्या नै हुँदैन । जसले काम गर्छ, त्यसैलाई समस्या आउने हो । त्यसैले संघर्ष गर्नुपर्ने हो ।
‘अहिले राज्य बाँचेको खाली निजी क्षेत्रको पसीनाले हो । सरकारले देश चलाउँछ भनेर हेरेर बसेको भइदिए यो देश पहिल्लै खत्तम हुन्थ्यो’ उनको ठम्याइ छ । सरकारले कामभन्दा भाषण बढी छाँट्दा मुलुक दशकौंपछि परेको बताउँछन्, शाक्य ।
पर्यटन कहिल्यै मर्दैन
घोरेपानी पुगेका स्वदेशी विदेशी पर्टकहरू ।
विनाशकारी भूकम्प, तराई आन्दोलन र भारतीय नाकाबन्दीका कारण अहिले मुलुकको पर्यटन क्षेत्र सुस्ताएको छ । पर्यटन क्षेत्र सुस्ताउँदा पनि व्यवसायीमा उत्साह नमरेको शाक्यको भनाइ छ ।
काठमाडौं, पोखरा, लुम्विनी चितवनमा धेरै होटल बनिरहेका बताउँदै उनले भने- ‘उद्यमीलाई थाहा छ, नेपालमा पर्यटन उद्योग कहिल्लै खस्किँदैन भनेर । अहिले रात भइरहेको छ, दिन पनि पक्कै आउने छ भन्ने उद्यमीलाई थाहा छ ।’ जो बुझ्दैन, त्यो पलायन हुन्छ ।
अहिले नेपालमा दर्जनको हाराहारीमा विदेशी प्रख्यात चेन होटल आउनुको कारण पनि यहाँको पर्यटकीय सम्भावना देखेर हो । कुनै पनि कम्पनी सम्भाव्यता अध्ययन नगरी लगानी गर्न तयार नहुने बताउँदै उनले उनीहरु दीर्घकाललाई हेरेर वर्तमानमा लगानी गर्न तम्सिएको बताउँछन् ।
पर्यटनमा विश्वास र आशाको वातावरण सिर्जना गर्नुपर्ने उनको बुझाइ छ । यसका लागि राज्यले हेर्नुपर्ने हुन्छ, त्यस्तो नेतृत्व कहिल्यै आएन । अरु देशमा भए सहुलियत पाउँथे, हाम्रोमा सरकारले सरकारले जति लिन सक्छ लिन्छ, हामीलाई केही दिँदैन, कैयाँ भन्दा पनि महाकैयाँ छ ।
पारिवारिक होटल
ठमेलस्थित काठमाडौं गेष्ट हाउस ।
शाक्यका अनुसार होटल दुई किसिमले सञ्चालन गरिन्छ । एउट कर्पोरेट किसिमबाट चेनबाट होटल चलाइन्छ भने अर्को पारिवारिक आधारबाट चलाइन्छ । केजीएच ग्रुपले चलाएका सबै होटलहरु पारिवारिक भएको शाक्यको भनाइ छ ।
पारिवारिक आधारबाट चलेका होटलमा पर्यटकलाई घरमै बसेको जस्तै हुन्छ । आत्मीयता हुन्छ । ‘हामी १०/१५ दिन बस्ने पर्यटकलाई घरमा ल्याएर खुवाउँछौं, उसले तारे होटलमा भन्दा घरमा आएर हातले दाल भात तरकारी खान पाउँदा झन रमाउँछ । कहिल्लै बिसिर्ंदैन’ शाक्यको बुझाइ छ ।
शाक्यको बुढानीलकण्डमा रहेको पार्क भिलेज रिसोर्टमा पुग्दा जंगलमा गएजस्तो हुन्छ । त्यहाँ चरा चिर्बिराउँछन् । यो नेपाली पर्यटनको आकर्षण हो ।
ठमेल यूरोपजस्तै कोलाहल भइसकेको छ । कोलाहल बीचमा काठमाडौं गेष्ट हाउसमा पुग्दा मनमा शान्ति आउँछ ।
किताब लेख्नेदेखि खर्चालु पर्यटक आवश्यक
हाम्रो सबैभन्दा ठूलो कमजोरी भनेको दरिद्र मनस्थिति हो । दरिद्र मनस्थिति भनेको आफु पनि केही नगर्ने र गर्न खोज्नेलाई पनि गर्न नदिने हो । अगाडि बढ्न लागेको मान्छेको खुट्टा तान्न खोज्दा हामी बिग्रिएका हौं
नेपालमा हरेक स्तरको पर्यटक आवश्यक भएको शाक्य बताउँछन् । उनका अनुसार चेन होटलले खर्चालु पर्यटक भित्राउँछन् । तर, यहाँ होम स्टेमा बस्ने र ट्रेकिङ जाने पर्यटक पनि आवश्यक रहेको उनको भनाइ छ ।
‘नेपालबारे किताब लेख्ने पर्यटक पाँचतारे होटलमा होइन, हाम्रोजस्तो होटलमा बस्छन्, गाउँगाउँसम्म पुग्छन्’ उनले भने- ‘पर्यटक ट्रेकिङ जान्छ, अनुभव हासिल गर्छ, अनि किताव लेख्छ । त्यस्तो नेपालको प्रचार गर्ने पर्यटक पनि हामीलाई चाहिएको छ ।’
पर्यटनको प्रभाव
हामीलाई पुराना संरचना जोगाउन पर्यटकले नै सिकाएको शाक्यको दाबी छ । उनले ११० वर्ष पुरानो घरलाई पुनर्निर्माण गरेर होटल बनाउन लागेको पनि पर्यटकले मन पराउने भएर हो रे ।
‘यति धेरै पुरानो घर, मोटो रकम खर्चेर बनाउन लागेको पर्यटकले मन पराउँछन भनेर हो, पर्यटनको फाइदा भनेको डलरमात्र होइन, अन्य फाइदा पनि धेरै हुन्छ ।’
विकास पहिला, योजना पछि
नेपालमा योजना बनेर विकास नभएको शाक्यको ठम्याइ छ । यहाँ त पहिला विकास हुन्छ, अनिमात्र योजना बन्छन् । पर्यटन पनि पहिला विकास भएर पछि योजना बनेको उनले बताए । कुनै पनि उद्योगको विकासमा राज्यले प्रभावकारी भूमिका निर्वाह गरेको छैन ।
हाम्रो देशमा सबैभन्दा पहिला विकास आयो, विकासले विकृति ल्याउन थालेपछि बल्ल योजना तर्जुमामा लाग्यौं । त्यही भएर हामी ‘क्राइसिस म्यानेजमेन्ट’मा अडि्कएका छौं ।
शाक्यका अनुसार हाम्रो सबैभन्दा ठूलो कमजोरी भनेको दरिद्र मनस्थिति हो । दरिद्र मनस्थिति भनेको आफु पनि केही नगर्ने र गर्न खोज्नेलाई पनि गर्न नदिने हो । अगाडि बढ्न लागेको मान्छेको खुट्टा तान्न खोज्दा हामी बिग्रिएको शाक्यको बुझाइ छ ।
