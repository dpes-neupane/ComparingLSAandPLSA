

२ मंसिर, काठमाडौं । ललितपुरको भट्टेडाँडामा तयार गरिएका दुई वटा राडारसहित देशभर सञ्चालनमा रहेका विभिन्न उड्ययन सम्बद्ध उपकरणहरुको परीक्षण शनिबारबाट सुरु भएको छ । अमेरिकाबाट आएको विशेष विमान र अमेरिकी तथा जापानी प्राविधिक टोलीले यस्तो परीक्षण सुरु गरेका हुन् ।
यसका कारण त्रिभुवन अन्तर्राष्ट्रिय विमानस्थलसहित अन्य केही महत्वपूर्ण विमानस्थलमा पनि उडान/अवतरण प्रभावित भएको छ । तालिकाभन्दा ढिला गरी उडान भएपछि विभिन्न गन्तव्यमा हिँडेका यात्रु लामो समय विमानस्थलमा रोकिएका छन् । अब आइतबार र सोमबार पनि उडान/अवतरण केही  प्रभावित हुने नेपाल नागरिक उड्डयन प्राधिकरणले जनाएको छ ।
हवाई उडानलाई सुरक्षित गराउने गरी नयाँ राडार जडान गरिएको हो । नयाँ राडार  र उड्डयनसम्बद्ध उपकरणको परीक्षण गर्न अमेरिकाको फेडरल एभिएसन एडमिनिस्ट्रेसनको विशेष जहाजसहितको ६ जनाको टोली नेपाल आएको छ । जापानबाट पनि ४ जनाको प्राविधिक टोली आएको छ ।  यसैबाट नयाँ राडरसहित देशभरका उड्डयन उपकरण र सिस्टमहरुको क्यालिब्रेसन गरिनेछ ।
सँगै देशभरका हवाई उडान सम्बन्धी विभिन्न उपरणहरुको कार्यदक्षताबारे पनि अध्ययन हुने भएको छ । यो विमान विभिन्न विमानस्थलमा पुग्नेछ । त्यहाँ अतरण र  उडान गर्दै उपकरण र सिस्टमहरुको परीक्षण गर्नेछ ।
प्राविधिक टोलीले सुरक्षाका हिसाबले कुन विमानस्थलको उपकरणहरु कस्ताे हालतमा छन् भनेर रिपोर्ट पनि दिने त्रिभुवन अन्तर्राष्ट्रिय विमानस्थलका प्रवक्ता प्रेमनाथ ठाकुरले जानकारी दिए ।

नेपालमा हुने हवाइ दुर्घटना घटाउन नयाँ राडार सहयोगी हुने विश्वास छ । जापानी सहयोग नियोग (जाइका)को सहयोगमा नेपाल नागरिक उड्डयन प्राधिकरणले नयाँ राडार स्थापना गरेको हो ।
यो राडारबाट नेपाली आकाशमा आएका विमानहरुको स्पिड, उडिरहेको उचाइसहितका जानकारी लिन सकिनेछ । भट्टेडाँडाको राडार सञ्चालनमा आएपछि नेपालको कुल भूभागको तीन चौथाइ हिस्सामा राडार कभरेज पुग्नेछ ।
यो परियोजनामा जापानले ३ अर्व ५५ करोड  ९० लाख येन खर्च गरेको छ ।
