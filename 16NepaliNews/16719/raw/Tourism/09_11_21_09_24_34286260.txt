

२६ जेठ, काठमाडौं । पर्यटन मन्त्री कृपाशुर शेर्पाले भूकम्पको विपत्तिपछि सुस्ताएको पर्यटन प्रवर्द्धनका लागि मन्त्रालयले विशेष योजना ल्याउन लागेको बताएका छन् । प्रशस्त विदेशी पर्यटक भित्राउने गरी कार्ययोजना बनिरहेको उनको भनाई छ ।
पूर्वपर्यटन मन्त्रीहरुसँग छलफल गरेर विगतका अधुरा योजनालाई समेत कार्यान्वयन गर्ने गरी योजनाबद्ध ढंगले अगाडि बढ्न लागेको मन्त्री शेर्पाले बताए । शिखरपोष्ट डटकमले राजधानीमा आयोजना गरेको अन्तरक्रिया कार्यक्रममा बोल्दै उनले यस्तो बताएका हुन् ।
मन्त्री शेर्पाले नेपालका पर्यटकीय गन्तव्यहरु सुरक्षित छन भन्ने सकरात्मक सन्देश विश्वभर फैलाउन सञ्चारमाध्यमलाई समेत आग्रह गरे ।
पूर्वपर्यटन मन्त्री तथा सभासद बलबहादुर केसीले भूकम्पले क्षति पुर्‍याएको पर्यटन क्षेत्रलाई पहिलाकै अवस्थामा फर्काउन सरकार गम्भिर रुपमा लाग्नुपर्नेमा जोड दिए ।
अर्का पूर्वपर्यटन मन्त्री रामकुमार श्रेष्ठले पर्यटन प्रवर्द्धनका लागि सरकार, व्यवसायी र सञ्चारकर्मीबीच सहकार्यकोे खाँचो औंल्याए ।
नेपाल पर्यटन बोर्डका सञ्चालक समिति सदस्य राजेन्द्र सापकोटाले पर्यटन बोर्डमा प्रमुख कार्यकारी अधिकृत नियुक्तिको तयारी भइरहेको र एकदुई दिनभित्रै टुङ्गो लाग्ने जानकारी दिए ।
शिखर पोष्टका अध्यक्ष प्रकाश खालिङले पर्यटन क्षेत्र क्षतविक्षत भएको भन्दै देशको पर्यटन विकासको लागि छुट्टै गुरुयोजना आवश्यक रहेको बताए । सोही अवसरमा विभिन्न विद्याबाट देशको आर्थिक र सामाजिक विकासमा योगदान पुर्‍याउने व्यक्तिहरुलाई सम्मानित गरिएको थियो ।
