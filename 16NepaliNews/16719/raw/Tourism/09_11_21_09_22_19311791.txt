

२९ साउन, काठमाडौं । सडकमार्ग हुँदै नेपाल आउने पर्यटकमध्ये आधाभन्दा बढीले भैरहवा नाका प्रयोग गर्ने गरेका छन् । त्रिभुवन अन्तर्राष्ट्रिय विमानस्थलपछि सबैभन्दा बढी पर्यटक भैरहवा नाकाबाट आउने गरेको अध्यागमन विभागको तथ्यांकले देखाउँछ ।
नेपालमा त्रिभुवन विमानस्थलसहित विभिन्न नाका भएर सडकमार्गबाट पर्यटक आउने गर्छन् । सडकमार्गबाट नेपाल आउने पर्यटकले भैरहवासहित बीरगञ्ज, धनगढी, काकडभिट्टा, कोदारी, महेन्द्रनगर, नेपालगञ्ज लगायतका नाका प्रयोग गर्छन् ।
सन् २०१४ मा ७ लाख ९० हजार पर्यटक नेपाल भित्रिएका छन् । जसमध्ये करिव तीन चौथाई ५ लाख ८६ हजार पर्यटक हवाइमार्ग हुँदै नेपाल आए । सडकमार्गबाट २ लाख ४ हजार पर्यटक नेपाल भित्रिएको पर्यटन बोर्डको तथ्यांकमा उल्लेख छ ।
सडकमार्ग नेपाल भित्रिएका दुई लाख पर्यटकमध्ये भैरहवा नाकाबाट मात्र एक लाख १७ हजार आएको पर्यटन बोर्डले जनाएको छ । त्यसपछि चीनबाट तातोपानी कोदारी नाका हुँदै ७३ हजार ६ सय ६४ पर्यटक भित्रिएका छन् ।
सबैभन्दा कम धनगढी नाकाबाट ३४ जनामात्र पर्यटक नेपाल भित्रिएको तथ्यांकमा उल्लेख छ । नेपालमा सडकमार्ग हुँदै नेपाल आउनेमा भारतीय पर्यटकको बाहुल्यता हुने गर्छ । चीन तथा भारतबाट सडकमार्ग प्रयोग गरेर नेपाल आउने तेस्रो मुलुकका पर्यटकको संख्या पनि बढ्दै गइरहेको पाइन्छ ।
भैरहवा सुनौली नाका ।
विश्व शान्तिका अग्रदुत गौतम बुद्धको जन्मस्थल लुम्बिनीमा भारतसहित विभिन्न मुलुकबाट पर्यटक आउने गर्छन् । यही कारण पनि भैरहवा नाकाबाट नेपाल भित्रिने पर्यटकको संख्या उच्च देखिएको हो ।
भारतको गोरखपुर हुँदै नेपाल आउन सजिलो हुने हुँदा भारतीय पर्यटकले पनि भैरहवा नाका रोज्ने गरेको पर्यटन व्यवसायी बताउँछन् । त्यसो त पश्चिम नेपालको महेन्द्रनगर र काकडभिट्टा हुँदै नेपाल आउने भारतीय पर्यटक पनि उत्तिकै हुने गरेका छन् ।
पश्चिम नेपालको बाटो हुँदै नेपाल आउने भारतीय पर्यटकलाई लक्षित गर्दै नेपालगञ्ज, कोहलपुर, धनगढी, महेन्द्रनगर लगायतका ठाउँमा तारे होटल खोल्ने क्रम बढ्दो छ ।
नेपालगञ्ज र कोहलपुरमा मात्र तीनवटा चार तारे होटल निर्माण भइरहेका छन् । सोल्टी होटलले समेत नेपालगञ्जमा चार तारे होटल बनाइरहेको छ । यस क्षेत्रमा भारतीय पर्यटक तथा एनजिओ, आइएनजिओ र विकासे आयोजनाका कर्मचारीलाई लक्षित गर्दै होटलहरु सञ्चालनमा ल्याउन लागिएको हो ।
पर्यटक आगमन स्थिती



नाका
 पर्यटक


भैरहवा
१,१७,२४६


बीरगञ्ज
१,११८


धनगढी
३४


काकडभिट्टा
९,९४७


कोदारी
७३,६६४


महेन्द्रनगर
१,७९६


नेपालगञ्ज
३३२


कुल (सडकमार्ग)
२,०४,१३७


त्रिभुवन विमानस्थल (एयर)
५,८५,९८१


जम्मा
७,९०,११८



