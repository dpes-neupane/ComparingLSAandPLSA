
१ मंसिर, पाँचथर । इन्धन अभावले पाँचथरको होटल बन्द हुन थालेपछि पर्यटन क्षेत्र प्रभावित भएको छ ।

हिउँदयाम सुरु भएसँगै पूर्वको गोसाइँकुण्डको नामले प्रसिद्ध तिम्बु पोखरी र ताप्लेजुङको पाथिभरा मन्दिर दर्शनका लागि जाने पर्यटक अत्यन्तै कममात्रै आउने गरेका छन् । अघिल्ला वर्षमा हिउँद लागेपछि पर्यटकको सदरमुकाम फिदिममा भीड लाग्ने गरेको थियो । तर यस वर्ष सुनसान जस्तै रहेको पर्यटन व्यवसायी बताउँछन् ।
इन्धनको अभावले आएका पर्यटकलाई दाउरामा पकाएर सेवा दिनुपर्दा ढिला हुने गरेको होटल अजिमाका सञ्चालक विमल श्रेष्ठले बताए । इन्धनको अभाव जारी रहे अबको एक महिनापछि होटल बन्द गरेर वैकल्पिक व्यवसाय अपनाउने उनी बताउँछन् ।
होटलको भाडा, कर्मचारीलाई तलब र बैंकको किस्ता बुझाउनै धौधौ भएको होटल व्यवसायी बताउँछन् ।
होटल व्यवसायी सङ्घका अध्यक्ष तथा होटल सरगमका सञ्चालक महेन्द्र थाम्सुहाङले भूकम्पपछि होटल व्यवसाय धरासायी हुँदै गएको बताए । “मधेस आन्दोलनपछि आयात ठप्प हुँदा पर्यटन क्षेत्र नराम्ररी प्रभावित भएको छ” उनले भने ।
समस्या समाधान गर्दै व्यवसायीहरुका लागि अनुकुल बातवरण बनाउनुपर्नेमा थाम्सुहाङले जोड दिए । “ढिलाइ गरिए पर्यटन क्षेत्रमा गम्भीर असर पर्नेछ” उनले भने । जिल्लामा रहेका साना र ठूला होटल अधिकांशले खाना पकाउन हिटर र दाउरा प्रयोग गर्ने गरेका छन् । रासस

