

१७ जेठ, काठमाडौं । विनाशकारी भूकम्पले सुन्धारामा रहेको धरहरा ढलेपनि छेवैमा रहेका अग्ला होटलमा कुनै असर परेको छैन् । सुन्धराका ११ तले हेाटलसम्म पूर्ण रुपमा सुरक्षित रहेको व्यवसायी बताउँछन् ।
होटलहरु सुरक्षित भएपनि ग्राहक नभएको नेपाल होटल व्यवसायी समाज सुन्धराका सचिव डिबी राईले अनलाइनखबरसँग बताए । स्वदेशी ग्राहकहरु बस्ने सुन्धराका होटल बाहै्र महिना भरिभराउ हुने गर्थे ।
भूकम्पको डरले अहिले सुन्धाराका होटलमा ग्राहकहरु जाँदैनन् । ‘अधिकांश समय यहाँका होटलमा ९० देखि १०० प्रतिशतसम्म अकुपेन्सी हुन्थ्यो’ सचिव राईले भने- ‘भूकम्प गएको महिना दिन नाघिसक्दा समेत अकुपेनसी ५ प्रतिशत पुग्न सकेको छैन् ।’
सुन्धरामा साना ठूला गरी २ सयको हाराहारीमा होटल तथा लजहरु रहेका छन् । सुनधाराको कालिगण्डकी ११ तलाको हो भने रोयल थकाली ९ तलाको हो । एउटा होटलमा १५ देखि २५ वटासम्म रुमहरु रहेको बताउँदै राईले एउटा रुममा तीनवटासम्म बेड रहेको जानकारी दिए ।
विभिन्न सञ्चार माध्यममा भत्किएको समचारमात्र आउँदा होटलमा ग्राहक आउन डराइरहेको व्यवसायीको गुनासो छ । ‘सुन्धाराका होटलमा एउटा इँटासम्म खसेको छैने, तरपनि ग्राहक आउँदैनन’ राईको गुनासो छ । सुन्धाराका कुनै पनि होटल नचर्किएको र प्राविधिकहरुले पनि पूर्णतः सुरक्षित रहेको बताएका छन् ।
पछिल्लो समय सुन्धारमा उपत्यका बाहिरका मानिसको आकर्षण बनिरहेको थियो । राजधानीबासी पनि सुन्धाराका होटलमा खाना खान पुग्ने गर्थे । काम विशेषले राजधानी आउने शिक्षक, कर्मचारी, सर्वसाधारण, व्यवसायी लगायतको सुन्धरामा भिड लाग्ने गरेको व्यवसायी बताउँछन् ।
व्यवसाय डुब्ने खतरा
भूकम्पको डरले ग्राहक नाउँदा होटलहरु डुब्ने अवस्थामा पुगेको व्यवसायीहरुले बताएका छन् । ‘अधिकांश होटलहरु भाडामा घर लिएर सञ्चालन गरिएको छ’ उनले भने- ‘आफ्नै घरमा होटल चलाउने व्यवसायीको संख्या १५/२० प्रतिशत होलान् ।’
कुनै पनि होटल नचर्किएको र प्राविधिकहरुले पनि सुन्धाराका होटलहरु पूर्णतः सुरक्षित रहेको जनाएका छन् । यसर्थ सुन्धाराका होटल तथा अन्य व्यवसायका लागि कुनै डर त्रास नभएको स्पष्ट पार्न चाहन्छौं र हाम्रा स्वदेशी तथा विदेशी पाहुनाहरुलाई हामि सम्पुर्ण होटलहरु पुर्ववत अवस्थामा सेवा दिन तयार रहेको जानकारी गराउँदछौं ।
होटलहरुलाई परेको यो संकटको बेला राज्यको तर्फवाट आवश्यक भुमिकाको लागि नेपाल होटल व्यवसायी समाज गम्भीर ध्यानाकर्षण गराउँदछ ।
