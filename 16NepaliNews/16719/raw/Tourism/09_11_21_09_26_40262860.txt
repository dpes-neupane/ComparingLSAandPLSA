
२४ चैत, काठमाडौं । नेपाल पर्यटन बोर्डले बन्दबाट प्रभावित हवाइ यात्रुहरुलाई लक्षित गर्दै राजधानीमा पर्यटक बस सञ्चालन गरेको छ । बोर्डले विहान ६ बजेदेखि बन्द नखुल्दासम्म यस्तो सेवा दिएको हो ।
एयरपोर्ट-होटल-एयरपोर्ट बस सञ्चालन गरेर हवाइ यात्रु बोकेको बोर्डका मिडिया कन्सल्ट्यान्ट शरद प्रधानले जानकारी दिए । उनका अनुसार राजधानीलाई तीन रुटमा वर्गिकरण गरेर तीनवटा बस सञ्चालन गरिएको छ ।
यस्तो छ रुट
बोर्डले स्वदेशी तथा विदेशी दुबै हवाइ यात्रुलाई सेवा प्रदान गरेको छ । पहिलो रुटमा एयरपोर्टदेखि न्यूरोड, होटल अन्नपूर्ण, होटल याक एण्ड यती, ठमेल चोक, लैनचौर चोक, होटल शंकर हुँदै पुनः एयरपोर्ट रहेको छ ।
दोस्रो रुटमा एयरपोर्टबाट होटल सांगि्रला, नारायणगोपाल चोक, महाराजगञ्ज चोक, हायत रिजेन्सी, चावाहिल चोक, होटल द्धारिका हुँदै एयरपोर्ट रहेको मिडिया कन्सल्ट्यान्ट प्रधानले बताए ।
तेस्रो रुटमा एयरपोर्टदेखि तिनकुने चोक, होटल एभरेष्ट, माइतिघर चोक, होटल हिमालय, सेन्टजेभियर्स स्कुल, होटल सोल्टी, ग्रान्ड होटल हुँदै एयरपोर्ट रहेको छ ।
यो सेवाको हजार भन्दा बढी स्वदेशी तथा विदेशी हवाइ यात्रुले लाभ लिएको बोर्डको  दाबी छ । बोर्डले बन्द अवधिभर यस्तो सेवा प्रदान गर्ने जनाएको छ । आवश्यक परेमा थप गाडीहरु पनि थप गर्ने प्रधानले जानकारी दिए ।
बोर्डको यो सेवा प्रयोग गर्नका लागि यात्रुले प्रतिव्यक्ति ३ सय रुपैयाँका दरले भाडा बुझाउनुपर्ने हुन्छ । पर्यटक बस सञ्चालन गर्नका लागि बोर्डलाई हिमालय उद्धार संघ, पर्यटक प्रहरी, नेपाल टुरिष्ट भेहिकल एशोसियसन लगायतले सहयोग गरेका छन् ।
