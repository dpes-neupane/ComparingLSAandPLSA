
२७ जेठ, काठमाडौं । पर्यटन मन्त्री कृपासुर शेर्पाले महाभूकम्पबाट क्षतिग्रस्त पर्यटन क्षेत्रको पुनः स्थापनामा स्वदेशी श्रमशक्ति र प्रविधि प्रयोग गर्ने बताएका छन् । आफ्नै पाखुरा प्रयोग गरेर आउँदो सिजनभित्र भत्किएका संरचना पुनर्निर्माण सिध्याउने उनको भनाई छ ।
मिडिया इन्टरनेशनलले बुधबार आयोजना गरेको अन्तक्रिर्या कार्यक्रममा बोल्दै मन्त्री शेर्पाले मुलुकका ९० प्रतिशत पर्यटकीय होटेलहरु सुरक्षित रहेको बताए ।
केहीं महिनामा पर्यटन क्षेत्रलाई पुनःस्थापना गर्न सकिने सम्भावना रहेको मन्त्री शेर्पाको भनाई छ । उनले क्षतिको पूर्ण रुपमा व्यवस्थापन गर्न २ देखि ५ वर्ष लाग्ने भएपनि पर्यटक भित्राउने काम आगामी सिजनमै गर्न सकिने बताए ।
नेपालमा पर्यटक भित्राउन लायन्सको अन्तर्राष्ट्रिय सम्मेलनमा नेपाल सुरक्षित छ भन्ने सन्देश लिएर जान लागेको मन्त्री शेर्पाले बताए ।
नेपाल उद्योग वाणिज्य महासंघका उपाध्यक्ष किशोर प्रधानले नेपालको आर्थिक विकासको मेरुदण्ड मानिएको कृषि, पर्यटन र जलश्रोतमध्ये जलश्रोत र पर्यटन क्षेत्रमा भूकम्पले सामान्य क्षति पुर्‍याएको बताए ।
नेपाल पर्वतारोहण संघका अध्यक्ष आङछिरिङ शेर्पाले सगरमाथामा १७ पर्यटक मृत अवस्थामा भेटेको र ७१ जनाको ४ घण्टाभित्रै उद्धार गरिएको बताँदै भूकम्पको धेरै क्षति हिमाली क्षेत्रमा भएकाले त्यसतर्फ ध्यान दिन सरकारलाई आग्रह गरे ।
नेपाल ट्रेकिङ एजेन्ट्स एसोसियसन अफ नेपाल ‘टान’का अध्यक्ष रमेश धमलाले पर्यटन क्षेत्रमा श्रमिकहरु झन पीडित रहेकाले त्यसतर्फ सरकारले अति शुक्ष्म ढंगबाट अध्ययन गरेर काम गर्न आग्रह गरे ।
होटेल संघ नेपालका कोषाध्यक्ष तथा पर्यटन बोर्डका सदस्य घनेन्द्रबहादुर श्रेष्ठले ९५ प्रतिशत होटेलहरु अझै सुरक्षित रहेको प्रतिवेदन मन्त्रीलाई दिँदै नेपाल सुरक्षित छ भन्ने सन्देश सबैतिर फैलाउन आवश्यक रहेको बताए ।
