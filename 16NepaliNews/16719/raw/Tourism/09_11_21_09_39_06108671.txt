
९ भदौ, काठमाडौं । गौतम वुद्धको जन्मस्थल लुम्विनी नेपालको प्रमुख पर्यटकीय गन्तव्य बन्ने सम्भवना रहँदा रहँदै पनि ओझेलमा परेको सरोकारवालाहरुले गुनासो गरेका छन् । नेपाल उद्योग परिसंघद्धारा सञ्चालित गो इन्टरनेशनल प्रोजेक्टले शनिवार बुटवलमा आयोजना गरेको अन्तरक्रिया कार्यक्रममा उनीहरुले सो गुनासो गरेका हुन् । अन्तर्राष्ट्रिय जगतमा लुम्विनीको व्यापक प्रचार-प्रसार गर्न सकेको खण्डमा नेपालमा प्रशस्त पर्यटक ओइरिने उनीहरुको भनाई थियो ।
कार्यक्रममा रुपन्देही उद्योग संघका अध्यक्ष तेज कुमार पाठकले लुम्विनीलाई मक्का मदिना र जेरुसेलम सरह धार्मिक पर्यटकीय क्षेत्रको रुपमा विकास गर्न सकिने सम्भवना रहेको औंल्याउनुभयो । सम्भवना पहिल्याउन नसक्दा लुम्विनी ओझेलमा पर्नुका साथै नेपालको आर्थिक एवं पर्यटकीय विकासले गतिलिन नसकेको उहाँको भनाई थियो । लुम्विनीलार्य अन्तर्राष्ट्रिय बजारमा पुर्‍याउन नसक्नु नेपालका लागि दुर्भाग्य भएको लुम्विनी विद् चेतन पन्तले गुनासो गर्नुभयो । उहाँले लुम्विनीको प्रचार-प्रसार र प्रवर्द्धन गर्न अन्तराष्ट्रिय स्तरका बजार प्रतिनिधिहरुको व्यवस्था मिलाउनुपर्नेमा जोड दिनुभयो ।

होटल तथा रेष्टुरेण्ट व्यवसायी संघ रुपन्देहीका अध्यक्ष महेन्द्र श्रेष्ठले लुम्विनी र सोको सेरोफेरोलाइ समेटेर प्याकेज टुरको व्यवस्था मिलाउन सकिएमा यस क्षेत्रको पर्यटन विकासले फड्को मार्न सक्ने बताउनुभयो । सिद्धार्थ एशोशिएसन अफ टुर एण्ड ट्राभल्स एशोसिएसन लुम्विनीका अध्यक्ष संजय वजिमयले पर्यटन व्यवसाय नै अन्तराष्ट्रिय मुद्रा भित्राउने सजिलो र उत्तम माध्ययम रहँदा-रहँदै सरकारको पहलकदमीे र निजी क्षेत्रहरुको सहकार्यको अभावमा अवसरहरु खेर गइरहेको भन्दै चिन्ता व्यक्त गर्नुभयो ।
गो इन्टरनेशनल रुपन्देहीका म्यानेजर याद भण्डारीले लुम्विनीलाई अन्तराष्ट्रिय वजार र खासगरी युरोपियन मुलुकमा पुर्‍याउन विदेशी संस्थाहरुसँग सहकार्य भइरहेको जानकारी दिनुभयो । परिसंघले विभिन्न संघ संस्था र च्याप्टरहरु मार्फत देशभरका १० वटा उत्पादनलाई युरोपियन बजारमा पुर्‍याउने उद्येश्यका साथ गो इन्टरनेशनल प्रोजेक्ट संचालन गरेको हो ।

