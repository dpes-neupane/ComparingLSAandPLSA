

४ जेठ, काठमाडौं । थाइल्यान्डस्थित नेपाली राजदूतावासले नेपालको पर्यटन प्रवर्द्धन अभियान सुरु गरेको छ । ‘नेपाल इज सेफ : भिजिट, इन्ज्वोइ एन्ड हेल्प नेपाल’ नारासहित दूतावासले उक्त अभियान सुरु गरेको हो ।
दूतावासले सिलोमस्थित होलिडे इन होटलमा एक कार्यक्रमको आयोजना गरी पर्यटन प्रवर्द्धन अभियान सुरु गरेको जनाएको छ । कार्यक्रममा थाइल्यान्डका विभिन्न शहरहरु, थाइल्यान्डबाट सहप्रमाणीकरण भएका सिंगापुर, लाओस सहितका मुलुकहरुका पर्यटन व्यवसायी तथा पत्रकारहरुलाई निमन्त्रणा गरिएको थियो ।
कार्यक्रममा करिव ६५ दक्षिण एशियाली मुलुकहरुमा पर्यटक पठाउने पर्यटन व्यवसायीहरुको सहभागिता रहेको थियो । राजदूत खगनाथ अधिकारीले भूकम्पले पुर्‍याएको क्षति र हालको पर्यटकीय गन्तव्यहरुको अवस्था, नेपाल सरकार र पर्यटन व्यवसायीले गरेको पहलका बारेमा जानकारी गराउँदै नेपाल भ्रमणका लागि सुरक्षित रहेको र अनावश्यक भ्रममा नपर्न आग्रह गरे ।
‘नेपालको पर्यटकीय गन्तव्यमध्ये १५ प्रतिशतमा मात्र क्षति पुगेको, विशेषगरी ११ जिल्लामात्र प्रभावित भएको, नेपालका पर्यटन व्यवसायीले आकर्षक छुट प्याकेज ल्याएको,  पर्यटकको सुविधा र सुरक्षाका लागि नेपाल सरकार, नेपाल पर्यटन बोर्ड र व्यवसायीबाट हरसम्भव प्रयत्न हुनेछ’ अधिकारीले आश्वस्त पारे ।
नेपाल भ्रमण गरेर त्यहाँको यथार्थ जानकारी बाहिर ल्याइदिन राजदूत अधिकारीले उपस्थित पत्रकारलाई अनुरोध गरे । उनले आवश्यक परेको बेलामा राजदूतावासले तत्काल भिासा जारी गर्नेसमेत जानकारी गराए ।
कार्यक्रममा भूकम्पपछिको पर्यटकीय अवस्था, नेपालका प्रमुख पर्यटकीय गन्तव्यहरु, भिसा सम्बन्धी प्रकृया, हाल भ्रमण गर्दा हुने लाभहरु लगायतका विषयमा उपनियोग प्रमुख डोरनाथ अर्यालले जानकारी गराएका थिए ।
‘नेपाल सुरक्षित छ : घुमौं, मनोरञ्जन गरौं र सहयोग गरौं’ नारासहित जुन १९ तारिखमा थाइल्यान्डको फुकेतमा, २७ तारिखमा लाओसमा र जुलाइको २ तारिखमा सिंगापुरमा कार्यक्रमहरु आयोजना गर्ने उपनियोग प्रमुख अर्यालले बताए ।
थाइल्यान्डको फुकेत र सिंगापुरमा गरिने कार्यक्रममा अवैतानिक वाणिज्य दूतावासहरु र नेपाली संघ-संस्थाले सहयोग गर सहकार्य गर्ने बताइएको छ ।
