

१० असोज, काठमाडौं । नेपालका दुर्गम क्षेत्रमा उडान भर्दै आएको तारा एयरले दोस्रो भाइकिङ डिएचसी ६-४०० ट्वीनअटर विमान थपेको छ । क्यानाडामा निर्मित ताराको नयाँ विमान शनिबार दिउँसो काठमाडौंमा आइपुगेको छ ।
अघिल्लो महिनामात्र ताराले पहिलो भाइकिङ विमान भित्राएको थियो । नयाँ विमानको नेपाली दर्ता नम्बर ‘९एन-एएचएच’ रहेको छ ।
अत्याधुनिक एभियोनिक्स प्रणालीद्घारा सुसज्जित यस जाहाजमा मौसमको अवस्था देखाउने ‘कलर वेदर र्‍याडर’ यन्त्र, जहाज र जमिनवीचको सान्निध्यता नाप्ने ‘इजीपीडब्लुएस’ यन्त्र तथा आकाशमा हुनसक्ने ट्राफिक दुर्घटनाको संकेत दिने टीसीएएस प्रणाली जडान गरिएको छ ।

विगतका सिरिजहरु जस्तै यो जहाज पनि विश्वका अत्यन्त दुर्गम र प्रतिकूल वातावरण शुन्य डिग्री तापक्रमको अन्टार्कटिका, उत्तरी अफि्रकाको उच्च तापमानको मरुभूमी, इण्डियन महासागरको खुला पानीदेखि हिमालयका पहाडी भेगहरुसम्म उडान भर्ने क्षमताले भरिपूर्ण रहेको कम्पनीको दाबी छ ।
तारा एयरले भाइकिङ विमान छोटो उडान र अवतरण (स्टल) धावनमार्ग भएका लुक्ला, फाप्लु, जोमसोम, डोल्पो, रारा र सिमिकोट लगायतका क्षेत्रमा उडाउने जनाएको छ ।
ताराले क्रमैसँग आफ्नो सम्पूर्ण ३०० सिरिज र डोर्नियर डीओ २२८-२१२ विमानहरुलाई नयाँ भाइकिङ सिरिज ४०० विमानले प्रतिस्थापन गर्दै लैजाने जनाएको छ । नेपालका दूर-दराजका स्थानहरुमा आफ्नो सेवा प्रवाह गर्दै आएको तारा एयरले सन् १९९८ देखि उडान सुरु गरेको हो ।
