

३० असार, काठमाडौं । दुर्गम गन्तव्यमा हवाइ सेवा प्रदान गर्दै आएको तारा एयरले नयाँ विमान थपेको छ । कम्पनीले नवनिर्मित भाइकिङ डिएचसी ६-४०० ट्वीनअटर विमान थपेको हो ।
आधुनिक एभियोनिक्स प्रणालीद्धारा सुसज्जित यस जहाजमा मौसमको अवस्था देखाउने ‘कलर वेदर रिडर’ प्रविधि जडान गरिएको छ । साथै, जहाज र जमिनबीचको दुरी नाप्ने (EGPWS) यन्त्र तथा आकाशमा हुन सक्ने ट्राफिक दुर्घटनाको संकेत दिने (TCAS) प्रणाली रहेको छ ।
यो जहाज विश्वका अत्यन्त दुर्गम र प्रतिकुल वातावरण शून्य डिग्री तापक्रमको अन्टार्कटिका, उत्तरी अफि्रकाको उच्च तापमानको मरुभूमी, इन्डियन महासागरको खुला पानीदेखि हिमालयका पहाडी भेगहरुमा उडान भर्ने क्षमताले भरिपूर्ण रहेको कम्पनीको दाबी छ ।
कम्पनीका अनुसार यस प्रकारको विशेषता विश्वका अन्य कुनै स्टल विमानहरुमा छैन । स्टल जहाजमा यो सिरिज सबैभन्दा उत्कृष्ट भएको कम्पनीले जनाएको छ ।

तारा एयरले भाइकिङ ट्वीनअटरबाट लुक्ला, फाप्लु, जोमसोम, डोल्पा, रारा र सिमिकोट लगायतका क्षेत्रमा उडान भर्ने छ । यी दुर्गम स्थानहरुमा यस विमानले विदेशी पर्यटक, स्थानिय बासिन्दा र खाद्य सामाग्री ओसार पसार गर्न महत्वपूर्ण योगदान पुर्‍याउने छ ।
सन २००५ मा क्यानडाको भाइकिङ एयरले डि हृयाभील्यान्डबाट प्रख्यात डिएचसी ६-३०० ट्वीनअटरको स्वामित्व खरिद गरेको थियो । यसको पुनः उत्पादन सन् २००८ मा नयाँ भाइकिङ सिरिज ४०० ट्वीनअटरको नामबाट गरिएको हो ।
यसमा मौलिक सिरिज ३०० एयरक्राफ्टमा भन्दा व्यापक रुपमा परिवर्तन गरी अत्याधुनिक सुधारिएको प्राट एन्ड हृविट्नी पिटी ६ ए-३४ इञ्जिन, पूर्णतया Honeywell Primus Apex Digital Avionics Suite tyf Composit Material हरु र लगभग ८०० अन्य सुधार कार्यहरुलाई समाविष्ट गरेको छ ।

तारा एयरले क्रमैसँग आफ्नो सम्पूर्ण ३०० सिरिज र डोर्नियर डीओ २२८-२१२ विमानहरुलाई नयाँ भाइकिङ सिरिज ४०० एयरक्राफ्टले प्रतिस्थापन गर्दै लैजाने बताएको छ ।
नेपालको दुर दराजमा सेवा प्रवाह गर्दै आएको तारा एयरले सन् १९९८ देखि आफ्नो सेवा सुचारु गरेको हो । तारा एयरले दोस्रो भाइकिङ ४०० विमान यही सेप्टेम्बर महिनामा भित्राउने जनाएको छ ।
