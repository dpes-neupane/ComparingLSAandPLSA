

२१ जेठ, काठमाडौं । निजी क्षेत्रको वायुसेवा कम्पनी यति एयरलाइन्सले यस वर्ष १४ लाख ९२ हजार रुपैयाँ सामाजिक क्षेत्रमा सहयोग गरेको छ । संस्थागत सामाजिक उत्तरदायित्व अन्तर्गत यतिले विगतका वर्षदेखि नै सामाजिक क्षेत्रमा सहयोग गर्दै आएको छ ।
यतिले नेपालको सामाजिक क्षेत्रमा काम गरिरहेका संस्थामार्फत समाजिक क्षेत्रमा सहयोग गर्दै आएको छ । यस वर्ष यतिले चार अन्तर्राष्ट्रिय संस्थालाई ३ लाख ७३ हजार रुपैयाँका दरले सहयोग रकम प्रदान गरेको छ ।
सेभ द चिल्ड्रेन, द युनाइटेड मिसन टु नेपाल (यूएमएन), केयर नेपाल र हृयाबिट्याट फर हृयुमानिटी संस्थालाई यतिका बजार प्रबन्धक रोशन रेग्मीले चेक हस्तान्तरण गरे ।
यो सहायता रकम यती एयरलाइन्समा यात्रा गर्ने यात्रुबाट ४ रुपैयाँका दरले वर्षभरीमा संकलन गरिएको हो । यतिले अहिलेसम्म सीएसआरअन्तर्गत एक करोड ३८ लाख १७ हजार रुपैयाँ विभिन्न सामाजिक संस्थाहरुलाई उपलब्ध गराइसकेको छ ।
यतीले सुदूर पश्चिमाञ्चल क्षेत्रमा २ लाख ५० हजार भन्दा बढी बोट विरुवाहरु हरित योजनाअन्तर्गत रोपिसकेको छ । हरित योजनाको थालनी २०१० जुनमा स्थानीय साझेदारहरु धनगढीको राइका टुर्स एण्ड ट्राभल्स र जिल्ला सडक सहायता कार्यक्रम (डिआरएसपि) बैतडीसँगको सहकार्यमा गरेको हो ।
यस योजनाअन्तर्गत एयरलाइन्सले काठमाडौं देखि धनगढी तथा नेपालगञ्जसम्म एकतर्फी टिकटमा २० रुपैयाँ र दुइतर्फी टिकटमा ४० रुपैयाँका दरले प्रत्येक यात्रुको हवाई टिकटबाट रकम संकलन गर्छ ।

संकलित रकम नेपालको सुदूर पश्मिाञ्चल क्षेत्रका विभिन्न क्षेत्रका सामुदायिक वनहरुमा वृक्षरोपण कार्यमा प्रयोग गर्दै आएको छ ।
यती ग्रुप अफ कम्पनीले भुकम्पबाट प्रभावितहरुका लागि आफ्नै पहलमा ४० लाख रुपैयाँ उपलब्ध गराइसकेको छ । साथै, यति भुकम्प प्रभावित क्षेत्रमा राहतका सामग्रीहरु ढुवानी गर्न र साथसाथै भुकम्प पिडितहरुलाई आवश्यक पर्दा उद्धारमा सहयोग गर्न पनि सक्रिय रहँदै आएको छ ।
यतीले सीएसआर कार्यक्रमलाईर् थप प्रभावकारी बनाउन हालसालै ब्लिन्क नेपाल र वल्र्ड भिजन नेपालसँग सहकार्यको हात अघि बढाएको छ ।
यसैगरी यतीले अपाङ्ग नागरिकलाई ५० प्रतिशत, ज्येष्ठ नागरिकलाई २५ प्रतिशत, बालबालिकालाई -३३.३३ प्रतिशत र शिशुलाई ९० प्रतिशत छुट प्रदान गर्दै आएको छ ।
यतिले यो छुट जेटस्टि्रम-४१ जहाजले उडान भर्ने भद्रपुर, तुम्लिङटार, विराटनगर, जनकपुर, भरतपुर, पोखरा, भैरहवा, नेपालगन्ज र धनगढीका लागि उपलब्ध गराउँदै आएको छ ।
