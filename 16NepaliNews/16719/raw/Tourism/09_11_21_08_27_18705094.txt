
२३ भदौं, वीरगञ्ज । पर्सा जिल्लाको पर्यटन प्रवद्र्धनको नेतृत्व लिन सरोकारवालाहरुले होटल व्यवसायीहरुलाई आग्रह गरेका छन् ।
उनीहरुले पर्सामा पनि पर्यटन व्यवसायको संभावना रहेको तर त्यसमा होटल व्यवासयीहरुको ध्यान पुग्न नसकेको बताए ।
हाम्रो अभियान, व्यवसायिक पहिचान भन्ने नाराका साथ वीरगञ्जमा आज आयोजित होटल तथा पर्यटन व्यवसायी संघको प्रथम भेलामा बोल्ने वक्ताहरुले वीरगञ्जलाई आर्थिक मात्रै नभएर पर्यटकीय नगरीको रुपमा विकास गर्न सुझाव दिए ।
प्रदेश नं २ कै एक मात्र राष्ट्रिय निकुञ्ज पर्सा राष्ट्रिय निकुञ्ज जिल्लामा भएर पनि त्यसको सदुपयोग गर्न व्यवसायी तत्पर नहुनु दुःखद भएको उनीहरुको भनाई छ ।
सँगै खुल्ला सीमा भएको कतिपय अपराधिक गतिविधिको योजना होटलमै बन्ने भएकोले त्यसमा सतर्क रहन पनि उनीहरुले सुझाव दिएका छन् । जिल्ला प्रहरी कार्यालय पर्साका प्रमुख प्रहरी उपरीक्षक रेवती ढकालले सुरक्षा संवेदनशीलतालाई होटल व्यवसायीहरुले ध्यानमा राख्नुपर्ने बताए ।
‘कतिपय अपराधिक गतिविधिको योजना होटलबाटै बन्ने गरेको छ’, उनले भने, ‘शंकास्पद गतिविधि भएको खण्डमा तुरुन्तै प्रहरीलाई जानकारी गराउनुस । हामी समयमै उनीहरुलाई नियन्त्रणमा लिन्छौं, यसले समाजमा अपराधिक घटना हुनबाट जोगाउँछ ।’
होटल व्यवसायीहरुले बढी दर लगाएर उपभोक्ता ठगेर बाउन्सर पाल्ने गरेको बताउँदै उनले उचित मुल्य लिन र प्रहरीलाई बाउन्सरको रुपमा प्रयोग गर्न सुझाव दिए ।
होटल व्यवसायीले गर्ने अथिति सत्कारले समग्र वीरगञ्जको आतिथ्य सत्कारको प्रतिनीधित्व गर्ने उनको भनाई छ ।
वीरगञ्ज उद्योग वाणिज्य संघका कार्यबहाक अध्यक्ष गोपाल केडियाले वीरगञ्जका होटलहरु परम्परागत हिसाबमै चलेको बताउँदै त्यसलाई परिवर्तन गर्न भने ।
‘वीरगञ्जका अधिकांश होटलहरु अझै पनि परम्परागत शैलीमा चलेका छन्, रिसेप्सनमा स्नातक तह अध्ययन गरेको व्यक्ति पनि राखेका हुँदैनन् ।
स्तरीयता दिन सकेका छैनन’ उनले भने ‘नेपालको प्रवेशद्वार भएकोले यहाँका होटलहरुले अन्र्तराष्ट्रिय मान्यतालाई अबलम्बन गर्नुपर्छ, सँगसँगै खुल्ला सीमा भएकोले सुरक्षाको सवालमा गम्भिर हुनुपर्छ ।’
नेपाल पत्रकार महासंघका पूर्व केन्द्रिय सदस्य महेश दासले होटल व्यवसायीहरुलाई एक जुट भएर अघि बढ्न आग्रह गरे । ‘ मलाई पुगेको छ भनेर बसेर भएन, सोच फराकिलो पार्नुपर्छ, वीरगञ्जको दायरा पनि बढाउनुपर्छ’, उनले भने, ‘वीरगञ्जको आतिथ्य भनेकै होटल व्यवसायीहरुले दिने आतिथ्य हो, यसमा चुक्ने वित्तिके वीरगञ्जको बारेमा नराम्रो प्रचार हुन्छ ।’
पर्यटन पत्रकार संघ पर्साका अध्यक्ष शंकर आचार्यले होटल व्यवसायिक एकता प्रदर्शन गर्नुपर्नेमा जोड दिए ।
‘पर्सामा पर्यटन व्यवसाय फष्टाउन सक्ने आधारहरु छन्, त्यसका लागि व्यवसायिक एकता प्रदर्शन गर्न सक्नुपर्छ,’ उनले भने ‘पर्सा राष्ट्रिय निकुञ्ज, पारसनाथ बाबाको मन्दिर, ठोरी लगायतका ठाउँहरु जिल्लामा छन्, यसको सदुपयोग गर्न सके वीरगञ्ज आर्थिक मात्रै नभएर पर्यटकीय नगरी पनि बन्न सक्छ ।’
अध्यक्षमा हरि पन्त, १५ सदस्यीय तदर्थ समिति
होटल तथा पर्यटन व्यवसायीहरुको भेलाले होटल तथा पर्यटन व्यवसायी संघ पर्सा गठन गरेको छ । ‘हरि पन्त भनेर परिचित बुद्धि प्रसाद पन्तको अध्यक्षतामा १५ सदस्यीय जिल्ला तदर्थ समिति गठन गरेको हो ।
तदर्थ समितिको बरिष्ठ उपाध्यक्ष रचेन्द्र सिंह थापा, उपाध्यक्ष कुमार श्रेष्ठ, सचिवमा माधव बस्नेत, सहसचिवमा प्रकाश पाठक, कोषाध्यक्षमा पुष्पलाल श्रेष्ठ लगायत रहेका छन् ।
त्यस्तैगरि सदस्यहरुमा प्रकाश श्रेष्ठ, कुनाल श्रेष्ठ, कुबेर कार्की, सन्दीप बस्नेत, सुनिल थापा, सुरेश सर्राफ, कमल थापा र नरेन्द्र मोक्तान रहेका छन् ।
होटल व्यवसायीहरु दिपकमान श्रेष्ठ र पशुपति विक्रम शाह संरक्षक रहेको समितिमा सुरेन्द्र श्रेष्ठ, मोहन प्रधान, जगरनाथ प्रसाद कलवार सल्लाहकारमा चयन भएका छन् । नव निर्वाचित अध्यक्ष पन्तले आफूले सदैव होटल र पर्यटन व्यवसायीहरुको हक हितमा प्रतिबद्ध भएर काम गर्ने बताए ।
