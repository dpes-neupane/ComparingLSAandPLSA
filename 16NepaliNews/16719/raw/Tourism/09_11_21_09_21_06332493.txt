

नविन अर्याल
१२ असोज, काठमाडौं । नेपाल आयल निगमले मंगलबारदेखि अन्तर्राष्ट्रिय विमान कम्पनीलाई तेल उपलब्ध गराउन बन्द गरेको छ । भारतले गरेको अघोषित नाकाबन्दीका कारण उत्पन्न इन्धन संकट टार्न निगमले यस्तो कदम चालेको हो ।
नेपालमा उडान भर्ने अन्तर्राष्ट्रिय विमान कम्पनीहरुलाई बाहिरबाट इन्धन भर्न निगमले आग्रह गरेको छ । ‘अन्तर्राष्ट्रिय उडानलाई दिउँसो १२ बजेदेखि इन्धन दिन बन्द गरिएको छ’ निगमका हवाई इन्धन विभाग प्रमुख प्रदीप यादवले भने- ‘विमान सञ्चालकलाई अन्यत्र ट्रान्जिट गरी इन्धन भर्न आग्रह गरेका छौं ।’
राष्ट्रिय ध्वजावाहक नेपाल वायुसेवा निगमलाई भने आन्तरिक र अन्तर्राष्ट्रिय दुबै उडानका लागि इन्धन उपलब्ध गराइने भएको छ । नेपालबाट अन्तर्राष्ट्रिय उडान भर्ने भएको हुँदा निगमलाई इन्धन दिने निर्णय भएको यादवले बताए ।
निगमले सोमबार अन्तर्राष्ट्रिय विमान सञ्चालकलाई बोलाएर उपयुक्त ठाउँमा ट्रान्जिट गरी इन्धन भर्न आग्रह गरेको यादवले अनलाइनखबरसँग बताए । यदि ट्रान्जिट मार्फत इन्धन भर्न नपाएका विमानलाई भने तेल उपलब्ध गराइने उनको भनाई छ ।
‘तेलकै अभावले अन्तर्राष्ट्रिय उडान कटौती हुने छैनन्, ट्रान्जिटमा इन्धन भर्न नपाउनेलाई तेल दिन्छौं’ यादवले भने- ‘सञ्चालकलाई सकेसम्म उपयुक्त ठाउँमा ट्रञ्जिट विमान गराएर इन्धन भर्न आग्रह गरेका छौं ।’

निगमको यस्तो निर्णयपछि विदेशी वायुसेवा कम्पनीहरुले अन्य मुलुकका बिमानस्थलमा टेक्निकल ल्यान्डिङ गरी तेल भर्नुपर्ने अन्तर्राष्ट्रय एयरलाइन्स सञ्चालक संघका अध्यक्ष भरतप्रसाद श्रेष्ठले बताए ।
नेपालमा उडान गर्ने अधिकांश एयरलाइनसले भारतका बिभिन्न बिमानस्थलमा तेल भर्ने योजना बनाएका छन् भने केहीले बंगलादेशको ढाकामा स्टपओभर गरेर तेल भर्नेछन् । केही एयरलाइन्सले उडान संख्या कटौती गर्ने तयारी गरेका छन् ।
भारत, बंगलादेश र चीनको नजिकको दुरीबाट उडान गर्ने एयरलाइन्ससँग मात्र दुईतर्फी उडान भर्ने इन्धन पुग्ने छ । मलेसियाबाट उडान गर्ने एयर एशियाले कार्गो ढुवानी बन्द गरेर यात्रुमात्र ओसार्ने भएको छ । जसका कारण उसले दुईतर्फी उडानलाई तेल पुर्‍याउने छ ।
श्रेष्ठका अनुसार अधिकांश विमान कम्पनीहरुले भारतको लखनाउमा इन्धन भर्ने तयारी गरिरहेका छन् । काठमाडौंबाट सबैभन्दा नजिक रहेको लखनाउ ५० मिनेटको उडान दुरीमा पर्छ ।
‘विभिन्न गन्तव्यबाट आएका विमानहरु पहिला काठमाडौंमा अवतरण गर्छन, यहाँबाट यात्रु बोकेर आफुलाई पायक पर्ने ठाउँमा टेक्निकल ल्यान्डिङ गरेर गन्तव्यतर्फ लाग्नेछन्’ श्रेष्ठले भने ।

साना जहाजबाट उडान भरिरहेका कतिपय कम्पनीहरुले ठूला जहाजबाट उडान भर्ने बताएको निगमका हवाई इन्धन विभाग प्रमुख यादवले बताए । उनका अनुसार कतार, अरेवीय, दुबई लगायतका गन्तव्यबाट आउने कम्पनीले ठूला विमानबाट उडान भर्ने बताएका छन् । कतार एयरवेजले एयरबस ३३० बाट उडान सुरू गरेको छ ।
यसो भएमा उनीहरुले दुईतर्फी उडान भर्न मिल्ने तेल भरेर आउनेछन् । तर, यसका लागि कार्गो भने कटौती गर्नुपर्ने हुन्छ । सबैभन्दा बढी समस्या कोरियन र ट्रकिस एयरलाई हो । कोरियन एयरले ढाका र ट्रकिस एयरले दिल्लीमा टेक्लिन ल्यान्डिङ गरी इन्धन भर्ने तयारीमा छन् ।
मलेसियन एयरलाइन्स र ड्रागन एयरले ढाकामा इन्धन भर्ने तयारीमा छन् भने एयर अरेबिया लखनउमा इन्धन भर्नेछ । ओमान एयरले लखनाउमा ल्यान्डिङ गरेर तेल भरेको श्रेष्ठले बताए ।
अहिले निगमसँग अन्तर्राष्ट्रिय उडानका लागि एक हप्ता र आन्तरिक उडानका लागि एक महिनासम्म पुग्ने तेल स्टक रहेको यादवले जानकारी दिए । उनले तेल भर्न नपाएका विमानलाई आफै उपलब्ध गराउने बताएका छन् ।
तर, कतिपय हवाई कम्पनीले तेलको अभाव देखाउँदै उडान कटौती गर्ने सोँचाईमा पुगेको बुझिन आएको छ । स्रोतका अनुसार इन्धन अभावको कारण देखाउँदै चाइना साउदर्न एयरलाइन्सले मंगलबारदेखि नै अनिश्चितकालिन उडान स्थगित गरेको छ ।

प्रमुख पर्यटकीय सिजन र दशैंको मुखमा इन्धन अभाव हुँदा यात्रु तथा विमान कम्पनीलाई ठूलो मर्का परेको छ । यो समयमा सबैभन्दा बढी यात्रुको आवागमन हुन्छ । विदेशमा रोजगारी वा पढ्नका लागि गएका नेपालीहरु दशैंमा नेपाल फर्किन्छन् । नेपाल आएपछि उनीहरु पुनः विदेश जानुपर्ने हुन्छ ।
त्यसो हुँदा यो समयमा अन्य समयको तुलनामा झण्डै दोब्बर यात्रु हुने त्रिभुवन विमानस्थल कार्यालयको भनाई छ । यही बेलामा पर्यटकको फ्लो पनि बढ्छ । त्यसो त असोजको अन्तिम साता गैरआवासिय नेपाली संघ -एनआरएनए)को विश्व सम्मेलन नेपालमा हुँदैछ ।
सम्मेलन र दशैंलाई मध्यनजर गरेर नेपाल आउने एनआरएन बढी हुन्छन् । इन्धन अभाव देखाउँदै विदेशी कम्पनीले उडान संख्या घटाउने वा बन्द गर्ने गरेमा यी यात्रुहरु धेरै मर्कामा पर्ने श्रेष्ठ बताउँछन् ।
अहिले नेपालमा दैनिक ८०/८५ वटा अन्तर्राष्ट्रिय उडान अवतरण हुने गर्छ । १४ देशका २६ वटा विमान कम्पनीले नेपाल उडान भर्दै आएका छन् ।
