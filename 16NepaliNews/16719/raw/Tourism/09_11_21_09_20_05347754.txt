
२२ कात्तिक, काठमाडौं । नेपाल आयल निगमले हवाई इन्धन उपलब्ध गराउन नसक्दा निजी वायुसेवा कम्पनीका ८० प्रतिशत आन्तरिक उडान कटौती भएको छ । आइतबार देशभर करिव १०१ उडान हुनुपर्नेमा ७८ उडान रद्द भएका छन् ।
निगमको डिपोमा हवाई इन्धन सकिएपछि आन्तरिक उडान करिव करिव ठप्प भएको हो । आइतबार विभिन्न ठाउँमा निजी बायुसेवा कम्पनीको २३ वटामात्र उडान भएको वायुसेवा सञ्चालकहरुले जानकारी दिएका छन् ।

अहिले बुद्ध, सिम्रिक, गोमा, यति, तारा, नेपाल एयरलाइन्स र सौर्य एयरलाइन्सले देशका विभिन्न गन्तव्यमा उडान भर्दै आएका छन् । नेपाल एयरलाइन्स्ले अाफै इन्धन बोक्ने हुँदा उसका उडान प्रभावित भएका छैनन् । तर, प्रतिवद्धता जनाएर पनि नेपाल एयरलाइन्सले अरू उडान पनि सुचारू राख्नका लागि प्रयाप्त इन्धन नबोकिदिँदा मागअनुसारको इन्धन उपलब्ध गराउन नसकेको निगमले जनाएको छ ।
शुक्रबार वाणिज्य तथा आपूर्ति मन्त्रालय, पर्यटन मन्त्रालय, निगम लगायतको संयुक्त छलफलमा  नेपाल एयरलाइन्स दैनिक तीनवटा कार्गो उडान गरी इन्धन ल्याउन सहमत भएको थियो । सहमति अनुसार शनिबार निगमले इन्धन नबोकिदिँदा आइतबारको उडान ठप्प भएको हो ।
आइतबार सिमि्रक एयरलाइन्सको १४ वटा उडान तालिका भएपनि १२ वटा उडान रद्द भएको सिमि्रकका बजार प्रबन्धक प्रज्वल थापाले जानकारी दिए । सिम्रिकले आइतबार एउटा माउन्टेन फ्लाइट गरेको छ भने एउटा भैरहवा उडान गरेको छ ।
सिम्रिकको ५ वटा पोखरा, २ वटा खानी डाँडा, २ वटा माउन्टेन फ्लाइट रद्द भएको बजार प्रबन्धक थापाले अनलाइनखबरसँग बताए ।
बुद्ध एयरको ३० वटा उडान हुनुपर्नेमा २५ वटा रद्द भएका छन् । ‘आउने जाने गरे दिनमा ६० वटा उडान गथ्र्यौं, फ्युलको अभावले आतेजाते गरेर १० वटामात्र उडान भए’ बुद्धका बरिष्ठ प्रबन्धक रुपेश जोशीले भने- ‘यस्तै अवस्था रहेमा भोली पूर्ण रुपमा ठप्प हुने देखिन्छ ।



एयरलाइन्स
कुल उडान संख्या
उडेको संख्या
रद्द उडान


सिमि्रक
१४
२
१२


बुद्ध
३०
५
२५


तारा
१७
८
९


यति
२८
२
२६


सौर्य
४
१
३


गोमा
८
५
३


कुल
१०१
२३
७८


रद्द प्रतिशत


७७.२२ प्रतिशत



तारा एयरले लुक्लामा ८ वटामात्र उडान गर्न भ्याएको छ । उसको लुक्लामा १२ वटा उडान थियो । त्यस्तै, ताराको पोखरा जोमसोम ५ वटा उडान पुरै रद्द भएको छ ।
यतिले आइतबार दुईवटा माउन्टेल फ्लाइटमात्र गर्न सकेको यति एयरलाइन्सका बजार प्रबन्धक भीमराज राईले बताए । यतिका सेडलु फ्लाइट सबै रद्द भएका छन् ।
भद्रपुुर २, विराटनगर ५, नेपालगञ्ज २, धनगढी १, जनकपुर १, पोखरा ८, तुम्लिङटार १, भरतपुर २, भैरहवा २ र माउन्टेन फ्लाइट २ वटा रद्द भएको राईले बताए ।
दैनिक ४ वटा उडान भर्ने तालिका रहेको सौर्य एयरलाइन्सले आइतबार एउटामात्र उडान भरेको छ । सौर्यले तीन करिव ३ बजेतिर विराटनगर उडान भरेको हो । बाँकी उडान इन्धन अभावले रद्द गर्नुपरेको सौर्य एयरका बिनोद गिरीले जानकारी दिए ।
गोमा एयरका ८ उडानमध्ये ३ वटामात्र रद्द भएको गोमा एयरका प्रबन्धक रञ्जन भट्टरार्इले जानकारी दिए । गोमाले लुक्लामा ४ वटा र फाप्लुमा एउटा उडान गरेको छ । लुम्लिङटार, ताप्लेजुङ र खानीडाँडाको १/१ उडान रद्द भएको उनले बताए ।
