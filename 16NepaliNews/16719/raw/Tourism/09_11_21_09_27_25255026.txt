

६ चैत, मुस्ताङ । हिमाली जीवनशैली, हिमश्रृङखला, भू–बनोट, धार्मिक स्थल र प्राकृतिक सुन्दरतामा रमाउन मुस्ताङमा बर्सेनि हजारौँ पर्यटक भित्रिन्छन् ।
अन्नपूर्ण पदमार्गको मुख्य गन्तव्यभित्र पर्ने मुस्ताङमा पछिल्लो वर्षहरूमा बाह्य पर्यटकसँगै आन्तरिक पर्यटकको आगमन पनि बढ्दै गएको छ । तर, जिल्लामा भित्रिने पाहुनालाई आफ्नो जीवनशैली, स्थानीय उत्पादन र रहनसहनबारे व्यावहारिकरुपमै जानकारी गराउने अवधारणाअनुसार घरवास पर्यटन(होम स्टे)को व्यावसायिक अभ्यास भने हुन सकेको छैन ।
आन्तरिक तथा बाह्य गरी जिल्लामा बर्सेनि एक लाखको हाराहारीमा पर्यटक भित्रिने गरेका छन् । ती सबै पर्यटक महङ्गोमा होटेलमा बस्न बाध्य छन् ।
होटल व्यवसायी संघ मुस्ताङका अनुसार लेतेदेखि उपल्लो मुस्ताङको लोमान्थाङसम्म करिब १५० साना ठूला होटलहरू सञ्चालन रहेका छन् ।
सामूहिक लगानी र सामूहिक मुनाफा आर्जन गर्ने अवधारणामा आधारित घरवास पर्यटन जिल्लामा सम्भव भएपनि व्यावसायिक अभ्यास हुन नसकेको अन्नपूर्ण संरक्षण क्षेत्र आयोजना (एक्याप) मुस्ताङका प्रमुख विदुर कुइँकेलले बताए ।
जिल्ला विकास समिति र एक्यापको सहकार्यमा यसै वर्षदेखि जिल्लामा सम्भाव्यता अध्ययन गरिएको र व्यावसायिकरुपमा अघि बढाउन स्थानीय तयार भइरहेको उनको भनाइ छ ।
मुक्तिनाथ–९ लुप्रा, टुकुचेको चिमाङ, कुञ्जोको ताक्लुङ, मार्फाको स्याङ, जोमसोमको थिमी र झोङ गाउँमा घरवास पर्यटनको सम्भावना उच्च छ । मिलेर बसेको बस्ती, नजिकैबाट हिमश्रृङखलाको अवलोकन गर्न सकिने र स्थानीय उत्पादनको स्वाद चखाउन सकिने भएकाले ती गाउँमा छलफल चलाइएको हो ।
स्थानीय विकास अधिकारी बलदेवप्रसाद जोशीले जिल्लामा पर्यटन गुरुयोजना तयार पारिएको अवस्थामा घरवास पर्यटनको अवधारणालाई अघि बढाइएको बताए । रासस
