

२४ मंसिर, काठमाडौं । नेपालका लागि जर्मन राजदुत माथियस मियरले पर्यटनबाट नेपालको समाजिक तथा आर्थिक विकास गर्न सकिने बताएका छन् । पर्यटकीय सम्भावना प्रशस्त हुँदा-हुँदै पनि अपेक्षित लाभ लिन नसकेको उल्लेख गर्दै उनले बढी भन्दा बढी पर्यटक आकषिर्त गर्नेतर्फ केन्दि्रत हुन सुझाव दिए ।
धनगढीमा पर्यटन विकास समाजले आयोजना गरेको खप्तड बडीमालीका रामारोशनको प्रोमोशनल भिडियो उद्घाटन गदै राजदुत  मियरले पर्यटक आकषिर्त गर्नका लागि सबैभन्दा पहिला यसको पुर्वाधार विकासमा जोड दिनुपर्ने बताए ।
‘यदी पर्यटकलाई चाहिने सामान्य आधारभुत कुरा समेत नभएमा पर्यटन विकासमा कठिनाई हुन्छ’ राजदूत मियरले भने- ‘नेपालले आफुसँग भएको अपार सम्पदाको विश्वभर प्रचार प्रसार गरेर लाभ लिन सक्नुपर्छ ।’
मियरले प्रोमसनल भिडीयो हेरेपछि भने- नेपालमा निकै सुन्दर स्थान रहेछन्, यस्ता स्थानलाई प्रोमशन गरेमा समग्र आर्थिक विकासमा समेत टेवा पुग्ने निश्चित छ । उनले पर्यटन पुर्वाधार विकासका लागी आफुहरु सहयोग गर्न तयार रहेको पनि आश्वासन दिए ।
समाजले सुदुरश्चिमको प्रवेशद्धारका रुपमा प्रखया धनगढीको गेटमा र एयरपोर्टमा सुदूरपश्चिका प्रमुख गन्तव्य स्थलहरुको तस्विर तथा नक्सा भएको होडीङ्ग बोर्ड समेत राखेको छ ।
साढे एक मिनेट, साढे दुई मिनेट र चार मिनेट रहेको प्रोमोशन भिडियोको निर्देशन अनलाइनखबरकर्मी भरतबन्धु थापाले गरेका थिए । सुदुर पश्चिमको विकासमा सबै भन्दा सहज उपाय पर्यटन भएको बताउँदै थापाले जर्मन सरकारले नेपाली पर्यटन क्षेत्रको विकासका लागि सहयोग गरिदिन आग्रह गरे ।
पत्रकार थापाले मुलुकभित्र लुकेर रहेका पर्यटकीय स्थलहरुको प्रचार-प्रसारमा महत्वपूर्ण भूमिका निर्वाह गर्दै आएका छन् । उनले नेपाल चिनाउने तस्वीरहरुको पटक पटक प्रर्दशनी समेत गरिसकेका छन् ।
