

११ चैत, काठमाडौं । निजी क्षेत्रको आन्तरिक वायुसेवा कम्पनी सिम्रिक एयरलाइन्सको टिकट विश्वको जुनसुकै कुनाबाट खरिद गर्न पाइने भएको छ ।
यात्रुहरुको सुविधालाई ध्यानमा राख्दै टिकट बिक्रीका लागि अनलाइन रिजर्भेसन सिष्टम लागू गरेको सिम्रिक एयरलाइन्सका बजार प्रबन्धक प्रज्वल थापाले बताए । यसले यात्रुलाई ठूलो राहत मिल्ने अपेक्षा गरिएको छ ।
सिम्रिक एयरलाइन्सको आधिकारीक वेभसाइटमा गएर आफुलाई आवश्यक गन्तव्यको टिकट खरिद गर्न सकिन्छ । विदेशबाट समेत सिम्रिक एयरको टिकट खरिद गरेर नेपाल आउनासाथ गन्तव्यतर्फ लाग्न सजिलो हुने बजार प्रबन्धक थापाको भनाई छ ।
थापका अनुसार यात्रुहरुले मास्टर कार्डको प्रयोग गरी जुनसुकै ठाउँबाट टिकटको पैसा भुक्तानी गर्न सक्नेछन् । अनलाइन टिकटिङको सुरुवातसँगै ट्राभल एजेन्सीको भर पर्नुपर्ने बाध्यताको अन्त्य भएको छ ।
सिम्रिक एयरलाइन्सले दुईवटा बिचक्राफ्ट जहाजबाट दैनिक माउन्टेन फ्लाइट र भैरहवा तथा पोखरामा उडान भर्दै आएको छ । त्यस्तै, दुईवटा डोर्नियर जहाजबाट दैनिक लुक्ला र जोमसोम उडान गरिरहेको छ ।
