
३२ साउन, काठमाडौं । विनाशकारी महाभूकम्पको प्रभाव ठूला पाँचतारे होटलमा देखिएको छ । सोल्टी क्राउन प्लाजा र र्‍याडिसन होटलको नाफा अघिल्लो आर्थिक वर्षको तुलनामा गत वर्ष घटेको छ ।
दुबै पाँचतारे होटलले निरन्तर नफा बढाउँदै गएका थिए । सोल्टी होटलले आफ्ना शेयर धनीहरुलाई लामो समयदेखि बोनस खुवाउँदै आएको छ भने र्‍याडिसनले गत वर्ष पहिलो पटक बोनस खुवाएको थियो ।
सोल्टी होटल
अघिल्लो वर्षको तुलनामा गत वर्ष सोल्टी होटलको नाफा झण्डै डेढ करोड रुपैयाँले घटेको छ । सोमबार सार्वजनिक गरिएको वित्तीय प्रतिवेदन अनुसार सोल्टीले गत वर्ष २० करोड ७४ लाख रुपैयाँ नाफा कमाएको छ । अघिल्लो वर्ष सोल्टीको नाफा २२ करोड १८ ल्ाख रुपैयाँ रहेको थियो ।

सोल्टीको आम्दानी भने अघिल्लो वर्षको तुलनामा गत वर्ष सामान्य बढेको छ । अघिल्लो वर्ष १ अर्ब ३५ करोड ४१ लाख रुपैयाँ कुल आम्दानी गरेको सोल्टीले गत वर्ष १ अर्ब ३९ करोड ३३ लाख रुपैयाँ आम्दानी गरेको छ ।
सेवा बिक्रीबाट कुल आम्दानी बढेपनि होटलको सञ्चालन खर्च त्यो भन्दा बढीले बढेपछि खुद नाफामा संकुचन आएको हो ।
गत वर्ष होटलले फुड एन्ड बेभरेजमा २० करोड २३ लाख, तलव भक्तामा ३९ करोड १० लाख र सञ्चालन तथा प्रशासनिक खर्चमा ४० करोड ४ लाख रुपैयाँ खर्च भएको छ । अघिल्लो वर्ष यस्तो खर्च क्रमशः १८ करोड ६२ लाख, ३३ करोड ९५ लाख र ४० करोड ३२ लाख रुपैयाँ रहेको थियो ।
सोल्टीको प्रतिशेयर आम्दानी ४ रुपैयाँ ९२ पैसा, प्रतिशेयर नेटवर्थ २८ रुपैयाँ ३० पैसा, प्रतिशेयर कुल सम्पत्तिको मूल्य ४३ रुपैयाँ ३५ पैसा, मूल्य आम्दानी अनुपात ८६.३० गुना रहेको छ ।
सोल्टीले ६ करोड ७० लाख रुपैयाँ सरकारलाई कर बुझाउन छुट्टाएको छ । अघिल्लो वर्ष होटलले ७ करोड ९७ लाख रुपैयाँ कर बुझाएको थिया ।
र्‍याडिसन होटल
र्‍याडिसन होटलको नाफा गत वर्ष एक करोड १५ लाख रुपैयाँले घटेको छ । अघिल्लो वर्ष २१ करोड १ लाख रुपैयाँ नाफा गरेको र्‍याडिसनले गत वर्ष १९ करोड ८५ लाख रुपैयाँ नाफा गरेको छ ।

होटलले गत वर्ष १ अर्ब ५ करोड ४५ लाख रुपैयाँ आम्दानी गरेको छ । अघिल्लो वर्ष होटलको यस्तो आम्दानी १ अर्ब ८ करोड २४ लाख रुपैयाँ रहेको छ ।

अघिल्लो वर्ष होटलको सञ्चालन खर्च ६३ करोड ८४ लाख रुपैयाँ रहेकोमा गत वर्ष ६४ करोड ४३ लाख रुपैयाँ पुगेको छ ।
र्‍याडिसनको गत वर्ष फुड एन्ड बेभरेजमा १० करोड ८३ लाख, तलब भक्तामा १९ करोड ३ लाख रुपैयाँ र सञ्चालन तथा प्रशासनिक खर्चमा ३४ करोड ५६ लाख रुपैयाँ खर्च भएको छ ।
र्‍याडिसनको प्रतिशेयर आम्दानी ३६ रुपैयाँ २४ पैसा, प्रतिशेयर नेटवर्थ १३६ रुपैयाँ ३९ पैसा, प्रतिशेयर कुल स्थिर सम्पत्ती २८३ रुपैयाँ ५७ पैसा, प्रतिशेयर बजार मूल्य ७ सय ५७ रुपैयाँ रहेको छ ।
भूकम्प बन्यो अभिसाप
दुबै होटलले भूकम्पका कारण नाफा घटेको बताएका छन् । भूकम्प लगत्तै चीन लगायत पश्चिमी मुलुकहरुले नेपाल भ्रमण असुरक्षित रहेको भन्दै आफ्ना नागरिकहरुलाई नेपाल भ्रमणमा नजान ट्रावल एडवाइजरी जारी गरेपछि चौथो त्रैमासिक अवधिमा पर्यटक आगमनमा ठूलो असर परेको सोल्टी होटलले बताएको छ ।
भूकम्पपछि होटल मर्मत गर्नुपर्दा केही समय पूर्ण रुपमा सञ्चालनमा आउन नसकेको र पर्यटक आगमन समेत लगभग शुन्यमा झर्दा होटलको व्यवसायमा क्षति पुगेको र्‍याडिसन होटलले जनाएको छ ।
र्‍याडिसनले सञ्जित नोक्सानी अघिल्लो वर्ष नै शून्यमा झरेको हुँदा गत वर्षको मुनाफाबाट शेयर धनीलाई अघिल्लो वर्षभन्दा बढी लाभांश दिन सक्षम रहेको बताएको छ ।
