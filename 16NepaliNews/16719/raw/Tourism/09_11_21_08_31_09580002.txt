

२१ वैशाख, काठमाडौं । यती एयरलाइन्सले ४ वटा सामाजिक संस्थाहरुलाई १६ लाख २८ हजार रुपैयाँ आर्थिक सहयोग गरेको छ । एयरलाइन्सले प्रत्येकलाई ४ लाख ७ हजार रुपैयाँको चेक हस्तान्तरण गरेको छ । ह्याबिट्याट फर ह्युमानिटी, मार्फा फाउण्डेश, ब्लिंकनाउ फाउन्डेसन, वल्र्डभिजन इन्टरनेशनललाई सहयोग गरिएको हो ।
यो सहायता रकम उपलब्ध गराउन एयरलाइन्सले प्रत्येक यात्रुसँग उठाइएको भाडामा ४ रुपैयाँ छुट्याउने गरेको छ । यती एयरलाइन्सले सामाजिक उत्तरदायित्व कार्यक्रम अन्तर्गतको सहयोगबापत यस्तो सहयोग गर्दै आएको छ । कम्पनीले अहिलेसम्म जम्मा १ करोड ६९ लाख ३७ हजार रुपैंंया हस्तान्तरण गरिसकेको छ ।
यती एयरलाइन्ससँग उडान गर्ने यात्रुहरुमध्ये अपाङ्गता भएकाहरुलाई ५० प्रतिशत, ज्येष्ठ नागरिकलाई २५ प्रतिशत, बालबालिकालाई ३३.३३ प्रतिशत र शिशुलाई ९० प्रतिशत छुट प्रदान गर्दै आएको छ ।
यो सामाजिक छुट जेटस्टि्रम-४१ ले उडान भर्ने क्षेत्रहरु जस्तैः भद्रपुर, तुम्लिङटार, विराटनगर, जनकपुर, भरतपुर, पोखरा, भैरहवा र नेपालगञ्जका लागि काठमाडौंदेखि र काठमाडौंसम्ममा प्रदान गरिँदै आएको छ ।
