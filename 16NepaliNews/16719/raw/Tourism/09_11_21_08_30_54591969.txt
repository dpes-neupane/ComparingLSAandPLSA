

१७ जेठ काठमाडौं । पाइलट अभावका कारण नेपाल वायुसेवा निगमले चीनबाट दुई ‘वाई १२ इ’ जहाज ल्याउने प्रक्रियामा ढिलाई भएको छ ।
३ वर्षअघि सरकारलेे चीनसँग ६ वटा जहाज ल्याउने सम्झौता गरेको थियो । यसबमोजिम ४ वटा जहाज आइसकेका छन् । बाँकी २ वटा जहाज भित्र्याउन भने निगमले कुनै प्रक्रिया अघि बढाएको छैन ।
स्रोतका अनुसार यसअघि ल्याइसकेको वाई १२ इ जहाज पनि चालक नपाएर थन्किइरहेको छ । ‘वाइ १२ इ उडाउन जानेका पाइलट एक जना मात्रै छन्, तर जहाज दुईवटा छन्,’ स्रोतले भन्यो ।
अहिले निगमले आफ्ना केही पाइलटलाई वाइ १२ इ चलाउनको लागि तालिम दिन लागेको छ । निगमका महाप्रबन्धक सुगतरत्न कंसाकारका अनुसार निगमले चीनबाट वाई १२ इ सम्बन्धी प्राविधिक ल्याएर तालिम दिन लागेको हो । पाइलटहरुलाई तालिम दिएपछि मात्रै थप दुई जहाज खरिदको प्रक्रिया अघि बढाउने सोचमा छ निगम ।
निगम लामो समयदेखि पाइलटको अभाव झेलिरहेको छ । केही महिनाअघि ७ जना पाइलट माग गर्दै खोलिएको विज्ञापनमा जम्मा १ जनाको मात्रै आवेदन परेको थियो । खुल्लाबाट ४, महिला, आदिवासी-जनजाति र मधेसीमा एक-एकजना गरी कूल सात जना क्याप्टेन माग गरिएकोमा एक जनामात्र खुल्लाबाट छनौट भएका थिए ।
निगमका पाइलट निजी बिमान कम्पनीमा जाने गरेका छन् । निगममा आकर्षक तलब नभेटेपछि बिमान चालकहरुले निजी कम्पनी रोज्ने गर्दछन् ।
पाइलटहरु निजी बिमान कम्पनीमा जाने क्रम बढेपछि निगमले पाइलटको तलव तथा भत्ता ४० देखि ५० प्रतिशत बढाउने तयारी गरेको छ । केही महिना अगाडि पाइलटको भत्ता बढाउन संस्कृति, पर्यटन तथा नागरिक उड्डयन मन्त्रालयमार्फत पठाइएको फाइल अहिले अर्थ मन्त्रालय अल्झिरहेको छ ।
निगमले अहिले साना जहाजमा खासै चासो पनि दिएको छैन । ठुला जहाज ल्याएर आफ्नो आर्थिक अवस्था सुधार गर्ने योजनामा निगम छ । यसका लागि अहिले निगमले दुईवटा वाइडबडी एयरबस पनि खरिद गर्न लागेको छ । जुन सन् २०१८ को मे सम्ममा ल्याउने निगमको तयारी छ ।
अहिले निगमसँग झण्डै ७० बिमान चालक तथा सहचालकहरु रहेका छन् । तर निगमलाई भने १ सयको हाराहारीमा यस्ता बिमान चालक तथा सहचालकको आवश्यकता छ ।
