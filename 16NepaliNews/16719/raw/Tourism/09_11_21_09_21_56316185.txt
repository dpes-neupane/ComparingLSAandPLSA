
सलमान खान
७ भदौ, भैरहवा । भारत एवं तेस्रो मुलुकबाट रुपन्देहीको बेलहिया नाकाबाट हुँदै नेपाल भित्रिने पर्यटकहरु अहिले नाकाबाटै फर्कन थालेका छन् । विगतको १४ दिन लगातारको बन्द र झडपका कारण लुम्बिनी आउने पर्यटक प्रभावित भएका हुन् ।

संयुक्त लोकतान्त्रिक मधेसी मोर्चा, थरुहट सघर्ष समिति र जनजाति महासघंले आह्वान गरेको बन्दका कारण लुम्बिनीमा आन्तरिक र बाहृय पर्यटक आगमन प्राय शून्य अवस्थामा पुगेको छ ।
‘बन्दपछि आन्तरिक पर्यटक त आएकै छैनन्, लुम्बिनी बिकास कोषको टिकट शाखाका नासु राम बिलास कुमालले अनलाइनखबरसँग भने, बाहृय पर्यटकहरु पनि दैनिक २०/२५ जना मात्रै आउने गरेका छन् ।’
पर्यटक घटे
अध्यागमनका अनुसार बन्दका कारण पछिल्लो चार दिनमा पर्यटक आवागमन औषत भन्दा पनि कम छ । अगष्ट महिनामा बन्द सुरु हुनुपूर्व दैनिक करिब ३ सय श्रीलकंन पर्यटकहरु लुम्विनी आउने गरेका थिए । बन्द सुरु भएसँगै यो संख्या घटेर अहिले करिब १ सयमा झरेको छ ।
बेलहियाबाट शुक्रवार २४ जना र शनिवार १ सय ९८ जना बाहृय पर्यटक नेपाल भित्रिएका छन् । आइतबार प्रहरीले स्कटिङ्ग गरेर ९ बटा पर्यटकका सवारी साधन लुम्बिनी पुर्‍याएको छ । गत बर्ष अगष्ट महिनामा मात्र १७ हजार ७ सय ६१ जना बाहृय पर्यटक बेलहिया हुँदै नेपाल भित्रिएका थिए भने यस वर्ष अगष्ट महिनामा आइतबार सम्म जम्मा ९ हजार ९ सय ९४ जना पर्यटक मात्र लुम्बिनी आएका छन् ।
बन्दको प्रभाव
स्थलमार्ग हुँदै बढी पर्यटक भित्रिने बेलहिया नाकादेखि भैरहवा नगरक्षेत्रभित्र स्थानीय प्रशासनले भदौ ९ गते सम्म निषेधाज्ञा जारी गरेको छ । भैरहवा नगर क्षेत्रपार हुना साथ गौतबुद्धको जन्मस्थल लुम्बिनी जाने सडकखण्ड बन्दकर्ताहरुको अघोषित निषेधाज्ञा क्षेत्रजस्तै बनेको छ ।
पर्यटक र पर्यटकका सवारी साधनलाई रोक नलगाइए पनि ठाँउ ठाउँमा रुख ढालेर अवरोध गरिएका छन् । भूकम्प गएको केही महिनापछि पर्यटकहरुको आगमन बढ्न थालेको थियो ।
तर, लगातारको बन्दका कारण अहिले पर्यटकको आगामनमा एकाएक कमी आएको अध्यागमन कार्यालय बेलहियाले जनाएको छ । ‘बेलहिया आएर यहाँको अवस्था बुझेपछि अधिकांश पर्यटकहरु लुम्बिनी जान मानेका छैनन्,’ अध्यागमन कार्यालय बेलहिया रुपन्देहीका वरिष्ठ अध्यागमन अधिकृत आनन्द पौडेलले अनलाइनखबरसँग भने, ‘जसोतसो अगाडि बढेका पर्यटकहरु पनि बाटो र आन्दोलनको अवस्था देखेर बीच बाटोबाटै फर्किन थालेका छन् ।’
अध्यागमन कार्यालयमा आउना साथ पर्यटकले पहिलो जिज्ञासा भूकम्पबारे राख्ने गरेका छन् । भूकम्पले लुम्बिनीमा कुनै असर नगरेको र भूकम्पका कारण केही समस्या नभएको जवाफ अध्यागमनका कर्मचारीले दिएपछि पर्यटकको अर्को प्रश्न रहने गर्दछ, हामी सुरक्षित रुपमा लुम्बिनी पुगेर र्फकन सक्छौं ?’
अध्यागमनका कर्मचारीले लुम्विनी जान समस्या नभएको र पर्यटकलाई रोकतोक नभएको भन्दै उत्प्रेणा जगाउन खोजे पनि सीमा नाकामा रहेका भारतीय सवारी चालक र तिनका गाइडले स्थिति ठीक नभएको भन्दै तर्साएपछि पर्यटकहरु सीमानामबाटै फर्किने गरेको अध्यागमनका कर्मचराीको गुनासो छ ।
‘लुम्बिनी जाने बाटोमा लाठीसहित जुलुस भइरहँदा पर्यटकमा नकारात्मक असर पुगेको छ, सुरक्षित रुपमा गन्तब्यमा पुगेर धार्मिक अभ्यास गरी घर र्फकन्छु भन्ने पर्यटकको बिश्वासमा यसले आघात पुर्‍याएको छ’, अध्यागमनका अधिकृत पौडेलले अनलाइनखबरसँग भने ।
बन्दकर्ताले पर्यटक र पर्यटकका सवारी साधनमाथि अहिलेसम्म कुनै अवरोध नगरे पनि बाटोको अवस्था देखेर पर्यटकहरुले मानसिकरुपमा आफुहरु पनि असुरक्षित रहेको ठान्ने गरेका हुन् ।
