

१९ जेठ, काठमाडौं । भूकम्पपछि ओरालो लागेको पर्यटन व्यवसायलाई पुरानै अवस्थामा फर्काउन पोखराका व्यवसायीहरुले बिभिन्न सेवामा आकर्षक छुट दिने भएका छन् ।
पर्यटक आकर्षित गर्न व्यवसायीहरुले होटलदेखि साहसिक गतिविधिसम्म सबैमा छुट उपलब्ध गराउन लागेका हुन् । पोखरा पर्यटन पुनर्जागरण समितिले राजधानीमा पत्रकार सम्मेलन गरी यस्तो जानकारी दिएको हो ।
समितिका अनुसार होटल, बञ्जीजम्प र जीप फ्लायरमा ५० प्रतिशत छुट दिइने छ । ट्रेकिङमा ३० र ट्राभल बस तथा रेष्टुरेन्टहरुमा २०/२० प्रतिशत छुट दिइएको छ ।
यसैगरी प्याराग्लाइडिङ र अल्ट्रालाइटमा १५ प्रतिशत छुट दिइने समितिले जनाएको छ । छुट प्याकेज सेप्टेम्बरसम्म लागू हुने बताइएको छ । सेप्टेम्बरपछि पर्यटनको ‘अटम’ सिजन सुरु हुन्छ ।
भूकम्पपछि सुनसान भएको पोखरामा स्वदेशी तथा भारतीय र चिनियाँ पर्यटक आकर्षित गर्नका लागि व्यवसायीले यस्तो प्याकेज ल्याएका हुन् । स्वदेशी तथा चिनियाँ र भारतीय पर्यटकका कारण पोखरा बाह्रै महिना भरिभराउ हुन थालेको थियो ।
पर्यटकीय सिजनको उत्तरार्ध मानिने यो समयमा पोखराका होटल ५ प्रतिशतमात्र भरिएको समितिका संयोजक गणेश बहादुर भट्टराइले जानकारी दिए । भूकम्पको डरले विदेशी पर्यटकले भ्रमण रद्द गरेका छन भने स्वदेशी पर्यटक पनि घुमफिरमा निस्किन डराइरहेका छन् ।
नेपालको दोस्रो पर्यटकीय नगरी पोखरा आन्तरिक पर्यटकबाट धानिँदै आएको छ । आकर्षक छुट दिएपछि पर्यटकको आकर्षण बढ्ने विश्वास पोखरेली व्यवसायीमा देखिएको छ ।
‘हामीले छुट प्याकेजहरुलाई आन्तरिक पर्यटन बजार र बोडर सिटीहरुमा तुरुन्तै प्रचार-प्रसार गर्ने कार्यक्रम छ’ समितिका संयोजक भट्टराइले भने- ‘यथार्थ सन्देश फिँजाउन सकेको खण्डमा पर्यटक आकर्षित गर्न सकिन्छ ।’
पर्यटकीय गन्तव्य पोखरा, चितवन र लुुम्बिनीलाई जोडेर ‘सिल्भर ट्रयांगल’ अवधारणा समेत अघि बढाइएको छ । यस योजनामा तीनै क्षेत्रमा रहेका होटलमा ५० प्रतिशत छुट दिन व्यवसायी सहमत भएका छन् ।
पश्चिमाञ्चल होटल संघ, क्षेत्रीय होटल संघ चितवन र सिद्धार्थनगर होटल संघले ‘सिल्भर ट्रयांगल’ अवधारण अघि सारेका हुन् । छिमेकी मुलुक भारत र चीनमा तीनै पक्षले संयुक्त रपमा पर्यटन प्रवर्द्धन गर्ने बताइएको छ ।
पोखराको पर्यटन यथाशक्य पुनर्जागरण गर्न प्रचार-प्रसार र प्रबर्द्धनका कार्यक्रम गर्ने, विभिन्न ट्रिपको आयोजना गर्ने, पोखरामा विभिन्न इभेन्ट्सहरु आयोजना गर्ने तयारीमा व्यवसायी रहेका छन् ।
भारत तथा चीनमा नेपाल सुरक्षित भएको सन्देश पुर्‍याउनका लागि त्यहाँका पत्रकारहरुलाई पोखरामा फाम ट्रिपमा ल्याउने संयोजक भट्टराईले जानकारी दिए ।

