
१९ कात्तिक, काठमाडौं । नेपाल आयल निगमसँग हवाई इन्धनको स्टक अत्याधिक कम भएपछि आन्तरिक उडान संकटमा परेको छ । निगमसँग अहिले दुई लाख लिटरमात्र हवाई इन्धन स्टक रहेको बताइएको छ ।
भारतीय नाकाबन्दीका कारण मुलुकले इन्धनको चरम अभाव खेपिरहेको छ । संकटको बेलामा आन्तरिक उडानलाई सुचारु राख्न नेपाल एयरलाइन्सले नियमित उडान कटौती गरेर चार्टर्ड उडानमार्फत इन्धन बोक्दै आएको छ । अन्तर्राष्ट्रिय उडान भर्ने कम्पनीले इन्धनको जोहो आफै गरिरहेका छन् ।

यति हुँदाहुँदै पनि हवाई इन्धनको स्टक अत्याधिक कम भएको आयल निगमको भनाई छ । डिपोमा हवाई इन्धनको स्टक दुई लाख लिटरमा झरेपछि आन्तरिक उडान बन्द गर्नुपर्ने अवस्था आएको निगमका निमिक्त निर्देशक सुशील भट्टराइले बताए ।
‘इन्धनको स्टक घटेपछि आन्तरिक उडान एक हप्ता अगाडि नै बन्द गर्नुपथ्र्यो, अहिलेसम्म जेनतेन चलिरहेको छ’ भट्टराईले भने- ‘आन्तरिक उडान आजदेखि नै बन्द गरिनुपर्छ ।’ हवाई इन्धनको आपूर्ति नबढ्दासम्म उडान बन्द गर्नुको विकल्प नभएको उनको भनाई छ ।
तर, निगमको हवाई इन्धन डिपो प्रमुख प्रदीप यादव भने आन्तरिक उडान कुनै पनि हालतमा नरोकिने दाबी गर्छन् । उनले ५ वटा ट्यांकर भारतबाट हवाई इन्धन बोकेर आइरहेको र नेपाल एयरलाइन्सले पनि नियमित इन्धन बोकिरहेको हुँदा अभाव नहुने उनको तर्क छ ।
अत्यावश्यक उडानका लागि डिपोमा १५ लाख लिटर हवाई इन्धन मौज्दात हुनुपर्ने निगमको भनाई छ । अहिले हवाई इन्धनको मात्र न्यूनतम स्टकभन्दा सात गुनाले कम भएको छ । हवाई इन्धन बोक्दै आएको नेपाल एयरलाइन्सलाई लत्याउँदै निगमले निजी कम्पनीलाई इन्धन आपूर्ति गर्न स्वीकृति दिएपछि उसले पनि चित्त दुखाएको छ ।
हवाई इन्धन डिपो प्रमुख यादवका अनुसार आन्तरिक उडानमा दैनिक ५५ लिटर इन्धन खपत हुँदै आएको छ । यसलाई आधार बनाउने हो भने अहिलेको स्टकले तीन दिनमात्र उडान सञ्चालन गर्न पुग्छ ।
निगमका प्रवक्ता दीपक बरालले पनि हवाई इन्धनको स्टक निकै कम भएको हुँदा आन्तरिक उडान सञ्चालन गर्न नसकिने आवस्था आएको बताए । मुलुकमा एक्कासी आइपर्ने प्राकृतिक विपत्तीमा उद्दार तथा राहत लगायत अन्य अत्यावश्यक उडानका लागि प्रयाप्त इन्धन स्टक राख्नुपर्छ ।
‘अहिले नेपाल एयरलाइन्सले हवाई इन्धन आपूर्ति गर्दै आइरहेको छ’ प्रवक्ता बरालले भने- ‘उसले बोकेको तेलले निर्वाध रुपमा उडान सञ्चालन गर्न सकिने अवस्था भएन् ।’
नेपाल एयरलाइन्सले माग र सम्झौताअनुसारको हवाई इन्धन ल्याउन नसकेको भन्दै निगमले निजी कम्पनी पेट्रोलीम्याक्सलाई इन्धन आपूर्तिका लागि स्वीकृति प्रदान गरेको छ । पेट्रोलीम्याक्सले दैनिक ४ लाख लिटर इन्धन ल्याउने आशयपत्र निगममा पठाएको थियो ।
नेपाल एयरलाइन्सले दैनिक चारवटासम्म कार्गो उडान गरी हवाई इन्धन बोक्ने बताएको थियो । तर, जहाज ग्राउन्डेड हुने लगायतका विविध कारणले दैनिक चारवटा कार्गो उडान गर्न सकेको छैन । जसले गर्दा प्रयाप्त इन्धन आपूर्ति हुन नसकेको अयल निगमको अरोप छ ।
अहिले नेपाल एयरलाइन्सले दैनिक २ देखि ३ वटा कार्गो उडान गरी हवाई इन्धन ल्याइरहेको छ । एउटा उडानमा २२ हजार लिटर हवाई इन्धन बोक्दै आएको छ ।
निगमले सम्झौताअनुसारको इन्धन ल्याउन नसककेको भनी लगाएको आरोपप्रति नेपाल एयरलाइन्सले आपत्ती जनाएको छ । संकटको घडीमा इन्धन ल्याएर आन्तरिक उडान यथावत राखेकोमा धन्यवाद पाउनुपर्नेमा उल्टै लाञ्छना लगाइएको नेपाल एयरलाइन्सका पवक्ता रामहरि शर्माले गुनासो गरे ।
‘मुलुक संकटमा परेको बेला आन्तरिक उडान सुचारु राख्नुपर्छ भनेर हामीले नियमित उडान कटौती इन्धन ओसार्दै आएका हौं’ शर्माले भने- ‘हामीले दैनिक ३ वटासम्म कार्गो उडान गरी अहिलेसम्म उडान सुचारु गर्न सहयोग गर्‍यौं ।’
नेपाल एयरलाइन्स निगमको तेल बोक्ने ट्यांकर नहुँदा नहुँदै पनि मुलुकमा असहज अवस्था भएकाले हवाई इन्धन बोकेर सहयोग गरिरहेको पवक्ता शर्माले बताए । दशैंजस्तो अत्याधिक हवाई चाप हुने पर्वमा समेत इन्धन बोकेर आन्तरिक उडानलाई नियमित सञ्चालन गर्न योगदान गरेको उनको भनाई छ ।
‘निगमले हामीलाई काम गर्न नसकेको आरोप लगाउँदै नयाँ कम्पनीलाई जिम्मेवारी सुम्पिएको छ’ उनले भने- ‘अब हामीले किन इन्धन बोकिरहनुपर्‍यो र ?, नयाँ कम्पनीले बोकिहाल्छ नी ।’
निगमले पेट्रोलिम्याक्सलाई हवाई इन्धन आपूर्तिका लागि स्वीकृति दिएपनि तत्कालै उसले हवाई इन्धन आपूर्ति गर्ने सम्भावना देखिदैन् । नेपाल एयरलाइन्सले इन्धन आपूर्ति गरेन भने आजैदेखि उडान बन्द गर्नुपर्ने हुन्छ । तर, मुलुकको संकटलाई मध्यनजर गरी तत्कालका लागि भने इन्धन बोक्ने प्रवक्ता शर्माले बताए ।
