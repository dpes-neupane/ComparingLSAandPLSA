

२० माघ, काठमाडौं । बुद्ध एयरले ‘एटीआर-७२’ जहाजबाट थप एक उडान सुरु गर्ने भएको छ । ‘एटीआर-४२’ विमानबाट हरेक दिन काठमाडौं-जनकपुर एक उडान गर्दै आएको छ ।
नयाँ जहाज (एटीआर-७२) बाट उडान सुरु भएपछि हवाईयात्रुले सस्तो दरमा टिकट समेत पाउनेछन् । यसको दर २ हजार रुपैयाँदेखि सुरु हुने कम्पनीले जनाएको छ । यस्ता टिकटहरु सीमित संख्यामा मात्र छोडिनेछ ।
ऐतिहासिक र पौराणिक महत्वको मिथिला नगरी जनकपुर नेपालीका लागि मात्र नभएर भारतीय र अन्य मुलुकका पर्यटकको पनि आकर्षणको केन्द्र हो । जनकपुरमा पछिल्ला वर्षहरुमा भारतीय र अन्य मुलुकका पर्यटकको आवागमन धेरै हुन थालेको छ । विभिन्न चाडपर्वका बेला विदेशी पर्यटकको घुँइचो नै लाग्ने गर्छ ।
जनकपुर जानका लागि आन्तरिक सडक सञ्जालको विस्तार र सीमावर्ती सञ्जालमा सडकहरु जोडिएकाले पर्यटकको संख्या बढिरहेको छ । विमान सेवाबाट जनकपुर आवतजावत गर्ने पर्यटकको संख्यामा पनि उल्लेख्य वृद्धि भइरहेको विभिन्न आँकडाहरुले देखाएका छन् ।
पर्यटकको आवागमन बढे पनि जनकपुर विमानस्थलमा ठूला जहाज अवतरण हुने अवस्था छैन । यसका लागि मुख्यतः दुइवटा कार्य तत्कालै पुरा गर्नुपर्ने छ । पहिलो-विमानस्थल विस्तारका लागि लिइएको जग्गामा तारजाली (फेन्सीङ) सार्नुपर्ने र दोस्रो एकापट्टी बाकी रहेको टर्निङ प्याडको निर्माण गर्नुपर्नेछ ।
जनकपुर विमानस्थलमा हावाको वेगचाप अनुसार दुवैतर्फबाट विमान अवतरण गर्न सक्ने भएपनि टर्निङ प्याड निर्माण नभई सम्भव छैन ।
नेपाल नागरिक उड्यान प्रधिकरणले दुवै काम चाँडै सकिने जानकारी दिएको छ ।
