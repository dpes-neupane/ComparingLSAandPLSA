

८ मंसिर, काठमाडौं । संस्कृति पर्यटन तथा नागरिक उड्डयन मन्त्री आनन्द प्रसाद पोखरेलले मोबाइल एप्समार्फत पर्यटन प्रवर्द्धन गर्ने बताए । पर्यटन सम्बन्धी जानकारी दिने एप्सले नेपालको पर्यटन प्रवर्द्धनमा ठूलो सघाउ पुर्‍याउने उनको भनाई थियो ।
‘हामी एस्तो मोबाइल एप्लिकेसन बनाउँछौं, जसबाट नेपालका पर्यटकीय गन्तव्यहरु, पर्यटकीय प्रोडक्ट, यहाँको कला संस्कृति लगायतको जानकारी प्राप्त हुनेछ’ नेपाल उद्योग वाणिज्य महासंघले सोमबार राजधानीमा आयोजना गरेको अन्तरक्रियामा मन्त्री पोखरेलले भने- ‘आधुनिक प्रविधिको जमनामा एप्सले पर्यटन प्रवर्द्धनमा ठूलो सघाउ पुर्‍याउने छ ।’
यसैगरी मन्त्री पोखरेलले बुद्धको जन्मस्थल लुम्विनीलाई बन्द हड्तालमुक्त बनाउनुपर्ने बताए । लुम्विनी विश्वकै म्युजियम जस्तै भएको हुँदा यसलाई सधै खुल्ला राख्नुपर्ने उनको भनाई थियो । उनले काठमाडौं उपत्यकालाई मिनी लुम्विनीको रुपमा विकास गर्नुपर्ने धारणा समेत राखे ।
‘साहसिक पर्यटन प्रवर्द्धन भइरहेको छ, अब सांस्कृतिक पर्यटन प्रवर्द्धनमा पनि जोड दिनु जरुरी छ’ मन्त्री पोखरेलले भने- ‘हाम्रो कला संस्कृति विश्वलाई लोभ्याउने खालको छ ।
व्यवसायीहरुले काठमाडौंमा बसेर इको टुरिजमको गफ गरेर नहुने बताउँदै मन्त्री पोखरेलले इको टुरिजमको प्रवर्द्धन गर्न काठमाडौं बाहिर जान आग्रह गरे । उनले यही वर्षभित्र ७ प्रदेशमा १/१ पर्यटकीय गन्तव्य तोक्ने बताए ।
महासंघका वरिष्ठ उपाध्यक्ष भवानी राणाले टुरिष्ट भिसा निःशुल्क गरेर भएपनि पर्यटन प्रवर्द्धनमा जुट्न मन्त्री पोखरेललाई सुझाव दिइन । उनले भौगोलिक रुपमा विकट, तर प्राकृतिक सुन्दरताले भरिपूर्ण रहेका स्थानहरुमा एयरपोर्ट बनाउन आग्रह गरेकी छिन् ।
महासंघका पूर्वअध्यक्ष एवं होटल व्यवसायी रविभक्त श्रेष्ठले एयरपोर्ट पूर्वाधारको विकास गरेर बढी भन्दा बढी पर्यटक भित्राउन सक्ने वातावरण बनाउन मन्त्री पोखरेललाई सुझाव दिए । उनले भैरहवा विमानस्थलको काम चाँडै सम्पन्न गर्न र प्रस्तावित निजगढस्थित दोस्रो अन्तर्राष्ट्रिय विमानस्थलको काम सुरु गर्न आग्रह गरे ।
होटल संघ नेपाल (हान)का महासचिव विनायक शाहले नाकाबन्दीले होटल व्यवसाय द्धन्द्धकालको अवस्थामा फर्किएको गुनासो गरे । ‘पर्यटक नआउँदा आम्दानी छैन’ उनले भने- ‘मूल्य बृद्धिले सञ्चालन खर्च धान्ने गाह्रो भएको छ ।’ उनका अनुसार अहिले होटलको सञ्चालन खर्च ४० प्रतिशतले बढेको छ ।
बुकिङ रद्द गर्दा नेपालबारे नकारात्मक सन्देश प्रवाह हुने हुँदा होटल जसोतसो सञ्चालन गर्नुपरेको शाहले बताए ।
नेपाल ट्रेकिङ एजेन्टस् एशोसियसन अफ नेपाल (टान)का वरिष्ठ उपाध्यक्ष टासी शेर्पाले पछिल्लो समय नेपालको हिमाली पर्यटन धरापमा परेको बताए । सगरमाथामा गएको हिम पहिरो, अन्नपूर्णमा आएको हुँदहुँद र विनाशकारी भूकम्पले पर्वतीय पर्यटन धरापमा परेको उनको भनाई थियो ।
नाट्टाका अध्यक्ष डिबी लिम्बुले सरकारले पर्यटनलाई बचाउन व्यवसायीलाई सफ्ट लोन दिनुपर्ने बताए । ‘अनुकुल समयमा हामीले राज्यलाई कर तिरेर सहयोग गर्‍यौं’ उनले भने- ‘अहिले हामी अप्ठ्यारो अवस्थामा छौं, यो बेला राज्यले हामीलाई सहयोग गर्नुपर्छ ।’
उर्जाविद् ज्ञानेन्द्रलाल प्रधानले पर्यटन पुनरुत्थानको काम छिटो भन्दा छिटो अगाडि बढाउन मन्त्रीलाई सुझाव दिए । ‘भूकम्पले सुस्ताएको पर्यटन विस्तारै तंगि्रदै थियो, त्यही बेला बन्द हडताल र नाकाबन्दी सुरु भएपछि पर्यटन क्षेत्र तहसनहस भएको छ’ उनले भने- ‘पर्यटन पुनरुत्थाको काम छिटो गर्नुस्, नत्र पर्यटन क्षेत्र नै मृत अवस्थामा पुग्ला ।’
