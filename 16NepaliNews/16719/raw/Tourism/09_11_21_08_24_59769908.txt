
१७ जेठ,ओखलढुंगा । ३ वर्षदेखि पूर्णरुपमा बन्द रहेको ओखलढुंगाको रुम्जाटार विमानस्थल शुक्रबारदेखि पुनः सन्चालनमा आएको छ । रुम्जाटार विमानस्थलमा कालोपत्रे भएको लामो समयपछि शुक्रबार बिहान पहिलोपटक नेपाल एयरलाइन्सको विमान अवतरण गर्दा स्थानीयले भव्य स्वागत गरे ।
रुम्जाटार विमानस्थलमा नियमित विमान उडान गराउने विषय गत वर्षको प्रतिनिधिसभा तथा प्रदेशसभा चुनावमा उम्मेदवारको एजेण्डा समेत बनेको थियो । शुक्रबार विहान काठमाडौंबाट पहिलो उडानका लागि टिकट काटेरै यात्रु बनेका प्रतिनिधिसभा सदस्य यज्ञराज सुनुवार र प्रदेशसभा सदस्य अम्बिरबाबु गुरुङलाई रुम्जाटारमा स्वागत गरिएको थियो ।
विमानस्थल कालोपत्र नभएका कारण २०७० सालअघिसम्म हिउँदमा विमान अवतरण भए पनि वर्षातको समयमा बन्द हुने गथ्र्यो । माधव नेपाल प्रधानमन्त्री हुँदा रुम्जाटार पुगेका बेला स्थानीयको माग बमोजिम उनले कालोपत्रेको पहल गरे पनि यात्रु नभएको भन्दै पछिल्लो ३ वर्षयता एयरलाइन्सहरुले उडान भर्न छाडेका थिए ।
कालोपत्रे भएको सुन्दर विमानस्थलमा कुनै उडान नहुँदा विरामी, वृद्धवृद्धा र अत्यावश्यक कामले काठमाडौं तथा विराटनगर जानुपर्नेहरुले सास्ती खेप्नुपरेकाले नियमित उडान सञ्चालन गर्न आफूहरुले निरन्तर दबाब दिएको सांसद सुनुवारले बताए । उनले घुमी फिरी रम्जाटार भन्ने नेपाली उखान जस्तै निरन्तर पहलपछि घुमी फिरी पुनः रुम्जाटार विमानस्थल सञ्चालनमा आएको बताए ।
रुम्जाटारका स्थानीय बासिन्दा समेत रहेका प्रदेशसभा सदस्य गुरुङले अहिले प्रत्येक साताको शुक्रवार नेपाल एयरलाइन्सको एउटा उडान सञ्चालन हुने बताए । यात्रुको चाप बढेमा अन्य एयरलाइन्सले पनि उडान भर्न सक्ने तर नेपाल एयरलाइन्सको भने अनिवार्य उडान् हनुपर्ने बताए ।
रुम्जाटार काठमाडौं नियमित उडान सफल भएपछि आवश्यकता अनुसार रुम्जाटारबाट प्रदेश राजधानी विराटनगरको पनि उडान थाल्न सकिने प्रदेशसभा सदस्य गुरुङको भनाइ छ । रुम्जाटारलाई लुक्लालगायत अन्य पूर्वी हिमाली जिल्लातर्फ उडान भर्ने तथा अवतरण गर्ने ट्रान्जिट समेत बनाउन सकिने प्रतिनिधिसभा सदस्य सुनुवारले बताए ।
हाल रामेछापको मन्थलीबाट लुक्लासम्म उडान हुने गरेको छ । रुम्जाटार विमानस्थलको ऐतिहासिक महत्वसमेत रहेकाले यसलाई नियमित उडान तालिकामा राखिनुपर्ने जिल्ला समन्वय समितिका प्रमुख जयबहादुर श्रेष्ठले बताए ।
गुरुङ समुदायको बसोबास रहेको नेपालको प्राचिन बस्तिमा पर्ने रुम्जाटार सांस्कृतिक र पर्यटकीय क्षेत्र पनि हो । नेपालको पहिलो गायिका मेलवादेवी यही गाउँमा जन्मिएकी थिइन् । कुनै समय रुम्जाटार राडीपाखीमा प्रख्यात थियो ।
हेर्नुहोस् भिडियो 
﻿
