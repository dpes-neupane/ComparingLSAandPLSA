

११ फागुन, काठमाडौं । भूकम्पपछि बन्द भएको कुपण्डोलस्थित ‘ब्रिक्स क्याफे’ फेरी सञ्चालनमा आएको छ । चर्चित कलाकार हरिवंशका छोरा मोहित आचार्यले चार वर्षअघि एक शताब्दी पुरानो घरलाई रिनोभेसन गरेर क्याफे खोलेका थिए ।
भूकम्पको झड्काले भवन भत्किएपछि क्याफे बन्द भएको थियो । पुरानो भवन भत्काएर दुरुस्तै पक्की भवन बनाई क्याफे पुनः सञ्चालन गरिएको हो । नयाँ भवनको उचाई भने एक तला घटेको छ ।
पुरानो भवनमा नमिलेको ठाउँहरु मिलाइको छ भने स्पेश समेत बढेको छ । क्याफे परिसरमा आकर्षक गार्डेन बनाइको छ । भवनको बाहिर बाल्कोनी निकालेको हुँदा क्याफे आकर्षक देखिन्छ ।

क्याफे दुई रोपनी क्षेत्रफलमा फैलिएको छ । क्याफेमा एकै पटक १६० जनालाई सेवा दिन सकिने आचार्यले जानकारी दिए । एउटा २५/३० जना अटाउने सेमिनार हलको समेत बनाइएको छ ।
खानाका परिकार
क्याफेमा नेपाली, कन्टिनेन्टल, इटालियन र हल्का इन्डियन खानाका परिकार खुवाउने आचार्यले बताए । यहाँ उपलब्ध हुने खानाहरुमध्ये मुख्य भनेको ‘उड फायर पिज्जा’ हो । दाउरामा पकाएको पिज्जा खानका लागि धेरै मानिसहरु आउने गरेको उनको भनाई छ ।
यसको अलवा मदिरासँग खाइने स्न्याक्सहरु पनि क्याफेमा स्वादिलो बनाइने आचार्यले बताए । यहाँ चिकेन छोइला, मसरुम छोइला, बफ सुकुटी, झोल मःमः पनि पाइन्छ
क्याफे सञ्चालनमा आएको अवसर पारेर सिमित अवधिका लागि ग्राहकको बील हेरी १० प्रतिशतसम्म छुट दिने बताइएको छ । ब्रिक्स क्याफेका ग्राहकहरु फेमिली गेष्टहरु, युवा युवती, बिजनेश मिटिङ, एनजिओ, आइएनजिओमा कार्यरत कर्मचारी  लगायत हुन् । क्याफेमा २०/२२ वटासम्म गाडीहरु पार्किङ गर्न मिल्छ ।
क्याफेमा हरेक शुक्रबार र सनिवार लाइभ म्यूजिक पनि आयोजना गरिन्छ । सोलो सिंगर जोवन भुजुलले ग्राहकलाई सांगितिक मनोरञ्जन दिलाउने आचार्यले बताए ।   
