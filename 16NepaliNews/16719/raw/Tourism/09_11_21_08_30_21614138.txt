
१७ साउन, काठमाडौं । हिमश्रृंखला, प्राकृतिक छटा, पोखरा र सूर्योदय एकै ठाउँबाट हेर्न सकिने पोखराको प्रमुख पर्यटकीय क्षेत्र सराङकोटमा भदौको तेश्रो साता पर्यटन महोत्सव हुने भएको छ ।
सराङकोट टोल विकास संस्था समन्वय समितिको आयोजना तथा सराङकोट समाज सेवा युवा क्लव, स्मृति युवा क्लव र सराङकोट पर्यटन विकास समितिको संयुक्त सह-आयोजनामा भदौ १६ गतेदेखि २५ गतेसम्म सराङकोटमा महोत्सव हुने भएको हो ।
यसअघि दोश्रो संस्करणसम्म भएको महोत्सव एक दशक पछि तेश्रो संस्करणको रुपमा पुनः गर्ने तयारी गरिएको आयोजकले सोमबार पोखरामा पत्रकार सम्मेलन गरी जानकारी दिएको हो ।
आन्तरिक तथा बाहृय पर्यटन प्रवर्द्धन गरी युवा दुव्र्यसनीलाई निरुत्साहित गर्ने र प्राकृतिक प्रकोप उद्धार अक्षय कोष स्थापना गर्ने उद्धेश्यले उक्त महोत्सव आयोजना गर्न लागिएको समितिका अध्यक्ष एवम् महोत्सव संयोजक कमल थापाले बताए ।
पोखराको प्रमुख पर्यटकीय क्षेत्र सराङकोटको पर्यटन प्रवर्द्धन गर्दै स्थानिय उत्पादनको प्रवर्द्धन गर्न सघाउनु महोत्सवको मूख्य उद्धेश्य रहेको उनको भनाइ छ ।
विविध कारणले २०६४ सालपछि रोकिएको महोत्सव यस वर्ष ‘सराङकोट जाऔं, स्थानिय कला संस्कृती र सुन्दर प्राकृतिक दृष्यावलोकनमा रमाऔं’ भन्ने मूल नाराका साथ गर्ने आयोजकको तयारी छ ।
महोत्सवमा ५० वटा विभिन्न कृषी, पर्यटन तथा व्यापारीक स्टलहरु रहने संयोजक थापाले जानकारी दिए । महोत्सवमा पर्यटक दौड, विविध सांस्कृतिक कार्यक्रम, राष्ट्रिय तथा स्थानिय कलाकारको प्रस्तुती, वाल उद्यान, कृषि तथा हस्तकला उत्पादनका सामाग्रीहरुको प्रदर्शन, दुना टपरी गाँस्ने प्रतियोगिता, साराङ खेल प्रदर्शन, रत्यौली गीत प्रतियोगिता, सांस्कृतिक भेषभुषा तथा बाजागाजा प्रदर्शनी एवम् प्रतियोगिता, मौलिक झँाकी प्रदर्शनी लगायतका कार्यक्रमहरु हुने थापाले बताए ।
महोत्सव सम्पन्न गर्न करीब ३० लाख ५० हजार खर्च हुने र ३४ लाख आम्दानी गर्ने लक्ष्य राखिएको आयोजकले जनाएको छ । बचत रकम दैविक उद्दार अक्षयकोषमा राखेर खर्च गरिने महोत्सव आयोजक समितिका सचिव सुशील जि.सी.ले बताए ।
महोत्सव संयोजक थापाको अध्यक्षतामा सम्पन्न पत्रकार सम्मेलनमा पोखरा लेखनाथ महानगरपालिका वडा नम्बर १८ का वडाध्यक्ष रणबहादुर थापा, महोत्सव प्रचार संयोजक सन्तोष जिसी, सल्लाहकार प्रेमबहादुर जि.सी., नेपाल हवाई खेलकुद संस्था ‘ना’का उपाध्यक्ष सोवित वानिया लगायतले महोत्सवलाई सफल पार्न आफुहरुले सक्दो सहयोग गर्ने प्रतिबद्धता जनाएका थिए ।
