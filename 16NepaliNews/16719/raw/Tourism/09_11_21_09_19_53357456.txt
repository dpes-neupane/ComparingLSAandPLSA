
१६ मंसिर, काठमाडौं । मुलुकको एकमात्र त्रिभुवन अन्तर्राष्ट्रिय विमानस्थल कुरुप बन्दै गइरहेको छ । जिर्ण बन्दै गइरहेको विमानस्थलको मर्मत सम्भार तथा सरसफाईमा मोटो रकम खर्च गरेपनि रुप परिवर्तन हुन सकेको छैन् ।
अव्यवस्थित भिडभाड, अस्तव्यस्त ट्रली, फोहोरका थुप्रा, जथाभावी फालिएका चुरोटका ठुँटा, सिलिङमा माकुराको जालो, भत्किएको भुईँ, गन्हाउने ट्वाइलेट, फोहोर पानीको नाली, फोहोरा झ्याल, खिया लागेको जाली, थोत्रा कुर्ची त्रिभुवन विमानस्थलका विशेषता हुन् ।
कुनै पनि देशको अन्तर्राष्ट्रिय विमानस्थलले त्यहाँको सभ्यता झल्काउँछ । पर्यटकको प्रवेशद्धार अन्तर्राष्ट्रिय विमानस्थललाई मुलुकको मुहारका रुपमा लिइन्छ । जसले देशको यथार्थ चित्रण गरिरहेको हुन्छ ।

यही कारण विदेशका अन्तर्राष्ट्रिय विमानस्थलहरु भव्य देखिन्छन् । सेवा सुविधा र सरसफाइमा पनि उस्तै ध्यान दिइएको हुन्छ । तर, नेपालको एकमात्र त्रिभुवन अन्तर्राष्ट्रिय विमानस्थल न त भव्य देखिन्छ, न सेवा सुविधा चुस्त छन्, सरसफाईको कुरा गर्ने हो भने भुँईंमा चुरोटका ठूटा देख्न पाइन्छ ।
पर्यटन मन्त्रालयद्धारा गठित अनुगमन तथा निरिक्षण कार्यदलले सोमबार त्रिभुवन विमानस्थलका कुरुप दृश्यहरु सार्वजनिक गर्‍यो । कार्यदलका संयोजक हरी खड्काले देखाएका तस्वीरहरु देख्दा मुलुकको सभ्यता झल्काउने विमानस्थलले मुलुकलाई नै गिज्जाइरहेको आभाष हुन्छ ।
सोमबार पर्यटनमन्त्री आनन्द प्रसाद पोखरेल र सचिव दिनेश कुमार थपलियाले कर्मचारीलार्इ विमानस्थल सरसफार्इमा ध्यान पुर्याउन निर्देशन दिइरहेका बेलामा माथि सिलिङमा मुसो दगुरेको थियो । स्मरण रहोस्, मुसो फोहोर र खानेकुरा नभएको ठाउँमा बस्दैन ।
यो पनि पढ्नुहोस्- विमानस्थल पुगेका मन्त्री र सचिवलाई मुसाको चुनौती ! (भिडियोसहित)



