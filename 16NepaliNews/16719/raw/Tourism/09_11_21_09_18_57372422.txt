

सन्देश श्रेष्ठ
२४ पुस, पोखरा । विदेशी पर्यटकको खडेरीका बाबजुद नयाँ वर्ष २०१६ को स्वागतार्थ पोखराको लेकसाइडमा आयोजित सडक महोत्सवका क्रममा पोखराका होटल-रेस्टुरेन्ट भरिभराउ बने । आन्तरिक पर्यटकले नै होटल-रेस्टुरेन्ट भरिएपछि पोखराको पर्यटन उद्योगमा नयाँ आशाको सञ्चार भएको छ ।
गत वैशाख १२ गते गएको विनाशकारी भुकम्प र भारतीय नाकाबन्दीका कारण पोखराको पर्यटन थला परिरहेको थियो । तर महोत्सवमा देखिएको आन्तरिक पर्यटकको चापले पर्यटन व्यवसाय व्यूँतिन सक्न आशा जागेको हो । यद्यपी सडक महोत्सव सकिएसँगै पर्यटक चाप भने खस्कन थालेको पर्यटन व्यवसायी बताउँछन् ।
सडक महोत्सव अवधीमा पोखराको प्रमुख पर्यटकीय क्षेत्र लेकसाइडका होटलहरु भरिएका थिए । न्यू इयर इभको दिन कयौं आन्तरिक पर्यटकहरु होटलमा बस्ने कोठा नपाएर भौतारिनु परेको थियो भने नजिकबाट आएकाहरु अबेर राती घर र्फकन बाध्य भएका थिए ।
महोत्सव शुरु भएदेखी नयाँ वर्ष शुरु हुने २ दिन अघिसम्म करीब ६० प्रतिशत अकुपेन्सी रहेको लेकसाइडका होटलहरु न्यू इयर इभ र न्यू इयरको दिन शतप्रतिशत अकुपेन्सी रहेको पश्चिमाञ्चल होटल संघका अध्यक्ष भरतराज पराजुलीले जानकारी दिए । जबकी महोत्सव अघीसम्म करीब २० देखी ३० प्रतिशतको हाराहारीमा मात्र अकुपेन्सी थियो ।
‘महोत्सव अवधीमा देखिएको अकुपेन्सीले आन्तरिक पर्यटकबाट पनि पर्यटन व्यवसाय चल्न सक्छ भन्ने आशा र विश्वास जगाएको छ,’ पराजुलीले भने । रेष्टुरेन्ट एन्ड बार एसोसियसन (रेबान) पोखराका अध्यक्ष गोपीबहादुर भट्टराईले पनि महोत्सवका कारण होटल तथा रेस्टुरेन्ट व्यवसायमा आशा जागेको प्रतिक्रिया दिए ।

महोत्सव अवधीमा होटलको अकुपेन्सी राम्रो हुनुका साथै रेस्टुरेन्ट तथा बारहरुमा पनि व्यापार धेरै राम्रो भएको उनले बताए । महोत्सवको मूख्य दिन न्यू इयर इभमा करीब १ लाख पर्यटकले महोत्सवको अवलोकन गरेको उल्लेख गर्दै अध्यक्ष भट्टराईले महोत्सव अवधीमा झण्डै २/३ सय गुनाले व्यापार बृद्धि भएको जानकारी दिएका छन् ।
पोखरामा करीब ४ सय ५० होटल छन् । जसमध्ये ३ सय १० वटा होटल पर्यटकस्तरका छन् । ती होटलमा १८ हजारभन्दा बढी बेड रहेको पश्चिमाञ्चल होटल संघका अध्यक्ष पराजुलीले बताए ।
महोत्सवमा करीब ९० प्रतिशत आन्तरिक पर्यटक सहभागि भए भने १० प्रतिशत मात्र विदेशी पर्यटक थिए । रेबान पोखराका अध्यक्ष भट्टराईले विदेशी मुद्रा आर्जन गर्न विदेशी पर्यटक आवश्यक भए पनि आन्तरिक पर्यटकले पनि होटल/रेस्टुरेन्ट धानिनसक्छ भन्ने पुष्टी भएको बताएका छन् । ‘आन्तरिक पर्यटकलाई पर्यटक नै नमान्ने सरकार र व्यवसायीलाई यसले गतिलो पाठ सिकाएको छ,’ उनी भन्छन् ।
होटल संघका अध्यक्ष पराजुली पनि नेपाली पर्यटन आन्तरिक श्रोतबाट पनि चल्न सक्छ भन्ने सन्देश सडक महोत्सवले दिएको स्विकार्छन् । उनले ३० देखी ४० प्रतिशत आन्तरिक पर्यटक र करीब ३० प्रतिशत वाहृय पर्यटक भित्राउन सकेमात्रै पनि पर्यटन व्यवसाय नाफामा जाने बताए ।
भुकम्पपछि पोखराको पर्यटनमा पुर्नजागरण ल्याउन गठन भएको पोखरा पर्यटन पुर्नजागरण समिति -पिटीआरसी) का संयोजक गणेशबहादुर भट्टराई भने फरक मत राख्छन् । महोत्सवमा देखिएको उभार केही दिनका लागि मात्रै भएकाले यसलाई नियमित बनाउन नेपालीको आयस्तर उकासिनुपर्ने उनको धारणा छ ।
‘नेपालीको आयस्तर बढाउन जिडिपी बढ्नुपर्छ र खर्च गर्ने बानीको पनि विकास हुनुपर्छ,’  उनले भने । महोत्सवमा आएका आन्तरिक पर्यटकले गरेको खर्चलाई हेर्दा सकारात्मक रुपमा लिन सकिने भट्टराई बताउछन् ।
बल्ल स्वदेशी पर्यटकको सम्मान
कुनै समय थियो लेकसाइडका पर्यटन व्यवसायी आन्तरीक पर्यटकलाई मान्छे नै गन्दैनथे । त्यसो त लेकसाइडका होटल-रेस्टुरेन्टमा नेपालीहरु विरलै पस्थे । आक्कलझुक्कल पसेका नेपालीहरुलाई पनि होटल तथा रेस्टुरेन्ट व्यवसायीले खासै वास्ता गर्दैनथे ।
नेपाली ग्राहकले खर्च गर्न सक्दैनन् भन्ने सोचाईका कारण उनीहरुको वेवास्ता हुने गरेको थियो । नेपाली पर्यटकलाई राम्रो कोठा दिन गाह्रो मान्न, अर्डर गरिएका खानाका परिकारहरुमा पनि ढिलासुस्ती गर्ने, गुणस्तर र सेवामा ध्यान नदिने प्रवृत्तीहरु थिए ।

तर अहिले परिस्थिति विलकुलै फेरिएको छ । भुकम्प र नाकाबन्दीका कारण वाहृय पर्यटक हृवात्तै घटेपछि लेकसाइडका होटल तथा रेस्टुरेन्टहरु आन्तरिक पर्यटककै भरमा टिकेका छन् । केही नाम चलेका रिसोर्ट तथा होटलमा बाहेक अन्यमा विदेशी पर्यटकहरुको उपस्थिति शून्यप्राय छ ।
हिजो नेपाली पर्यटक भन्ने वित्तिकै नाक खुम्च्याउने पर्यटन व्यवसायी आज प्याकेज दिएर लोभ्याउने प्रयासमा छन् । पहिले विदेशीलाई सेवा दिएपछि मात्रै नेपाली पर्यटकतर्फ हेर्ने व्यवसायी अहिले समान व्यवहार गर्न थालेका छन् । यसैका कारण होला हिजोआज लेकसाइडका होटलहरुमा नेपाली पर्यटकको निकै चहलपहल देखिन्छ ।
नेपाली पर्यटक आकर्षण गर्न पश्चिमाञ्चल होटल संघले ३० प्रतिशतसम्म छुट प्याकेज घोषणा गरेका छन् । यद्यपी यी सबै होटलहरुमा लागु भएको देखिन्न । कुनै/कुनै होटलले छुट नदिएको पर्यटकको गुनासो छ । होटल संघका अध्यक्ष पराजुली पनि यसलाई स्विकार्दै भन्छन्, ‘हामीले छुट दिने घोषणा गरेका हौं र अधिकांशमा लागु छ ।
तर, केही होटलहरु संघमा दर्ता नहुँदा समस्या आएको हो ।’ उनले संघमा आबद्ध होटलहरुले छुट दिने गरेको दाबी गर्दै संघमा दर्ता नभएका होटलहरुले छुट नदिदा आलोचित हुनुपरेको बताए ।

पोखराको पर्यटन उकास्ने टिप्स
पश्चिमाञ्चल होटल संघका अध्यक्ष पराजुलीको नजरमा पोखराको पर्यटनलाई माथि उठाउनका निम्ति निम्त उपायहरु अबलम्बन गर्नुपर्छ
–       नेपाल सुन्दर देश हो, त्यसमा पनि पोखरा प्रकृतिको वरदान हो । यसलाई स्वच्छ, सफा र सुन्दर राख्न सके मात्रै पनि पर्यटन व्यवसाय मनग्गे चल्छ ।
–       मानवीय संरचना थप्न सके पोखराको पर्यटनमा सुनमा सुगन्ध हुन्छ । काहुँ डाँडामा यशोधरा वाटीका, सराङकोट र शान्ति स्तुपामा भौतिक पूर्वाधार थप्न सके अहिले चल्दै आएको २ रात बस्ने पर्यटकको बसाई केही दिन लम्ब्याउन सकिन्छ ।
–      बाटोमा फोहोर फाल्ने प्रवृत्ति पोखरेलीमा बढ्दै गएको छ । यसलाई तुरुन्त रोक्नुपर्छ ।
–      सरकारले पर्यटन नीतिमा परिवर्तन गर्नुपर्छ । यति बजेसम्म मात्रै होटल/रेस्टुरन्ट सञ्चालन गर्न पाइन्छ भनेर तोक्ने प्रशासनका कारण पर्यटन व्यवसायमा समस्या आएको छ । यसलाई परिमार्जन गरेर चौविसै घन्टा सञ्चालन गर्ने वातावरण निर्माण गर्नुपर्छ ।
–      नेपाली पर्यटकलाई हरियो प्लेट (पर्यटक गाडी)मा चढ्न नदिने नीति छ । यसलाई पनि सच्याउनुपर्छ ।
–      पर्यटन व्यवसायको नेटवर्किङ अर्थात् एक ठाउँको पर्यटक अर्को ठाउँमा लगेर पनि पर्यटन व्यवसाय उकास्न सकिन्छ ।
–       सरकारले कर्मचारीमा पेड होलिडे संस्कृतिको विकास गर्नुपर्छ ।
–       पर्यटन व्यवसायीले आन्तरिक र वाहृय पर्यटक भनेर विभेद नगरी सबै पर्यटकलाई समान सम्मान, प्याकेज, सर्भिस र गुणस्तरमा बृद्धि गर्नुपर्छ ।
