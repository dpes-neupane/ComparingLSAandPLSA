

४ जेठ, काठमाडौं । मुलुकको पर्यटनमा विनाशकारी भूकम्पको क्षति कम गर्न पर्यटकीय गन्तव्यहरु पूर्ण रुपमा सुरक्षित भएको सन्देश यथाशिघ्र अन्तर्राष्ट्रिय जगतमा फैलाउनुपर्ने व्यवसायीको माग छ ।
भूकम्पले सिमित पर्यटकीय गन्तव्य प्रभावित भएपनि अनगिन्ती सम्पदा र गन्तव्य स्थलहरु सुरक्षित रहेका छन् । नेपाल भ्रमणका लागि सुरक्षित भएको सन्देश तत्कालै अन्तर्राष्ट्रिय जगतमा पुर्‍याउन नसके मुलुकले ठूलो क्षति बेहोर्नुपर्ने व्यवसायीको भनाई छ ।
भूकम्प प्रभावित लाङटाङ र मनास्लु बाहेकका सुरक्षित पदयात्रा अबिलम्ब सुचारु गर्नुपर्ने एमाले निकट नेपाल राष्ट्रिय पर्यटन व्यवसायी संगठनको माग छ । पर्यटन पुनरुत्थाका लागि १२ बुँदे आधारपत्र तयार प्रस्तुत गर्दै संगठनले पर्यटकका लागि अनगिन्ती गन्तव्यहरु अझै सुरक्षित भएको दाबी गरेको छ ।
पदयात्राका लागि खुम्बु, अन्नपूर्ण, मध्य तथा सूदुरपश्चिम क्षेत्रका रुटहरु सुचारु गरी पर्यटकलाई भ्रमण गर्न आहृवान गर्नुपर्ने संगठनका अध्यक्ष चन्द्र रिजालले बताए । भूकम्पबाट पर्यटन क्षेत्रमा भएको क्षतिभन्दा ध्वंसको नकरात्मक प्रचार ज्यादै बढी भएको संगठनको ठहर छ ।
भूकम्पबाट पर्यटकीय क्षेत्रहरु नगरकोट, लाङटाङ, हेलम्बु र चरिकोटमा बढी क्षति भएको छ । अन्यत्र भूकम्पको क्षति कम छ । सगरमाथा बेसक्याम्पमा हिमपहिरोबाट स्वदेशी विदेशी आरोहीले ज्यान गुमाएपनि यो क्षेत्रमा भूकम्पले ठूलो क्षति नपुर्‍याएको सरोकारवाला निकायको दाबी छ ।
नेपाली पर्यटन मरेको छैन
‘विनाशकारी भूकम्पले नेपालको पर्यटन अझै मरेको छैन्’ एमालेका महासचिव इश्वर पोखरेलले भने- ‘यो म्यासेज विभिन्न सञ्जाल प्रयोग गरी विश्वभर तत्कालै फिँजाउनुपर्ने देखिन्छ ।’
भ्रमणका लागि नेपाल सुरक्षित गन्तव्य भएको सन्देश अन्तर्राष्ट्रिय बजारमा प्रवाह गर्न कुटनीतिक नियोगहरु, विदेशस्थित अवैतानिक वाणिज्य दूतहरु र एनआरएन लगायतका संयन्त्रहरु तत्काल परिचालन गर्न संगठनले सुझाव दिएको छ ।
नेपालस्थित सम्पूर्ण कुटनीतिक नियोगहरुसँग समन्वय गरी ट्राभल एड्भाइजरीमा नेपाल भ्रमण गर्नु सुरक्षित रहेको यथार्थ सम्प्रेषण गर्न यथाशक्य चाँडो पहल गर्न सरकारसँग आग्रह गरिएको छ ।
संसारभरी रहेका नेपालीमार्फत विशेष अभियानकै रुपमा नेपाल पर्यटकका लागि भ्रमणयोग्य र सुरक्षित रहेको छ भन्ने सन्देश प्रवाह गर्न सकेमा केही वर्षभित्रमा मुलुकका पर्यटन ट्रयाकमा आउने व्यवसायीको विश्वास छ ।
आकर्षक प्याकेज
छिमेकी मुलुक भारत चीनका पर्यटकलाई बढी आकषिर्त गर्न विशेष प्याकेज बनाई ठोस पहलकदमी अघि बढाउनुपर्ने देखिन्छ । अहिले नेपाल भ्रमणमा आउने पर्यटकलाई सरकारले ६ महिनासम्मको निःशुल्क भिषा दिने र व्यवसायीले सस्तो प्याकेज बनाउनुपर्ने संगठनको माग छ ।
भूकम्पको प्रभाव नपरेका पर्यटकीय गन्तव्यहरु इलाम, पाथिभरा, बराहक्षेत्र, जनकपुर, पोखरा, अन्नपूर्ण पदमार्ग, सगरमाथा, पशुपतिनाथ दर्शन, सौराहा, लुम्बिनी, स्वर्गद्धारी, मुक्तिनाथ, ठाकुद्धार, रारा, खप्तड, रामारोशन, सुक्लाफाँटा लगायतको प्रवर्द्धन गरी प्रशस्त पर्यटक भित्राउन सकिन्छ ।

संगठनले पदयात्राका लागि नियन्त्रण गरिएका उपल्लो मुस्ताङ, उपल्लो डोल्पा लगायतका गन्तव्यहरु खुल्ला गर्न सरकारको ध्यानाकर्षण गरेको छ ।
दश अर्बको कोष  
भूकम्पले क्षतिग्रस्त ऐतिहासिक सम्पदाको पुनर्निर्माण सरकार आफैले गर्नुपर्ने व्यवसायीको जोड छ । १० अर्ब रुपैयाँको विशेष सम्पदा सम्बर्द्धन कोष खडा गरेर निजी क्षेत्र र अन्तर्राष्ट्रिय समुदाय सबैलाई सहयोगका लागि आग्रह गरेर पुनर्निर्माणमा जुटिहाल्न संगठनको सुझाव छ ।
भूकम्पले राजधानी उपत्यकाका पुरातात्विक, ऐतिहासिक, साँस्कृतिक विश्व सम्पदाहरुमा व्यापक क्षति पुर्‍याएको छ । पर्यटन विभागका अनुसार ५ सय २१ सम्पदामा क्षति पुगेको छ ।
ऐतिहासिक शहरहरु साँखु, बुङमति, कीर्तिपुर, टोखा, खोकना, पनौती र भक्तपुरको पुनर्निर्माणमा पनि नेपाल सरकार योजनाबद्ध ढंगले लाग्नुपर्छ ।
व्यवसायीलाई राहत
पर्यटन व्यवसायीले कम्तिमा तीन महिनाको घरभाडामा छुट, राजश्वमा सहुलियत, बैंक ऋणको ब्याजमा सुविधा र किस्तामा सहजीकरण गर्न नेपाल राष्ट्र बैंकमार्फत नीतिगत घोषणा गरेर कार्यान्वयन गर्नुपर्ने व्यवसायी बताउँछन् ।
व्यवसायीले पर्यटनसँग सम्बन्धित अत्यावश्यक सामान आयात गर्दा भन्सार छुटको व्यवस्था मिलाउन आग्रह गरेका छन् । विभिन्न गाउँमा होमस्टे चलाउन सहुलियत दरमा ऋण तथा अनुदानको व्यवस्था मिलाउनुपर्ने व्यवसायीको माग छ ।
आन्तरिक पर्यटक बढाउँ
विदेशी पर्यटकको आगमन कम भएको बेलामा आन्तरिक पर्यटक संख्या बढाउनुपर्छ । निजामति, जंगी, वित्तीय क्षेत्र र निजी क्षेत्रलाई अनिवार्य रुपमा निश्चित अवधि घुमफिर बिदाको व्यवस्था गरेर आन्तरिक पर्यटक बढाउन सकिने संगठनको ठहर छ ।
संगठनले आगामी आर्थिक वर्षदेखि पर्यटनमा कुल बजेटको १० प्रतिशत रकम छुट्टाउन सुझाव दिएको छ भने निर्माणाधिन अन्तर्राष्ट्रिय विमानस्थल छिट्टै निर्माण सम्पन्न गरेर सञ्चालनमा ल्याउन र नेपाल बायुसेवा निगममा जहाजको संख्या थप्न पनि सुझाव दिएको छ ।
पर्यटन प्रवर्द्धन विभागमा थापा
एमाले पर्यटन प्रवर्द्धन विभागको इञ्चार्जमा सुर्य थापा नियूक्त भएका छन् । उनलाई निवर्तमान इन्चार्ज मुकुन्द न्यौपानले जिम्मेवारी हस्तान्तरण गरेका छन् । जिम्मेवारी हस्तान्तरण कार्यक्रममा एमाले अध्यक्ष केपी ओलीको समेत सहभागिता रहेको थियो ।
जिम्मेवारी सम्हाल्दै इन्चार्ज थापाले पर्यटन प्रवर्द्धनमा प्रयाप्त बजेटको व्यवस्था गर्नुपर्ने बताए । सम्पदाहरुको पुनर्निर्माण सरकार आफैले गर्नुपर्ने बताउँदै उनले कुनै पनि स्टिल कम्पनीलाई धरहरा बनाउन दिन नहुने स्पष्ट पारे ।
