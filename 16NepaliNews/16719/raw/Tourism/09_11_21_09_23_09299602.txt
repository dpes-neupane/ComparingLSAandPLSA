
भैरूहवा विमानस्थलको स्केच
२९ असार, काठमाडौं । सरकार आगामी आर्थिक वर्षको बजेटमा त्रिभुवन अन्तर्राष्ट्रिय विमानस्थलको स्तरोन्नतीलाई उच्च प्राथमिकतामा राखेको छ । यसका लागि एक अर्ब ७५ करोड रुपैयाँ विनियोजन गरिएको छ ।
मुलुकको एकमात्र अन्तर्राष्ट्रिय विमानस्थलको स्तरोन्नती गर्ने काम अहिले जारी रहेको छ । पोखरा क्षेत्रीय अन्तर्राष्ट्रिय विमानस्थलको मुआब्जा दिने काम तत्कालै सम्पन्न गरेर आगामी आर्थिक वर्षदेखि निर्माण कार्य सुरु गर्ने लक्ष्य बजेटमा राखिएको छ ।
यसैगरी त्रिभुवन अन्तर्राष्ट्रिय विमानस्थलको हिवाई चापलाई कम गर्न आन्तरिक वायुसेवाहरुलाई काठमाडौं बाहिरका विमानस्थलबाट सेवा सञ्चालन गर्न प्रोत्साहन गरिने भएको छ ।
अहिले त्रिभुवन विमानस्थलमा ८० प्रतिशत चाप आन्तरिक वायु सेवाको छ भने २० प्रतिशत अन्तर्राष्ट्रिय वायुसेवाको छ । तर, आम्दानी भने ८० प्रतिशत अन्तर्राष्ट्रिय सेवाबाट प्राप्त हुन्छ भने आन्तरिक सेवाबाट जम्मा २० प्रतिशतमात्र आम्दानी हुने गरेको छ ।
भैरहवास्थित गौतम बुद्ध अन्तर्राष्ट्रिय विमानस्थलको निर्माण आगामी दुई वर्षभित्र सम्पन्न गर्ने गरी सरकारले २ अर्ब ५० करोड विनियोजन गरेको छ । यो विमानस्थल सन् २०१७ को डिसेम्बरसम्म सम्पन्न गर्ने र २०१८ को जनवरीदेखि सञ्चालनमा ल्याउने गरी निर्माण कार्य भइरहेको छ ।
यसको अलवा मुलुकका विभिन्न विमानस्थलहरुको निर्माण एवं सुधारका लागि सरकारले ५ अर्ब ७५ करोड रुपैयाँ विनियोजन गरेको छ ।
