

२४ असार, काठमाडौं । संयुक्त अरब इमिरेटस्सको इत्तिहाद एयरवेजले भूकम्प पीडितलाई ७४ लाख ३९ हजार रुपैयाँ आर्थिक सहयोग गरेको छ । एयरवेजले उक्त रकम प्रधानमन्त्री दैवी प्रकोप उद्धार कोषलाई प्रदान गरेको छ ।
एयरवेजको नेपालस्थित कार्यालयका महाप्रबन्धक पावना श्रेष्ठले सो रकम बराबरको चेक बिहीबार प्रधानमन्त्री सुशील कोइरालालाई हस्तान्तरण गरे । सो अवसरमा एयरवेजका शरदचन्द्र काफ्ले, कोमलराज अधिकारी र रमेश खड्गीको पनि उपस्थिती रहेको थियोे ।
सहयोग रकम बुझ्दै प्रधानमन्त्री कोइरालाले भूकम्प पीडितको राहत र पुनस्र्थापना कार्यलाई सहयोग गर्न आएको रकम दुरुपयोग हुन नदिने बताए ।
आइएल एण्ड एफएसको ७५ लाख
भूकम्प पीडितलाई राहत र पुनस्थापनामा सघाउन भारतको इन्फ्राइस्ट्रक्चर लिजिङ एण्ड फाइनान्सियल सर्भिस ट्रान्सपोर्टेशन नेटवर्क (आइएल एण्ड एफएस)ले ७५ लाख रुपैयाँ प्रधानमन्त्री दैवी प्रकोप उद्धार कोषमा प्रदान गरेकोे छ ।
मेडिकल वुमन्सको साढे २६ लाख
क्यानडास्थित मेडिकल वुमन्स इन्टरनेशनल क्यानडाले २६ लाख ६३ हजार रुपैयाँ प्रदान गरेको छ । संस्थाका सभापति प्रा.डा. क्युङ्ग ओह पार्कले सो रकम बराबरको चेक प्रधानमन्त्री कोइरालालाई हस्तान्तरण गरे ।
सो अवसरमा डा. जयबहादुर टण्डन, डा.आस्थमा राणा, डा.लता बज्राचार्य, डा.शिला बर्मा र डा. किरण रेग्मीको उपस्थिति रहेको थियो ।
