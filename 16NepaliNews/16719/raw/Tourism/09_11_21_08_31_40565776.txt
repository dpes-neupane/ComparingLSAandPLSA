

२१ चैत, भैरहवा । राष्ट्रिय गौरवको आयोजना रहेको गौतमबुद्ध अन्तराष्ट्रिय विमानस्थल निर्माण कार्यको ठेक्का पाएको चिनियाँ कम्पनी र सब कन्ट्रयाक्टर नेपाली कम्पनी बिच रकम विवाद कारण रोकिएको विमानस्थलको निर्माण कार्य सुचारु भएको छ ।
चिनियाँ कम्पनी नर्थ वेस्ट सिभिल एभिएसन र नेपाली कम्पनी नर्थ वेस्ट इन्फ्रा नेपालबीचच रकमको विवाद कारण केही दिन रोकिएको विमानस्थलको निर्माण कार्य चिनियाँ कम्पनीले आफैंले सुचारु गरेको आयोजनाका निर्देशक एवम् प्रमुख ओम शर्माले जानकारी दिए ।
चिनियाँ कम्पनी र नेपाली कम्पनीबीच रकम विवादका कारण केही दिन रोकिएको विमानस्थलको निर्माण को काम चिनियाँ कम्पनीले तत्काल आफूले भ्याएसम्म निर्माण कार्य गरिरहेको छ आयोजना प्रमुख शर्माले अनलाइनखबरसगँ भने अहिले उसले आफ्नो जनशक्ति प्रयोग गरेर विमानस्थलको टर्मिनल भवन र फायर भवनको निर्माण कार्य गरिरहेको छ ।
सरकारबाट विमानस्थल निर्माण कार्यको ठेक्का पाएको चिनियाँ कम्पनी नर्थ वेस्ट सिभिल एभिएसनले नेपाली कम्पनीलाई निर्माण कार्य जिम्मा दिएको थियो ।
निर्माण कार्य जारी रहेको अवस्थामै नेपाली कम्पनीले आफुलाई चिनियाँ कम्पनले काम गरेको भुक्तानी नगरेको भन्दै विमानस्थलको निर्माण कार्य रोकेको थियो ।
दुवै कम्पनीको विवादको कारण बन्द भएको विमानस्थलको निर्माण कार्य सुचारु गराउनका लागि सरकार स्तरबाटै दुवै पक्षबीच छलफल भएको थियो ।
सो छलफलमा विमानस्थलको निर्माणको लागि नेपाली कम्पनीले गरेको कामको नाँपजाँच गर्ने, नापजाँच पछि ५ दिनभित्र नेपाली कम्पनीले चिनियाँ कम्पनीलाई बीलबिजक उपलब्ध गराउने र बिलबिजक प्राप्त भएको ७ दिनभित्र दुवै कम्पनीले सहमति गर्ने निर्णय भएको थियो ।
निर्णयअनुसार नेपाली कम्पनीले गरेको नापजाँच कार्य सकिएको र पेश गरिएको बिलबिजक अनुसार रकमको विषयमा दुवै कम्पनीबीच छलफल (हिसाब-किताब) जारी रहेको आयोजना प्रमुख शर्माले बताए ।
दुवै पक्ष टेबलमा बसेर छलफल गरिरहेका छन् उनले भने केही दिनभित्र उनीहरुको विवाद मिल्नेछ र विमानस्थलको निर्माणकार्यले गति लिनेछ ।

२०२३ सालमा भारत सरकारको सहयोगमा निर्मित गौतमबुद्ध बिमानस्थललाई स्तरउन्नती गरी अन्तर्राष्ट्रिय बिमानस्थलका रुपमा निर्माण गर्न चिनियाँ कम्पनीको नर्थ वेस्ट एभियसन कम्पनिले ६ अर्ब २२ करोड ५१ लाख २० हजार दुई सय २७ रुपैयाँमा ग्लोबल टेन्डर बाट सन् २०१७ डिसेम्बर ३१ सम्म सम्पन्न गर्ने सम्झौता गरेको थियो ।
तर, मधेस आन्दोलन कारण विमानस्थल निर्माण कार्यमा बाधा उत्पन्न भएकोले उसले सन् २०१८ जुन महिनासम्म निर्माण कार्यको लक्ष्य पाएको छ । एसियाली विकास बैंक (एडीबी) को ऋण सहयोगमा अन्तराष्ट्रिय बिमानस्थलको निर्माण कार्य सुरु भएको हो ।

