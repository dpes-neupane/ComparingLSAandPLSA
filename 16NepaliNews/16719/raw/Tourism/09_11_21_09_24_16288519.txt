
३२ जेठ, मुस्ताङ । भूकम्पका कारण ठप्प बनेको मुस्ताङको पर्यटन क्षेत्र तङ्ग्रिदै जान थालेको छ ।
जेठको दोस्रो सातादेखि यहाँ विस्तारै पर्यटक आउन थालेको पर्यटन व्यवसायीले जानकारी दिएका छन् । भूकम्प अघि दैनिक एक हजारको हाराहारीमा भित्रिने गरेका पर्यटक त्यसपछि आउन छाडेका थिए । बुकिङ रद्द गरेपछि यहाँका होटल सुनसान बनेका थिए ।
भूकम्पको परकम्प जाने क्रम विस्तारै कम हुन थालेपछि आन्तरिक तथा बाह्य पर्यटकको चहलपहल बढ्दै गएको होटल व्यवसायी सङ्घका अध्यक्ष खगेन्द्र तुलाचनले जानकारी दिए ।
पर्यटक नहुँदा होटल व्यवसायीले दैनिक रु ४० लाख गुमाएका थिए । भारत र तेस्रो देशका पर्यटक भ्रमणमा आउने क्रम बढ्न थालेको जोमसोमस्थित ‘ओम्स होम्स’ होटलका सहायक प्रबन्धक कृष्णराज सुवेदीले बताए ।
शनिबार उपल्लो मुस्ताङको १० दिने भ्रमणका लागि लामा एक्सक्लुसिपमार्फत १४ जना जर्मन र छ जना नेपालीको टोली त्यसतर्फ गएको छ । अन्य देशका पर्यटकले पनि होटल बुक गर्न थालेका छन् ।
मुस्ताङका पर्यटकीय स्थलहरु सुरक्षित रहेको सन्देश प्रवाह गराउन पर्यटन व्यवसायीले पहल गरिरहेका छन् । रासस
