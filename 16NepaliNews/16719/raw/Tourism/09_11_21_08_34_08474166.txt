

१८ भदौ, काठमाडौं । मनकामना दर्शन प्रालि र मनकामना मन्दिर आसपासका होटलहरुले विषेश छुटको प्याकेज घोषणा गरेका छन् । जसअनुसार आगामी भदौ २० गतेदेखि ३१ गते सम्म मनकामना दर्शनका गर्न जाने भक्तालुहरुले केवलकार देखि होटलमा १५ प्रतिशत छुट पाउने छन् ।
‘हामी सबैको पवित्र धरोहर, माता मनकामनाको बन्दैछ घर’ भन्ने नाराका साथ छुटको प्याकेज घोषणा गरिएको हो ।
अहिले मनकामनाको दर्शन गर्न पाउनु भनेको ठूलो सौभाग्य भएको मनकामना केवलकारका कार्यकारी निर्देशक राजेशबाबु श्रेष्ठले बताए ।

‘पुननिर्माण भइरहेको मन्दिर हेर्ने अवसर पाउनु गौरवको कुरा हो,’ उनले भने -‘त्यसैले भक्तजनलाई केवलकारको टिकटमा १५ प्रतिशत छुटको घोषणा गरेका हौं ।’
मनकामना विकास समितिका अनुसार मन्दिरको पुनर्निर्माणको कार्य करिब ५० प्रतिशत सकिएको छ । भूकम्प र भारतीय नाकाबन्दीका कारण मन्दिरको पुनिर्माण प्रभावित भएको समितिले जनाएको छ ।
तर, अहिले भने मन्दिरका लागि आवश्यक काठ नपाइएकाले पुनर्निर्माण कार्य प्रभावित भएको समितिले जनाएको छ ।

पुनर्निर्माणका लागि १२ करोड
२०६८ साल मन्दिर पुनर्निर्माणका लागि ८ करोड रुपैयाँ लाग्ने प्रक्षेपण गरिएको थियो । तर, महंगी बढेकाले र केही आवश्यकताहरु पनि थपिएकाले अब त्यो लागत १२ करोड रुपैयाँ पुग्ने समितिले जनाएको छ ।
मन्दिरको पुननिर्माणका लागि सरकारले ४ करोड रुपैयाँ बराबरको जिन्सी सहयोग गर्ने छ । सरकारले गर्ने सहयोमध्येबाट ३ करोड ४३ लाख रुपैयाँ बराबरको सुन र बाँकी काठ सहयोग गर्ने समितिले जनाएको छ । पुनर्निर्माणका लागि आवश्यक पर्ने बाँकी रकम भक्तजनहरुबाट उठाइएको समितिले जनाएको छ ।
पुनर्निर्माणमा मनकामना दर्शनको एक करोड

मन्दिरको पुनर्निर्माणका लागि मनकामना दर्शन प्रालिले १ करोड रुपैयाँ सहयोग गरेको प्रालिका कार्यकारी निर्देशक श्रेष्ठले जानकारी दिए । केवलकारका संस्थापक स्वर्गीय लक्ष्मणबाबु श्रेष्ठको इच्छाअनुसार मन्दिरको पुननिर्माणका लागि आर्थिक सहयोग गरिएको उनले बताए ।
भूकम्प र नाकाबन्दीका बाबजुत पनि ८ लाख यात्रु
मनकामना दर्शन प्रालिकाअुनसार भूकम्प र नाकाबन्दीका बाबजूत पनि एक वर्षको अवधिमा केवलकार चढेर ८ लाख यात्रुले मनकामनाको दर्शन गरेका छन् । चाप भएको बेला एकैदिनमा दैनिक १० हजार जना सम्मले केवलकारको यात्रा गर्दै आएका छन् ।

‘मनकामना मन्दिर स्वदेशी तथा विदेशी भक्तजनहरुको प्रमुख धार्मिक गन्तव्य हो,’ मनकामना दर्शनका कार्यकारी निर्देशक श्रेष्ठले भने- ‘मनकामना माता पाँच सय वर्षभन्दा लामो इतिहास भएको हिन्दुहरुको आस्थाको मन्दिर हो ।’
मनकामना मन्दिरमा जाने यात्रुहरुलाई लक्षित गर्दै व्यवसायी लक्ष्मणबाबु श्रेष्ठले २०५५ सालमा केवलकार सञ्चालन गरेका थिए । त्यसयता केवलकार चढेर १ करोड १७ लाख यात्रु मनकामना गएका छन् ।






