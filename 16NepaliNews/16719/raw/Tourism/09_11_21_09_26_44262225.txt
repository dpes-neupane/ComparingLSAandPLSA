
नविन अर्याल
२० चैत, काठमाडौं । होटलमा लगानीको गन्तव्य बनिरहेको नेपालगञ्जमा चारतारे होटल कृष्ण सञ्चालनमा आउँदैछ । साउनदेखि सञ्चालनमा आउने होटलमा अहिले फिनिसिङको काम भइरहेको छ ।
स्थानिय व्यवसायी दिपेन्द्र अग्रवालले ५० करोड लगानी गरेर चारतारे होटल सञ्चालन गर्न लागेका हुन् । होटलको व्यवस्थापन अमेरिकन प्रख्यात ब्रान्ड ‘सिग्नेट इन’ले सम्हाल्ने बताइएको छ । सिग्नेट इन र होटलबीच १० वर्षसम्म व्यवस्थापन सम्हाल्ने सम्झौता भइसकेको छ ।
अन्डर ग्राउन्डसहित आठ तालको भवनमा होटल रहनेछ । होटल निर्माण दुई चरणमा सम्पन्न गर्ने लक्ष्य राखिएको छ । ‘फष्ट फेजमा होटलको मूख्य भवन निर्माण तथा फिनिसिङको काम भइरहेको छ’ सञ्चालक अग्रवालले भने- ‘सेकेन्ड फेजमा विभिन्न सेवा-सुविधाहरु थप गरिने छ ।’

पहिलो फेजको काम असारभित्र सम्पन्न गर्ने र होटल सञ्चालनमा आएपछि दोस्रो फेजको काम अगाडि बढाउने सञ्चालक अग्रवालले बताए । पहिलो फेजमा ३५ करोड रुपैयाँ लगानी हुने बताउँदै उनले दोस्रो फेजमा करिव १५ करोड खर्च हुने अनुमान गरेका छन् ।
होटलमा एनएमबी बैंकले २६ करोड रुपैयाँ ऋण लगानी गरेको छ । होटल सञ्चालनमा आएपछि बैंकको ऋण किस्ता बन्दीमा तिर्दै जाने सञ्चालक अग्रवालले अनलाइनखबरसँग बताए ।
सुविधाहरु
फष्ट फेजको काम पुरा हुँदा होटलका सम्पूर्ण कोठाहरु तयार हुनेछन् । होटलमा ८० वटा बेडरुम रहने बताइएको छ । जसमध्ये १७ वटा स्वीट, २३ वटा डिलक्स र ४० वटा सुपेरियर रुम रहनेछन् ।
सेकेन्ड फेजमा होटलमा स्वीमिङ पुल, गार्डेन रेष्टुरेन्ट, स्पा, मसाज, मिनी क्यासिनो, बच्चाहको लागी गेमिङ जोन, पार्टी हल, सेमिनार हल लगायतका सुविधाहरु थप गरिनेछ । २०७२ को चैतसम्म सेकेन्ड फेजको काम सम्पन्न गर्ने लक्ष्य राखिएको छ ।
होटलमा ४ हजार स्क्वायर फिटको स्वीमिङ पुल हुनेछ । साथै, दुईवटा सेमिनार हल र दुईवटा ब्याङ्क्वेट हल पनि निर्माण गरिने छ । सञ्चालक अग्रवालका अनुसार दुईवटा सेमिनार हलको बीचमा फोल्डिङ पाटेसन रहनेछ, उक्त पाटेसन फोल्ड गर्दा ४ सय जना अटाउने ठूलो पार्टी हल हुनेछ ।
१७ कठ्ठामा फैलिने होटलमा गार्डेन रेष्टुरेन्ट बनाइने छ । होटलमा अन्डरग्राउन्ड पार्किङ हुन्छ, जहाँ एकै पटकमा ४० वटा गाडी र ८० वटा मोटरसाइकल दुई पांग्रे सवारी पार्किङ गर्न मिल्नेछ ।
होटलमा क्यासिनो चलाउन लाइसेन्स प्राप्त कम्पनीलाई जिम्मा दिइने छ । होटल चारतारे मापदण्ड अनुसार निर्माण गरेको बताउँदै सञ्चालक अग्रवालले स्वीकृतिका लागि पर्यटन विभागमा निवेदन दिइसकेको बताए ।
कम शुल्कमा विदेशी सुविधा
होटलमा कम शुल्कमै अन्तर्राष्ट्रिय स्तरको सेवा-सुविधा उपलब्ध गराउन लागेको सञ्चालक अग्रवालको दाबी छ । विदेशी व्यवस्थापनमा सञ्चालन भएपनि होटलमा तीन देखि चार हजारसम्ममा रुमहरु उपलब्ध हुनेछन् ।
नेपालगञ्जको मूख्य बजार सुर्खेत रोडमा अवस्थित होटलमा एनजिओ, आइएनजिओ तथा ठूला परियोजनाका कर्मचारीहरु, आन्तरिक तथा भारतीय पर्यटक मूख्य ग्राहक रहनेछन् । नेपालगञ्ज मध्य तथा सूदुरपश्चिमका २४ जिल्लाको केन्द्र बिन्दु मानिन्छ ।
होटलको व्यवस्थापन, सञ्चालन, प्रबन्धन र ब्रान्डिङको काम बहुराष्ट्रिय ब्रान्ड ‘सिग्नेट इन’ले गर्ने हुँदा तेस्रो मुलुकका पर्यटक पनि मुख्य ग्राहक हुने विश्वासमा अग्रवाल छन् । अन्तर्राष्ट्रिय बजारमा मार्केटिङ गरेर ग्राहक तान्ने जिम्मा सिग्नेट इनको हुनेछ ।
यस्तो छ ‘सिग्नेट इन’
‘सिग्नेट इन’ अमेरिकन बहुराष्ट्रिय कम्पनी ‘जोनसन्स इन’को प्रख्यात ब्रान्ड हो । यसले विश्वका विभिन्न मुलुकमा चारदेखि सात तारेसम्मका लक्जरी होटलहरु व्यवस्थापन गर्दै आएको छ ।
छिमेकी मुलुक भारतमा कार्यालय खोलिसकेको ‘सिग्नेट इन’ले भारतका २५/३० वटा होटल, दुबई तथा खाडी लगायतका मुलुकमा लक्जरी होटल व्यवस्थापन गर्दै आएको छ ।
‘सिग्नेट इनको मदर कम्पनी जोनसन्स इनको १५२ देशमा नेटवर्क छ’ सञ्चालक अग्रवालले भने- ‘यो कम्पनी विश्वका ३० हजार बढी ट्राभल कम्पनीसँग सम्बन्ध भएको बहुराष्ट्रिय कम्पनी हो ।’
विश्वभर नेटवर्क भएको हुँदा सिग्नेट इनलाई होटलमा ग्राहक तान्न समस्या नहुने अग्रवालले बताए । ‘उनीहरुसँग दक्ष व्यवस्थापक छन्, मार्केटिङ पोलिसी छ, विश्वस्तरीय स्टान्डर्डमा चल्छन, होटल सञ्चालन गर्ने विज्ञता हुन्छ’ उनले भने- ‘होटल राम्रोसँग चल्न थालेपछि आफ्नै व्यवस्थापनमा ल्याउँछौं ।’
को हुन् अग्रवाल ?
अग्रवाल नेपालगञ्जका स्थानिय व्यवसायी हुन् । उनले औषधि तथा सर्जिकल इक्वीपमेन्टहरु आयात तथा बिक्री वितरण गर्दै आएका छन् । उनको औषधि कम्पनीमा समेत लगानी रहेको छ ।
पर्यटन क्षेत्रमा भविष्य राम्रो देखेपछि उनी होटल व्यवसायमा प्रवेश गर्न लागेका हुन् । सुलभ मूल्यमा गुणस्तरीय सेवा-सुविधा उपलब्ध गराई पर्यटक आकषिर्त गर्ने ध्याउन्नमा उनी छन् ।
