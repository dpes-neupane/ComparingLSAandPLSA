

८ पुस, काठमाडौं । पछिल्ला दिनमा आशाको किरण देखिएको नेपाली पर्यटन क्षेत्रमा संविधानको अन्यौलतासँगै निराशा छाउन थालेको छ । तोकिएको समयमा संविधान बन्ला, शान्ती-स्थिरता आउला, व्यवसायीक वातावरण बन्ला भन्ने विश्वासमा रहेका व्यवसायीहरु तर्सिन थालेका छन् ।
राजनीतिक दलहरुले माघ ८ गते सहमतिमा नयाँ संविधान जारी गर्ने प्रतिवद्धता जनाएपनि पाँच गतेदेखि देखिएको राजनीतिक तिक्तताले यो सम्भावना टाढिँदै गएको छ ।
‘पर्यटन क्षेत्र निकै संवेदनशील हुन्छ, सानो घटनाले पनि यसमा निकै ठूलो हलचल ल्याउँछ’ पर्यटन बोर्डका पूर्व कार्यकारी प्रमुख प्रचण्डमान श्रेष्ठ भन्छन- ‘पर्यटन विकासका लागि मुलुकभित्र सम्भावना मात्र भएर हुँदैन, शान्ती सुरक्षा पनि उत्तिकै आवश्यक पर्छ ।’
पछिल्लो दुई दशक मुलुकमा जनयुद्ध र जनआन्दोलका नाममा मुलुक अस्थिर अवस्थाबाट गुज्रिनुपर्‍यो । यो बेलामा मुलुकभित्र पर्यटन व्यवसाय धरासायी नै बन्न पुग्यो । सञ्चालनमा रहेका होटलहरु बन्द भएका थिए ।
लामो संघर्षपछि दलहरु ढिलै भएपनि दोस्रो पटक संविधानसभाको निर्वाचन गराई संविधान निर्माणमा लाग्दा पर्यटन व्यवसायमा आशाको किरण पैदा भएको थियो । तर, माघ ५ गते संविधानसभामा देखिएको ताण्डव नृत्य र त्यसपछि देखिएको राजनीतिक तिक्तताले पुनः यस क्षेत्रमा निरासा छाएको बताउँछन पाटा नेपाल च्याप्टरका अध्यक्ष सुमन पाण्डे ।
नेपालको पोटेन्सियल क्षेत्रका रुपमा रहेको पर्यटनमा पछिल्लो समय स्वदेशी विदेशी लगानीको ओइरो लाग्न थालेको थियो । माघ ८ मा संविधान बन्ने विश्वासमा रहेका लगानीकर्ताले एकपछि अर्को गरी होटलमा अबौर्ं लगानी गर्ने घोषणा गरिरहेका थिए ।
‘लामो समयदेखि मुलुक अस्थिरता राजनीतिबाट गुज्रिएको थियो, पछिल्लो समय दलहरु एकजुट भएर संविधान निर्माणमा लाग्दा लगानीकर्तामा आशा पलाएको थियो’ पाण्डेले अनलाइनखबसँग भने- ‘हिजोआजको परिस्थिती हेर्दा लगानीकर्ता भाग्ने पो हुन कि भन्ने शंका उत्पन्न भएको छ ।’
राजनीतिक दलहरुको पछिल्लो व्यवहारले पर्यटन व्यवसायीहरुमा ठूलो निरासा छाएको उनीहरुको गुनासो छ । ‘कुनै पनि नागरिक ज्यानलाई जोखिममा राखेर भ्रमणमा निस्कदैन, पर्यटक जहाँ शान्ती सुरक्षा छ त्यहाँ भ्रमण गर्न रुचाउँछन’ होटल संघ नेपालका महासचिव विनायक शाह भन्छन- ‘त्यहि भएर पर्यटनका लागि पूर्वाधारको साथसाथै राजनीतिक स्थायित्व आवश्यकता पर्छ ।’
माघ पाँचको घटनापछि विदेशी मुलुकहरुले आफ्ना नागरिकलाई ट्राभल एडभाइजरी जारी गरेर नेपाल भ्रमण नगर्न सतर्क बनाइसकेका छन् । यसले पनि नेपाली पर्यटन क्षेत्रमा ठूलो धक्का पुगेको छ ।
मुलुकमा विद्यमान राजनीतिक अस्थिरता हटाउन राजनीति गर्ने जेनेरेसन नै रिप्लेस गर्नुपर्ने देख्छन सुमन पाण्डे । दुई दिनको बन्द हड्तालले पर्यटकले भ्रमण क्यान्सिल नै त गर्दैनन, तर लामो समय लम्बिएमा अवश्य पनि उनीहरु नेपाल भ्रमण क्यान्सिल गर्छन’ उनले भने ।
पर्यटकले धेरै पहिला नै भ्रमणका लागि स्याडुल बनाउने हुँदा बन्द हड्तालले उनीहरुलाई ठूलो समस्या पार्ने ठमेल विकास परिषदका अध्यक्ष रामशरण थपलिया बताउँछन् । ‘नेपालीहरु जस्तै उत्तिखेरै डिसिजन गरेर विदेशी घुम्न निस्कदैनन, लामा समय अगाडि नै योजना बनाएर उनीहरु भ्रमणमा निस्कने गर्छन, त्यहि भएर एक पटक उनीहरुको भ्रमण क्यान्सिल भयो भने अर्को पटक आउने सम्भावना निकै कम हुन्छ’ उनले भने ।
पर्यटन क्षेत्रको विकासका लागि अब सबै व्यवसाय एक हुनुपर्ने बेला आएको थपलियाको भनाई छ । भावी दिनमा पर्यटन व्यवसायी बसेर एउटा दीर्घकालिन रणनीति बनाएर पर्यटन विकासमा लाग्नुपर्ने उनले बताए ।
पर्यटन क्षेत्रमा आउन लागेको ठूलो लगानीलाई जोगाउनका लागि पनि व्यवसायी एकजुट हुनुपर्ने उनी बताउँछन् । पछिल्ला दिनमा विदेशी प्रख्यात होटल ब्रान्डहरुले नेपालमा लगानी गर्ने घोषणा गरिसकेका छन् । कतिपयले निर्माण कार्यसमेत सुरु गरिसकेका छन् ।
