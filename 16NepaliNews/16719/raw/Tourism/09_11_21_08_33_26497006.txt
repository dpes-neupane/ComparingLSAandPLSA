

२० कात्तिक, काठमाडौं । नेपाल भ्रमणका क्रममा भारतीय राष्ट्रपति प्रणव मुखर्जी तथा भ्रमणदलका सदस्यहरुले आन्तरिक उडानका लागि बुध्द एयर प्रयोग गरेका छन् ।
मुखर्जीको तीन दिने नेपाल भ्रमणका क्रममा शुक्रवार बिहान काठमाडौंबाट जनकपुर तथा जनकपुरबाट पोखरा हुँदै काठमाडौं फर्किने कार्यक्रम थियो ।

हवाइ यात्राका क्रममा बुध्द एयरले मुखर्जीलाई धार्मिक तथा पर्यटकीय हिमश्रृंखलाहरु गौरीशंकर, गणेश तथा सगरमाथा, मकालु, मनास्लु, माछापुच्छ्रेलगायत अन्यको पनि अवलोकन गराएको एयरलाइन्सका प्रवन्ध निर्देशक वीरेन्द्रबहादुर बस्नेतले बताए । भ्रमणलाई सहज र सुरक्षित बनाउन आफ्ना दुई जहाजहरुलाई पूर्ण तयारी गरेको थियो ।
जनकपुर तथा पोखरामा आफ्ना प्राविधिक तथा व्यवस्थापकीय कर्मचारीहरुको टोली नै खटाएको थियो । भारतीय राष्ट्रपतिको यस भ्रमणबाट नेपालको धार्मिक तथा पर्यटकीय क्षेत्रलाई पनि थप टेवा पुग्ने निर्देशक बस्नेतको भनाइ छ ।

