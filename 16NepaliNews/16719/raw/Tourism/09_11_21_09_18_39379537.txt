
११ माघ, काठमाडौं । संस्कृति पर्यटन तथा पर्यटनमन्त्री आनन्द पोखरेलले नेपाल वायुसेवा निगम गरिखान नसकेर सँधै बाउसँग पैसामाग्ने कुलंगार छोरोजस्तो बन्न नहुने बताएका छन् । सोमबार निगम सुधारको तीन वर्षे कार्ययोजना सुनिसकेपछि मन्त्री पौडेलले यस्तो बताएका हुन् ।
‘कुनैपनि छोराले गरिखान सकेन भने बेलाबेलामा बाउसँग पैसा मागेर वाक्क लगाउँछ, त्यस्ता छोरालाई कुलंगार भनिन्छ,’ मन्त्री पोखरलले भने- ‘निगमको आफ्नै सम्पत्ति छ, स्रोत र साधन छ तर पनि बेलाबेलामा सरकारसँग पैसा मागेर कुलंघारजस्तो बन्नुभएन ।’
निगमले २ वटा वाइड बडी र २ वटा न्यारो बडी किन्नका लागि सरकारसँग ३७ अर्ब रुपैयाँ माग गरेको सन्दर्भमा मन्त्री पोखरेलले यस्तो अभिव्यक्ति दिएका हुन् ।
मन्त्री पोखरेलले सक्ने योजना मात्रै बनाएर अघि बढ्न निगमको नेतृत्वलाई सुभाए ।
‘काम गर्नसक्ने मात्रै योजना बनाउनुहोस्, म बन्धकी बसेर ऋण दिलाउँछु,’ उनले भने । मन्त्री पोखरेलले आफूकहाँ कोही एयरबस किन्नु पर्छ भन्दै आएको र कोही बोइङ किन्नुपर्छ भन्दै आउने गरेको बताए । ‘एउटा निर्णय गरेर आउनुहोस्, यस्तो गर्नुहुन्छ र हुँदैन भनेर नआउनुहोस्,’ उनले भने ।
आफूलाई आगामी तीन वर्षभित्र निगमले आफ्ना कर्मचारीलाई बोनस खुवाएको हेर्ने चाहाना भएको मन्त्री पौडेलले बताए । ‘म आगामी ३ वर्षभित्र नगिममा काम गर्ने कर्मराचीले बोनस खान पाएको हेर्न चाहन्छु’ उनले भने ।
निगमले आगामी बैशाख १ गतेदेखि १७ ठाउँमा नयाँ उडान भर्नुपर्ने भएको बताउँदै चैत मसान्तभित्रै कहाकहाँबाट सकिन्छ भनेर कार्ययोजना पठाउन मन्त्रीले निर्देशन दिए ।
निगमको व्यवस्थापनले जिब्रो चपाएर कुरा गरेको मन्त्री पोखरेलले आरोप लगाए । आफू मन्त्री भएर पनि जिब्रो नचपाइ बोल्ने उनले सुनाए । ‘चाइनिज जहाज एयरपोर्टमा सुतिरहेको छ, पाइलटलाई किन यस्तो भयो भनेर सोधेको म्यानपावर नभएर भन्ने उत्तर पाएँ,’ उनले भने ।
निगमले तीन वर्षे सुधारको कार्ययोजना सार्वजानिक गर्नु सुधारको संकेत भएको मन्त्री पोखरेलको भनाई थियो । ‘म मन्त्री भएको हेर्नलाई होइन, फेर्नलाई हो,’ उनले भने- ‘अब प्रत्येक ३ महिनामा निगमको कार्यालयमा आउँछु र कार्ययोजनामा उल्लेख भएका कुरा के कति पुरा भएर भनेर अनुगमन गर्छु ।’
निगमले अन्त्राष्ट्रिय उडानमात्रै नभएर आन्तरिक उडान पनि प्रभावकारी बनाउनुपर्ने मन्त्रीले सुझाए । चीनसँग जहाज किन्ने सम्झौता जी टू जी अर्थात दुई देशका सरकार-सरकारबीचको सम्झौता भएकाले चाइनिज जहाज ल्याउने आफ्नो दायित्व भएको उनले प्रतिवद्धता व्यक्त गरे । ‘सरकारको ऋणल लागिसकेको छ, जहाज एयरपोर्टमा सुत्नु गलत हो,’ उनले भने ।
गत वर्ष ल्याएका जहाजबाट निगमले के कस्तो आम्दानी गर्‍यो भनेर बिबरण सार्वजानिक गर्न निगमको नेतृत्वलाई मन्त्री पोखरेलले निर्देशन दिए । ‘जहाज चलेको १ वर्षभित्र वा चलेको वर्षदिन कटेको भए कति दिनमा ती जहाजले के कति आम्दानी गरे, कति उडान भरे भनेर समिक्षा सार्वजानिक गर्नुहोस्’ उनले भने ।
म त बाख्रा पाल्ने किसान

मन्त्री पोखरेलले आफू बाख्रा पाल्ने किसान भएको सुनाए । ‘किसानको छोरो हुँ, ०५६ सालमा सांसद भएपछि मात्रै पहिलोपटक जहाज चढेको हुँ,’ मन्त्री पोखरेलले भने – ‘साँच्चै भन्दा म त बाख्रा पाल्ले किसान हुँ । भोली मन्त्रिपद खुस्किएपछि पनि बाख्रा पाल्न जान्छु । तर अहिले अर्बौको जहाज खरिद बिक्री पो गर्नुपर्‍यो ।’
