

नविन अर्याल
३ मंसिर, काठमाडौं । नेपाल आयल निगमले भोलि शुक्रबार काठमाडौं डिपोबाट हवाइ इन्धन उपलब्ध गराउन नसक्ने भएको छ । निगमले इन्धन नदिने भएपछि निजी वायुसेवा कम्पनीका ८० प्रतिशत बढी उडान कटौती भएका छन् ।
त्रिभुवन विमानस्थलमा रहेको डिपोमा मौज्दात कम भएपछि निगमले इन्धन उपलब्ध गराउन नसक्ने भएको हो । इन्धन अभावका कारण काठमाडौंका अधिकांश उडान बन्द हुने अवस्थामा पुगे पनि बिराटनगर, पोखरा, नेपालगञ्ज र धनगढीका डिपोमा हवाइ इन्धन केही मौज्दात  छ ।
यदि कुनै विमानले ती स्थानसम्म उडान गर्न सके त्यहाँ भएको इन्धन हालेर फर्कन सक्ने अवस्था रहेको निगमका अधिकारीहरू बताउँछन् ।
‘काठमाडौंको डिपोमा इन्धनको मौज्दात ८० हजार लिटरमा झरेको छ, सुरक्षा र रेस्क्युलाई भन्दा अरुलाई इन्धन दिन सक्दैनौं’ आयल निगमका हवाइ इन्धन डिपो प्रमुख प्रदीप यादवले अनलाइनखबरसँग भने-‘बिराटनगर, पोखरा, नेपालगञ्ज र धनगढीका डीपोमा मौज्दात रहेको हुँदा त्यहाँबाट इन्धन दिन्छौं ।’
यादवका अनुसार बिराटनगरमा २६ हजार लिटर, नेपालगञ्जमा ४० हजार लिटर, धनगढीमा ३० हजार र पोखरामा २० हजार लिटर हवाइ इन्धन मौज्दात रहेको छ । निगमले ती गन्तव्यमा पुगेका जहाजलाई इन्धन उपलब्ध गराउनेछ ।
वायुसेवा कम्पनीहरुले इन्धन पाइने गन्तव्यसम्म स्टक राखेर भए पनि केही उडान गर्ने तयारी गरिरहेका छन् । निगमले मौज्दात भएको डिपोबाट पनि एकतर्फीमात्र इन्धन दिने हुँदा प्रयाप्त उडान गर्न नसकिने सिम्रिक एयरका बजार प्रबन्धक प्रज्वल थापाले बताए ।
नेपाल एयरलाइन्सले दैनिक तीन वटा कार्गो उडान गरी हवाइ इन्धन बोकिदिएको हुँदा आन्तरिक उडान सुचारु थियो । तर, पछिल्ला दिनमा विभिन्न निहुँ पारेर इन्धन नबोकिदिँदा मौज्दात कम भएको हवाइ इन्धन डिपो प्रमुख यादवले बताए ।
‘नेपाल एयरलाइन्सले बिहीबार एउटा पनि उडान गरेन । बुधबार दुइवटा उडान गरी इन्धन ल्याएकोमा एउटा आफैले राखेर एउटा मात्र दिएको थियो, अस्ति मंगलबार पनि एउटा उडान गरेन’ यादवले भने- ‘नेपाल एयरलाइन्सले सम्झौता अनुसार इन्धन नल्याइदिँदा अत्यावश्यक उडान सेवा बन्द गर्नुपर्ने अवस्था आयो ।’
नेपाल एयरलाइन्सले शुक्रबार दुई वटा उडान गरी इन्धन ल्याइदिने बताए पनि उसको बोलीमा विश्वास नभएको गुनासो गरे । ‘भोलि शुक्रबार दुईवटा उडान गरेर इन्धन ल्याइदियो भने शनिबारको उडान सुचारु गर्न सक्छौं, यदि ल्याइदिएन भने शनिबार पनि इन्धन उपलब्ध गराउन सक्दैनौं’ उनले भने ।
इन्धन नभएपछि यति एयरलाइन्सले पोखरामा ४ वटा, बिराटनगर र भरतपुरमा १/१ उडान गर्ने भएको छ । दैनिक २५ भन्दा बढी उडान भर्दै आएको यतिका शुक्रबार करिव ८० प्रतिशत उडान रद्द गरेको छ ।
माउन्टेन फ्लाइट रद्द गरेर ६ वटा उडान भर्न लागेको बताउँदै यति एयरलाइन्सका बजार प्रबन्धक भीमराज रार्इले भने-‘माउन्टेन ३, बिराटनगर ३, भद्रपुर २, भैरवा २, जनकपुर २, नेपागलगञ्ज २, तुम्लिङटार १, भरतपुर १, धनगढी १, पोखरा ५ वटा उडान रद्द गरेका छौं ।’
यस्तै दुर्गम गन्तव्यमा उडान भर्दै आएको ताराले लुक्लामा ५ वटामात्र उडान भर्ने भएको छ । दैनिक १२ उडान गर्दै आएको ताराका ७ वटा उडान रद्द भएका छन् ।
सिम्रिक एयरका बजार प्रबन्धक प्रज्वल थापाले ७० प्रतिशत बढी उडान रद्द गरिएको अनलाइनखबरलाई बताए । उनका अनुसार पोखरामा पाँचमध्ये २ वटा, लुक्लामा तीनमध्ये १ वटामात्र उडान हुनेछ ।
सिमि्रकका तीनवटा माउन्टेन फ्लाइट, तीनवटा पोखरा, दुईव्टा लुक्ला, भैरहवा र खानीडाँडा १/१ वटा उडान रद्द भएका छन् । दैनिक चारवटा उडान भर्दै आएको सौर्य एयरलाइन्सले बिराटनगरमा एउटामात्र उडान भर्ने भएको छ ।
बुद्ध एयरका वरिष्ठ कार्यकारी प्रबन्धक रुपेश जोशीले शुक्रबारका लागि ४० प्रतिशत उडान राखेको बताए । ‘इन्धन नभएपछि ६० प्रतिशत उडान रद्द गरिसकेका छौं, बाँकी उडान पनि के कति हुने हुन् यकिन छैन’ उनले भने ।
