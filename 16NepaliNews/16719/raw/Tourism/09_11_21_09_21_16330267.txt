


६ असोज, काठमाडौं । सरकारले समयमै सञ्चालन अनुमति प्रदान नगर्दा पाँचतारे हायत होटलको क्यासिनो प्राइड सुचारु हुन सकेको छैन । क्यासिनो प्राइडले सम्पूर्ण कानुनी प्रक्रियाहरु पूरा गरी सञ्चालनका लागि तयारी गरे पनि अन्तिम घडीमा अनुमपतिपत्र दिन ढिलाइ गर्दा त्यहाँ कार्यरत ६ सयभन्दा मजदुर तथा कर्मचारीको भविष्य अन्यौलमा परेको छ ।
सो क्यासिनो सञ्चालन गर्न अनुमति पत्रका लागि आवश्यक सम्पूर्ण प्रक्रिया पूरा भइसक्दा पनि संस्कृति, पर्यटन तथा नागरिक उड्डयन मन्त्रालयले निर्णय नगरी अल्झाउने काम गरेको त्यहाँ कार्यरत विभिन्न मजदुर संगठनहरुले आरोप लगाएका छन् । केही पर्यटन व्यवसायीहरुको प्रभावमा परी क्यासिनो प्राइडलाई अन्तिम स्वीकृति नदिएको उनीहरुको आरोप छ ।
क्यासिनो नियमावली- २०७० अनुरुप क्यासिनो सञ्चालन गर्न आफ्ना सम्पूर्ण प्रक्रिया पूरा गरी पर्यटन विभागमा श्री प्राइड इन्टरटेन्टमेन्ट एन्ड क्रियसन प्रालिले विधिवतरुपमा सञ्चालनको निमित्त गत साउन १ गतेबाट पूर्व स्वीकृति पाई साउन १० गते सञ्चालनका लागि सबै प्रक्रिया पूरा गरी पूर्णरुपमा सञ्चालन गर्न अनुमति पत्र माग्दा पर्यटन मन्त्रीले आनाकानी गरेको तत्कालीन क्यासिनो स्टारका मजदुर नेता कृष्णराज खरेलको दाबी छ ।
सरकारले क्यासिनो सञ्चालनका लागि अनुमति नदिए सम्पूर्ण मजदुर एकढिक्का भई सङ्घर्षका कार्यक्रम अगाडि बढाउन बाध्य हुने क्यासिनो मजदुरका तर्फबाट सुरज थापा चेतावनी दिए ।
२०७१ वैशाख ७ गते नयाँ नियमावली अनुसार पाँचतारे होटलका क्यासिनोहरु सञ्चालन नभएको भनी सरकारले सम्पूर्ण क्यासिनो बन्द गरेपछि यहाँ कार्यरत १० हजार मजदुर बेरोजगार बन्न पुगेका थिए ।
नेपालको पर्यटन व्यवसायलाई थप प्रवद्र्धन गर्दै आएको क्यासिनोसम्बन्धी सरकारले प्रस्ट नीति नल्याउँदा खर्चालु पर्यटकहरुको आवागमन बढ्न नसकेको व्यवसायीहरु बताउँछन् । रासस
