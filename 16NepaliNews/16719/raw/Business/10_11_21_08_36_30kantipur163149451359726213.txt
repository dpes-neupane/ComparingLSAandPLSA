काठमाडौँ — नेपाल विद्युत् प्राधिकरणले भारतको बिहार राज्यसँग पारस्परिक विद्युत् आदानप्रदानको प्रस्ताव गरेको छ । बर्खामा नेपालमा विद्युत् उत्पादन बढी हुने र हिउँदमा कम हुने भएपछि बिहार राज्यसँग मौसमी विद्युत् आदानप्रदानको प्रस्ताव गरिएको हो । बर्खामा नेपालले २ सय मेगावाटभन्दा बढी विद्युत् बिहारलाई दिन सक्नेछ । हिउँदमा त्यति नै मेगावाट विद्युत् बिहारले नेपाललाई फर्काउनुपर्नेछ । नेपालले राखेको प्रस्तावमा बिहार राज्य सकारात्मक देखिएको प्राधिकरणका प्रबन्ध निर्देशक कुलमान घिसिङले जानकारी दिए । ‘शुक्रबार बिहारमै गएर सिजनल पावर एक्सचेन्ज गर्न प्रस्ताव गरेका छौं,’ उनले भने, ‘बर्खामा बढी हुने हाम्रो बिजुली लैजाऊ, हिउँदमा हामीलाई देऊ भनेका छौं ।’ बर्खामा नेपालमा बढी विद्युत् उत्पादन हुने र हिउँदमा अपुग हुने भएकाले यस्तो प्रस्ताव गरिएको उनको भनाइ छ । ‘रातको समयमा दुई सय मेगावाटभन्दा बढी पनि विद्युत् दिन सकिन्छ,’ उनले भने, ‘तर डिसेम्बरपछि हामीले बिहारबाट विद्युत् आयात गर्न सक्छौं ।’ जनवरी र फेब्रुअरीमा नेपालमा उत्पादन घट्ने भएकाले बाहिरबाट विद्युत् आयात गर्नुको विकल्प नहुने उनको भनाइ छ । ‘जति मेगावाट बिहारले लान्छ, त्यति नै फिर्ता गर्ने प्रस्ताव गरिएको छ,’ घिसिङले भने, ‘यस किसिमको सिजनल पावर एक्सचेन्ज पहिलो पटक हुन लागेको हो ।’ नेपालले प्रस्ताव गरे पनि बिहार राज्यले यसबारे निर्णय गरिसकेको छैन । बिहार स्टेट इलेक्ट्रिसिटी बोर्ड अफिससँग यस्तो प्रस्ताव गरिएको प्राधिकरणले जनाएको छ । यसबारे त्यहाँका ऊर्जासम्बद्ध सबै कम्पनीका प्रमुखसँग छलफल भएर प्रस्ताव राखिएको कार्यकारी निर्देशक घिसिङले बताए । बिहार राज्यसँग छलफल गरेर प्रस्ताव गर्न उनीसहित विद्युत् व्यापार विभागका निर्देशक प्रबल अधिकारी र ऊर्जा, जलस्रोत तथा सिँचाइ मन्त्रालयका सिनियर डिभिजनल इन्जिनियर राजु महर्जन सहभागी थिए । ‘छलफल एकदमै सकारात्मक रह्यो,’ उनले भने, ‘विद्युत् लगेबापत हामीलाई पैसा दिनुपरेन । बर्खामा लगेको विद्युत् हिउँदमा फिर्ता गरिदिए हुन्छ ।’ छलफल गरेर मात्र निर्णय लिने जानकारी उताबाट आएको उनको भनाइ छ । ‘बिहार राज्यलाई हामी आजको आजै विद्युत् दिन सक्छौं । प्रस्ताव स्विकारेर हुन्छ भन्नासाथ विद्युत् पठाउन तयार छौं,’ घिसिङले भने, ‘सेप्टेम्बर, अक्टोबर र नोभेम्बरमा बिजुली दिन सकिन्छ ।’ त्यसपछि जनवरी र फेब्रुअरीमा उताबाट फेरि विद्युत् फिर्ता लिइने उनले जानकारी दिए । अर्को वर्ष बर्खामा जुलाईपछि नै विद्युत बढी हुने उनको भनाइ छ । ‘जुलाई, अगस्ट, सेप्टेम्बर, अक्टोबर, नोभेम्बरसम्म विद्युत बढी हुन्छ । तर अहिले तत्काल तीन महिनाका लागि मात्र विद्युत दिइनेछ,’ घिसिङले भने, ‘अर्को वर्षबाट बर्खाभर नै दिन सकिन्छ ।’ हिउँदमा नेपालकै उत्पादनले नपुग्ने उनको भनाइ छ । ‘त्यसैले अहिले बढी भएको विद्युत् बिहार पठाएर हिउँदलाई सञ्चित गर्न खोजिएको हो,’ उनले भने, ‘हिउँदमा बिहारले फर्काएको विद्युत्ले जति पुग्छ पुग्छ, नपुग्ने विद्युत् फेरि अन्यत्रबाट आयात गरिनेछ ।’ बिहारबाट चाँडै जवाफ आउने पर्खाइमा रहेको उनको भनाइ छ । ४ सय ५६ मेगावाटको माथिल्लो तामाकोसीसहित निजी क्षेत्रका जलविद्युत् आयोजनाबाट उत्पादन हुने बिजुली बर्खामा बढी हने भएपछि प्राधिकरणले बिहारलाई दिने प्रस्ताव राखेको हो ।