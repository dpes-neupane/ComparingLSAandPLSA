काठमाडौँ — कोभिडका कारण आयोजना निर्माणमा अवरोध भएको भन्दै निर्माण व्यवसायीको सहजताका लागि सरकारले पाँच हजारभन्दा बढी आयोजनाको एकमुस्ट ६ महिना म्याद थप्ने भएको छ । यसबाट व्यवसायीले चैत मसान्तसम्म म्याद पाएका छन् । तर सरकारले यसअघि पनि विभिन्न समयमा आयोजनाहरूको म्याद थप्दै आएको थियो । त्यति हुँदा पनि धेरैजसो आयोजनाले समयमै काम सकेका थिएनन् । अहिले पनि थपिएको समयमा काम सकिएला त ? नेपाल निर्माण व्यवसायी महासंघका महासचिव रोशन दाहाल भन्छन्, ‘निर्माण व्यवसायीले गत वर्ष भदौ–असोजदेखिकै भुक्तानी पाउन बाँकी छ । त्यति बेलादेखिको भुक्तानी नपाए अहिले थपिएको म्यादमा काम सक्न गाह्रो पर्छ । भुक्तानी पायौं भने काम सकिन्छ ।’ यसअघिका सबै भुक्तानी दिएर मात्र सरकारले नयाँ टेन्डर गर्नुपर्ने उनको भनाइ छ । ‘म्याद नथपिएका कारण अहिले उद्योगीलाई सामानको पैसा र कामदारलाई पारिश्रमिक दिन सकिएको छैन,’ उनले भने, ‘म्याद थपिएपछि पनि भुक्तानी नपाए धेरै व्यवसायी पलायन हुनुपर्ने अवस्था छ ।’यही भदौ ३ को मन्त्रिपरिषद् बैठकले आयोजनाहरूको म्याद थप्ने निर्णय गरेको हो । अहिले म्याद थपका लागि ठेक्का सम्झौताका गरेका सम्बद्ध सरकारी कार्यालयमा निर्माण व्यवसायीले निवेदन दिन सुरु गरेको महासंघले जनाएको छ । म्याद थप हुनेमा भौतिक पूर्वाधार तथा यातायात मन्त्रालयअन्तर्गत ३ हजार र अन्य मन्त्रालय तथा विभागअन्तर्गत ठेक्का भएका आयोजना दुई हजारभन्दा बढी छन् । यीमध्य धेरै आयोजनाको म्याद सकिइसकेको छ । केहीको थोरै मात्र समय बांँकी रहेको र केहीको ठेक्का सम्झौता भएपछि कोभिडका कारण निषेधाज्ञा हुँदा काम अघि बढेको थिएन । बजेटको उचित व्यवस्थापन नभए आयोजना निर्माण सम्पन्न गर्न गाह्रो हुने निर्माण व्यवसायीको भनाइ छ । गत बर्ष चालु रहेका आयोजनामा यो वर्ष बजेट कम राखिएको र केहीको बजेट नै नभएकाले समस्या हुने देखिएको पनि निर्माण व्यवसायी बताउँछन् । यसले पनि म्याद थप हुने तर बजेट नहुने अवस्था सिर्जना भए काममा समस्या हुनेछ । गत वर्ष म्याद नथपिएका कारण विभिन्न मन्त्रालय र विभागमा करिब ६० अर्ब रुपैयाँ भुक्तानी रोकिएको महासंघको दाबी छ । ‘गत आर्थिक वर्षमा कुनै एउटा आयोजनालाई १२ करोड रुपैयाँ छुट्याएर त्यहीअनुसार काम अघि बढाइयो,’ एक निर्माण व्यवसायीले भने, ‘चालु आर्थिक वर्षमा त्यही आयोजनाका लागि डेढ करोड रुपैयाँ मात्र बजेट विनियोजन भयो । तर भुक्तानी लिनै ८ करोड छ, यस्तो अवस्थामा कसरी काम गर्न सकिन्छ ?’ बजारबाट उधारोमा सामान ल्याएर निर्माण व्यवसायीले काम अघि बढाइरहेको उनको भनाइ छ । अर्थ मन्त्रालयले भदौ २१ मा सम्बन्धित मन्त्रालय, आयोग, सचिवालय र कार्यालयहरूलाई खरिद सम्झौताको म्याद थप गर्न भन्दै पत्र पठाइसकेको छ । यसअनुसार आगामी असोज २१ सम्म म्याद थप्न पाइने महासंघका महासचिव दाहालले बताए । अध्यादेशमार्फत आएको बजेट परिमार्जन गरेर ल्याउने चर्चा छ । तसर्थ अब आयोजना सम्पन्न हुने गरी बजेट व्यवस्थापन गर्नुपर्ने माग निर्माण व्यवसायीको छ । अहिले कोभिडविरुद्धको भ्याक्सिन लगाउने काम भइरहेको छ । भ्याक्सिन लगाएसँगै बाँच्ने आधार तय हुने र काम अघि बढाउन पनि समस्या नहुने व्यवसायीको भनाइ छ । म्याद सकिएका आयोजनाको सम्बोधन भए पनि म्याद भएका आयोजना पनि उत्तिकै रहेको व्यवसायी बताउँछन् । कोभिडले गर्दा तिनमा पनि पर्याप्त काम हुन सकेको छैन । त्यस्ता आयोजनालाई पनि पछि कुनै हिसाबले सम्बोधन गर्नुपर्ने महासंघको माग छ । म्याद नसकिएका आयोजना भए तिनलाई कोभिडको प्रभाव परेको समयलाई दृष्टिगत गरी आवश्यक परे आगामी दिनमा म्याद थप गरिदिनुपर्ने महासंघले आग्रह गरेको छ । निर्माण व्यवसायीले अतिरिक्त समय लिन नचाहेको र जति समय बढी माग्यो, सोहीअनुसारको बैंक ग्यारेन्टी र इन्स्योरेन्स थप्नुपर्ने हुन्छ । त्यसैले आफूहरूले हतपत अतिरिक्त समय नमाग्ने गरेको व्यवसायीको दाबी छ । जुन कार्यालयले ठेक्का सम्झौता गरेको छ, उसैले म्याद थप गर्न पाउँछ । मन्त्रालय र विभागसम्म पनि धाइरहनुपर्दैन । सबै किसिमका पुल, मर्मतसम्भार र सानातिना आयोजना गरी विभाग मातहत चार हजार ठेक्का चालु रहेको सडक विभागका उपमहानिर्देशक तथा प्रवक्ता शिवप्रसाद नेपालले जानकारी दिए । गत वर्ष कोभिडका कारण थप केहीको ठेक्का हुन सकेन । ‘हरेक दिन नयाँ ठेक्का हुने र हरेक दिन ठेक्का सकिने पनि हुन्छ,’ उनले भने, ‘त्यसैले विभागअन्तर्गत दुई हजार ठेक्कालाई थपेको समयले काम गर्नेछ ।’ निर्माण व्यवसायीसँग निवेदन एवं कार्यतालिका र सोहीअनुसार प्रतिबद्धता मागेर सम्बद्ध कार्यालयले समय थप्ने नेपालले जानकारी दिए । ‘कतिपयको कागजात पूरा नहुँदा पनि भुक्तानी रोकिएको छ,’ उनले भने, ‘समय थपिदिएर पनि काम नगर्ने निर्माण व्यवसायीलाई कारबाही गर्नुको विकल्प छैन ।’