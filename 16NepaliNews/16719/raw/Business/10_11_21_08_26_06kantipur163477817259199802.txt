काठमाडौँ — जलविद्युत् आयोजनाको सर्वेक्षण अनुमतिपत्र रोक्का गर्न भइरहेको गृहकार्य रोकिएको छ । सर्वेक्षण अनुमति रोक्न अन्तिम निर्णयको तयारीमा रहेको ऊर्जा, जलस्रोत तथा सिँचाइ मन्त्रालय विद्यमान कानुनी प्रावधानको कारण देखाउँदै पछि हटेको हो ।हालको कानुनी व्यवस्थाअनुसार प्रक्रिया पुर्‍याएर आएका व्यक्ति तथा कम्पनीले जलविद्युत्को सर्वेक्षण अनुमति सजिलै पाउँछन् । पहिलो आउने निवेदकलाई पहिलो प्राथमिकता दिएर मन्त्रालय र विद्युत् विकास विभागले अनुमतिपत्र दिँदै आएका छन् । प्रतिस्पर्धा गरेर मात्र अनुमतिपत्र दिनुपर्ने सर्वोच्च अदालतको २ वर्षअघिको फैसलालाई आधार देखाउँदै मन्त्रालयले सर्वेक्षण अनुमति रोक्न पटक–पटक छलफल गरी टिप्पणीसमेत उठाइसकेको थियो । मन्त्रीस्तरीय निर्णयबाट अनुमतिपत्र रोक्ने मन्त्रालयको तयारी थियो । तर विद्युत् ऐन, २०४९ र विद्युत् नियमावली, २०५० मा सरकारले जलविद्युत् आयोजनाको सर्वेक्षण अनुमतिपत्र रोक्न सक्नेबारे कुनै व्यवस्था छैन । ऐन र नियमावलीमा कुनै व्यवस्था नरहेकाले मन्त्रालय अनुमतिपत्र वितरण बन्द गर्ने तयारीबाट पछि हटेको हो । ऊर्जा सचिव देवेन्द्र कार्कीले ऐन र नियमावलीमा भएको व्यवस्थाविपरीत लाइसेन्स रोक्न नसकिने बताए । ‘ऐन, नियमावली, निर्देशिकामा नभएको कुरा मन्त्रालयले कसरी गर्न सक्छ ? कि त कानुनी व्यवस्था संसद्ले परिमार्जन गर्नुपर्‍यो, होइन भने हामीले इजाजत रोक्ने निर्णय गर्नै सक्दैनौं,’ उनले भने ।ऊर्जा मन्त्रालयका प्रवक्ता मधुप्रसाद भेटुवालले जलविद्युत् आयोजनाको लाइसेन्स रोक्न छलफल भए पनि निर्णय भइनसकेको बताउँछन् । ‘अनुमतिपत्र रोक्ने निर्णय भएको छैन । मन्त्रालयमा आएकालाई दिइरहेका छौं । विभागले पनि रोकेको छैन,’ उनले भने, ‘प्रतिस्पर्धा गरेर मात्र अनुमति दिनू भनेर अदालतको निर्देशनात्मक आदेश आएको छ । अहिले पनि केही आयोजनाहरूमा प्रतिस्पर्धामार्फत नै सर्वेक्षण अनुमति दिइरहेका छौं । तर विद्युत् ऐनमा प्रतिस्पर्धाको कुरा छैन । ऐन, नियमावलीअनुसार आउने दरखास्तअनुसार इजाजत दिनैपर्छ ।’ हालसम्म २२ वटा जलविद्युत् आयोजनालाई प्रतिस्पर्धामार्फत अनुमति दिएको र थप ४ आयोजनाका लागि प्रस्ताव मागिएको पनि उनले जानकारी दिए ।विद्युत् ऐन, २०४९ अनुसार विद्युत् उत्पादन सर्वेक्षणको अनुमतिपत्रबाहेक उत्पादन, प्रसारण र वितरण आयोजना बनाउन चाहने व्यक्ति वा संस्थाले आयोजनाको आर्थिक, प्राविधिक र वातावरणीय अध्ययन प्रतिवेदनलगायतका विवरणहरू खुलाउनुपर्छ । सर्वेक्षणका हकमा भने पहिलो आउने निवेदनले अनुमति पाउँछ । त्यस्तै, ऐनले सर्वेक्षणका लागि १ महिना र उत्पादन, प्रसारण तथा वितरणका लागि ४ महिनाभित्र अनुमति दिइसक्नुपर्ने व्यवस्था गरेको छ । सर्वेक्षणका लागि दिइने अनुमतिपत्रको अवधि बढीमा ५ वर्षसम्म हुन्छ भने उत्पादन, प्रसारण तथा वितरणका लागि अधिकतम ५० वर्षसम्म हुन्छ ।मन्त्रालय र विभागले गरेर हालसम्म २८ हजार मेगावाट क्षमता बराबरका जलविद्युत् आयोजनालाई सर्वेक्षण अनुमतिपत्र दिइएको छ । विभागले मात्र १ मेगावाटभन्दा कम उत्पादन क्षमताका १५ वटा आयोजनाबाट करिब ११ मेगावाट र १ मेगावाटभन्दा माथिका २ सय ८ वटा आयोजनाबाट १५ हजार ५ सय १५ मेगावाट गरी कुल १५ हजार ५ सय २६ मेगावाट बराबर उत्पादन क्षमता भएका आयोजनालाई सर्वेक्षण अनुमतिपत्र दिएको छ । तर सर्वेक्षण अनुमति लिएका आयोजनाहरूको तुलनामा उत्पादन अनुमति लिने र विद्युत् बिक्री सम्झौता (पीपीए) गर्ने आयोजनाहरूको संख्या निकै न्यून छ । नेपाल विद्युत् प्राधिकरणका अनुसार ५ हजार २ सय ५० मेगावाट हाराहारीमा मात्रै पीपीए भएको छ । बिना प्रतिस्पर्धा जथाभावी लाइसेन्स बाँड्दा प्रवर्द्धकहरूले जलविद्युत् आयोजना नबनाउने र होल्ड गरेर मात्रै राख्ने विकृति बढ्दै गएको छ । मन्त्रालयले लामो समयदेखि जीआईएसमा आधारित अनुमतिपत्र व्यवस्थापन प्रणाली लागू गर्ने र अनुमतिपत्र व्यवस्थापन कार्यलाई पारदर्शी गर्ने बताउँदै आए पनि त्यसको प्रभावकारी कार्यान्वयन हुन सकेको छैन ।