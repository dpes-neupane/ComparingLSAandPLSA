काठमाडौँ — पुँजीगत खर्च बढाउन तथा विकास निर्माणका काममा गति दिन भन्दै सरकारले दिउँसो र राति गरी दुई सत्र (सिफ्ट) मा काम लगाउने तयारी गरेको छ । निर्माण कम्पनीलाई काममा खटाउने मात्र नभई अनुगमन तथा मूल्यांकन गर्ने सरकारी निकाय पनि रातको समयमा खटिनेछन् ।बजेट कार्यान्वयनलाई कसरी प्रभावकारी बनाउन सकिन्छ भन्नेबारे अर्थ मन्त्रालयले आइतबार राष्ट्रिय योजना आयोगसँग छलफल गरेको थियो । छलफलपछि अर्थमन्त्री जनार्दन शर्माले अब विकास निर्माणका काम तथा ठेक्कासम्बन्धी कागजातमा दोहोरो सिफ्टमा काम गर्न सकिने व्यवस्था थप गर्न निर्देशन दिएका हुन् । ‘दिनमा एक सिफ्ट मात्र काम गरेर पुँजीगत खर्च बढाउन सकिँदैन । पुँजीगत खर्च भएन भने आर्थिक वृद्धिको लक्ष्य हासिल गर्न कठिन हुन्छ । विकास निर्माणको काम पनि तोकिएको समयमा सम्पन्न हुँदैन,’ उनले भने ।सार्वजनिक खरिद ऐन र नियमावलीमा भएका अप्ठ्यारा व्यवस्था संशोधनको तयारी गर्न पनि उनले निर्देशन दिए । निर्माण कम्पनीलाई उसको कार्यक्षमताभन्दा बढी संख्यामा ठेक्का दिएर आयोजनाहरू अलपत्र परेको भन्दै उनले कानुनी व्यवस्था सच्याउन मन्त्रालयले तयारी गरिरहेको जनाए । आयोजना बन्नै नसक्ने गरी न्यून कबोल गरेर ठेक्का हात पार्ने तर काम नगर्ने परिपाटीलाई अन्त्य गर्न ऐन र नियमावलीमा संशोधन गरिनुपर्ने उनको भनाइ छ ।श्रम सहकारीहरूमार्फत १० करोडसम्मको सार्वजनिक निर्माणको कार्य गर्न पाउने कार्यविधि कार्यान्वयनमा ल्याउने तयारी मन्त्रालयले गरेको छ । श्रम सहकारीलाई साना ठेक्का दिँदा यसबाट थप ५ लाख रोजगारी सिर्जना हुने उनको दाबी छ ।छलफलमा राष्ट्रिय योजना आयोगका उपाध्यक्ष विश्व पौडेलले निर्माण व्यवसायीहरूको वास्तविक क्षमता जाँचेर मात्र ठेक्का दिने प्रणाली बसाल्नुपर्ने बताए । सीमित निर्माण व्यवसायीको हातमा मात्र ७० प्रतिशत आयोजनाहरू सुम्पने प्रचलनको अन्त्य नगरेसम्म विकासले गति लिन नसक्ने उनको भनाइ छ । ‘भए भरका आयोजनाहरू सीमित ठेकेदारको हातमा सुम्पने, उनीहरूले सरकारलाई समेत नटेर्ने, वर्षौंसम्म आयोजनाहरू नबनाएर बस्ने, अनि कसरी बढ्छ त पुँजीगत खर्च ?,’ उनको प्रश्न थियो । मुलुकको राजस्वमा योगदान गर्न नसक्ने सार्वजनिक संस्थानहरूको औचित्यमाथि पनि उनले प्रश्न उठाए । मन्त्री शर्माले बन्द सरकारी उद्योग सञ्चालनको तयारीमा सरकार रहेको जनाए ।