काठमाडौँ — तरलता व्यवस्थापनका लागि राष्ट्र बैंकले बुधबार बजारमा पठाएको २० अर्ब रुपैयाँको रिपोमा बैंक तथा वित्तीय संस्थाबाट ४८ अर्ब बराबरको माग आएको छ ।परिपक्वता अवधि १४ दिन रहेको उक्त रिपो बुधबार राष्ट्र बैंकले वितरण गरेको हो । रिपोका लागि १४ वटा बैंक तथा वित्तीय संस्थाले बोलकबोल गरेका थिए । रिपोको औसत ब्याजदर ४.९५ प्रतिशत कायम भएको राष्ट्र बैंक अनुसन्धान विभाग प्रमुख प्रकाशकुमार श्रेष्ठले बताए ।एक साताअघि जारी गरिएको ३० अर्ब रुपैयाँको रिपोको अवधि सकिएपछि बुधबार २० अर्ब रुपैयाँ बजारमा पठाइएको हो । ३० अर्बको रिपोमा ६८ अर्ब रुपैयाँ बराबरको माग भएको थियो । राष्ट्र बैंकले समय–समयमा बजारमा ससानो रकम पठाउँदै आए पनि वित्तीय प्रणालीमा तरलता चापमै रहेको श्रेष्ठले बताए । उनका अनुसार मंगलबारसम्म बजारमा २० अर्ब रुपैयाँ अधिक तरलता छ । निर्देशित अनिवार्य नगद मौज्दात (सीआरआर) कायम गर्नकै लागि पनि बैंक तथा वित्तीय संस्थाले राष्ट्र बैंकबाट लिँदै आएको स्थायी तरलता सुविधा (एसएलआर) को परिमाण बढाइरहेका छन् । यसले पनि वित्तीय प्रणालीमा तरलता अभाव रहेको पुष्टि हुने जानकारहरू बताउँछन् । बुधबार मात्र २० बैंकले ४७ अर्ब ८५ करोड रुपैयाँ एसएलएफ सुविधा लिएका छन् । मंगलबार ११ वटाले २३ अर्ब ८० करोड रुपैयाँ एसएलएफमार्फत सापटी लिएका थिए ।आयात निरन्तर बढेसँगै उच्च कर्जा विस्तार नरोकिएको, अपेक्षाअनुसार सरकारी खर्च नभएको, रेमिट्यान्स बढ्न नसकेको लगायत कारण वित्तीय प्रणालीमा निक्षेप वृद्धिदर न्यून छ । यसको प्रत्यक्ष प्रभाव तरलतामा परेको देखिन्छ । यद्यपि पछिल्ला दुई साता सरकारले करिब सवा खर्ब रुपैयाँ खर्च गरेको छ । त्यसमध्ये अधिकांश बैंक तथा वित्तीय प्रणालीमा आइसकेको छ । प्रणालीमा धेरै पैसाको माग रहेकाले सरकारको खर्चले बजार माग धान्न नसकेको जानकारहरू बताउँछन् ।