काठमाडौँ — अघिल्ला तीन कारोबार दिन लगातार घटेको नेप्से मंगलबार करिब ४२ अंकले बढेको छ । यो वृद्धिसँगै सेयर कारोबार मापक नेप्से परिसूचक २ हजार ६ सय १२.६५ बिन्दुमा उक्लेको छ । अघिल्लो दिनको तुलनामा यो १.६३ प्रतिशतले बढी हो । अघिल्ला तीन कारोबार दिनमा नेप्से करिब ९५ अंकले घटेको थियो ।मंगलबार व्यापारबाहेक कारोबारमा आएका सबै उपसमूहको परिसूचक बढेपछि समग्र नेप्सेको वृद्धिमा टेवा पुगेको हो । करिब ४१ हजार ५१ कारोबारबाट २ सय २३ कम्पनीका ५८ लाख ४२ हजार १ सय ३५ कित्ता सेयर किनबेच भए । ती किनबेचमा २ अर्ब ९९ करोड रुपैयाँ बराबरको सेयर कारोबार भएको छ । अघिल्लो कारोबार दिनको तुलनामा यो कम हो । सोमबार सेयर बजारमा ३ अर्ब ६२ करोड रुपैयाँ बराबरको सेयर कारोबार भएको थियो ।नेप्से बढेपछि सेयर बजारको आकार कुल बजार पुँजीकरण पनि बढेको छ । जसअनुसार ३६ खर्ब ५७ अर्ब रुपैयाँ कुल बजार पुँजीकरण कायम भएको छ । सोमबार यस्तो पुँजीकरण ३५ खर्ब ९८ अर्ब रुपैयाँ थियो । नेप्सेको वर्गीकरणमा ‘क’ वर्गका कम्पनीको सेयर कारोबार मापक सेन्सेटिभ परिसूचक १.४५ प्रतिशत र व्यापारमा रहेका सबै कम्पनीहरूको सेयर कारोबार मापक फ्लोट परिसूचक १.७५ प्रतिशतले बढेको छ ।