धितोपत्र बजार (नेप्से) कारोबारको बारेमा नेपाल उद्योग वाणिज्य महासंघले बल्ल मुख खोलेको छ । यसअघि ३२ सय माथिको पुगिसकेको सेयर बजार निरन्तर घटेर २५ सयको रेन्जमा झरेपछि महासंघले आफ्नो धारणा सार्वजनिक गरेको हो । सोमबार एक विज्ञप्ति जारी गर्दै महासंघले बाहिरी निकायको अवाञ्छित हस्तक्षेपका कारण सेयर बजारमा निरन्तर गिरावट आएको जनाएको छ ।  ‘मूलतः अर्थतन्त्रको अवस्था र लगानीकर्ताको मनोविज्ञानले प्रभाव पार्ने बजारको स्वच्छ स्वस्थ र प्रतिष्पर्धा बिस्तार एवं विकासका लागि नीतिगत स्थायित्व र प्रष्टता आवश्यक रहन्छ । केही समय यताको नीतिगत अस्थिरताका कारण पनि पूँजी बजारमा उतार चढाव आएको महसुस गरिएको छ ।मूल्यजस्तो संवेदनशील विषयमा अन्य निकायहरुको हस्तक्षेप हुनु, बैँक तथा वित्तिय र बीमा कम्पनीहरुको लगानी सीमालाई संकुचन गरिनु, शेयर धितो कर्जामा लगाइएको एकल ग्राहक कर्जा सीमा तोक्नु, सूचीकृत कम्पनीले आफ्नो आवश्यकताअनुसार हकप्रद तथा अन्य विधिबाट पूँजी संकलन गर्न रोक लगाउनु, विद्युत नियमन आयोगबाट संस्थागत लगानीकर्ताले खरीद बिक्री गर्दा १५ दिन अगाडि नै स्वघोषणा गर्नुपर्ने व्यवस्था जस्ता विभिन्न नीतिगत परिवर्तनको कारण शेयर बजारमा असर परेको देखिन्छ’ महासंघद्वारा जारी विज्ञप्तिमा भनिएको छ । सोही विज्ञप्तिमार्फत महासंघले भनेको छ, ‘अहिले समयमा आम लगानीकर्ताहरुको सेयर बजारमा आकर्षण रहेको र डिम्याट खाता खोल्ने लगानीकर्ताको संख्या नै करिब ४५ लाख नाघिसकेको अवस्थामा बजारप्रति संवेदनशील हुन आवश्यक छ ।’शेयर बजार परिसूचक घटबढ हुने क्रममा भदौ पहिलो सातायता समग्रमा पूँजी बजार ओरालो लागेको देखिन्छ । यसले आम लगानीकर्तालाई समेत सशंकित बनाएको देखिन्छ । उक्त नीतिगत व्यवस्थाहरुको तत्काल संशोधन एवं परिमार्जन गर्नुपर्ने सम्बन्धित व्यवसायीहरुको माग रहेको छ । पूँजी बजार सम्बन्धी नीति नियम बनाउँदा सरोकारवालाहरुसँग पनि छलफल र विमर्श गर्न महासंघ सम्बन्धित सबैमा आग्रह गर्दछ । बजार व्यवस्थित बनाउन आवश्यक अन्य नीतिगत व्यवस्था, पर्याप्त सूचना प्रवाह हुने संयन्त्रको निर्माण, प्रविधिको उच्चतम प्रयोग र नयाँ लगानीका साधन एवं उपकरण बढाउन पनि महासंघ सम्बन्धित निकायसमक्ष माग गर्दछ ।  साथै पूँजी बजारको बिकास एवं प्रबर्द्धनमा नियामक निकाय लगायत अन्य सरोकारवालाको सकारात्मक भूमिका आवश्यक हुने भन्दै त्यसतर्फ सबैले योगदान गर्न पनि महासंघ सबैको ध्यानाकर्षण गराएको छ ।