काठमाडौँ — कार्यअवधि सकिनै लाग्दा राष्ट्रिय पुनर्निर्माण प्राधिकरणले अर्थ मन्त्रालयसँग थप १७ अर्ब रुपैयाँ मागेको छ । आगामी पुस १० मा प्राधिकरणको समय सकिने भए पनि त्यति बेलासम्म पुनर्निर्माणको काम सकिने अवस्था छैन । चालु आर्थिक वर्ष २०७८/७९ का लागि ३३ अर्ब ५५ करोड रुपैयाँ बजेट विनियोजनको थियो । तर त्यति रकमले नपुग्ने प्राधिकरणको भनाइ छ । निजी आवासतर्फ मात्र चालु आर्थिक वर्षमा थप ७ अर्ब ५५ करोड थप रकम चाहिने प्राधिकरणले जनाएको छ । चालु आर्थिक वर्षका लागि सबै क्षेत्रको पुनर्निर्माण गर्न थप १६ अर्ब ५० करोड ८५ लाख ५५ हजार रुपैयाँ चाहिने प्राधिकरणका प्रमुख कार्यकारी अधिकृत सुशील ज्ञवालीले बताए । यसमा कर्मचारीको तलब भत्ता र प्रशासनिक खर्च जोडिएको छैन । ‘कर्मचारी तलब भत्ता र प्रशासनिक खर्चसहित १७ अर्ब ८ करोड ३५ लाख ५५ हजार रुपैयाँ थप बजेट पुग्दैन,’ उनले भने । योजना तथा कार्यक्रमतर्फ थप्नुपर्ने बजेटमा कर्मचारी तलब भत्ता तथा प्रशासनिक खर्चतर्फ ५७ करोड ५० लाख रुपैयाँ थप चाहिने देखिएको प्राधिकरणले जनाएको छ । बजेट आउनासाथ विनियोजित बजेटले नपुग्ने भन्दै अर्थ मन्त्रालयसँग थप रकम माग गरी पठाइएको ज्ञवालीको भनाइ छ । प्राधिकरणका अनुसार स्थानीय सडक तथा पुल निर्माणका लागि ७१ करोड १३ लाख, गुम्बा पुनर्निर्माणका लागि ४६ करोड ७० लाख ६० हजार अपुग हुने देखिएको हो । ‘पुस १० सम्म प्राधिकरणको समय छ,’ उनले भने, ‘त्यो समयभित्र सम्बन्धित मन्त्रालयलाई बाँकी काम जिम्मा लगाउने निर्णय भएको छ ।’ प्राधिकरणअन्तर्गत निर्देशक समितिको बैठकले बुधबार यस्तो निर्णय गरेको उनले बताए । सरकारी तथा ऐतिहासिक भवनका लागि १ अर्ब १७ करोड १० लाख, स्वास्थ्य संस्था भवनका लागि १ अर्ब ५६ करोड ७७ लाख, परम्परागत सम्पदा बस्तीका लागि २७ करोड ९० लाख थप बजेट मागिएको छ । भूकम्प स्मृति पार्क बनाउन ११ करोड ६५ लाख, गुम्बा भवनको पुनर्निर्माणका लागि १ करोड ५४ लाख ७१ हजार र एकीकृत बस्तीका लागि २० करोड ५० लाख ४३ हजार थप रकम चाहिने प्राधिकरणले जनाएको छ । ‘सम्बन्धित मन्त्रालय र विभागलाई निर्माणको बाँकी काम हस्तान्तरण गरेपछि तिनै निकायमा माग गरिएको रकम जानेछ,’ ज्ञवालीले भने । पुरातात्त्विक मठमन्दिरका लागि १ अर्ब ३२ करोड ७८ लाख ६४ हजार, धरहरा, रानीपोखरी, नारायणहिटी दरबार, त्रिचन्द्र, लोकतान्त्रिक संग्रहालयका लागि १ अर्ब २२ करोड ७६ लाख १७ हजार र बृहत्तर रानीपोखरी परामर्शका लागि १२ करोड रुपैयाँ रकम अपुग हुने जनाइएको छ । प्राधिकरणले आर्थिक वर्ष २०७९/८०, २०८०/८१ का लागि पनि थप १७ अर्ब २६ करोड ५० लाख रुपैयाँ आवश्यक पर्ने उल्लेख गरेको छ । अहिलेसम्म पुनर्निर्माणमा ३ खर्ब ७१ अर्ब ५३ करोड ६७ लाख रुपैयाँ खर्च भइसकेको ज्ञवालीले जानकारी दिए । निर्देशक समितिबाट स्वीकृत भूकम्पपछिको पुनर्निर्माण तथा पुनःस्थापना योजना (पीडीआरएफ) अनुरूप आवश्यक ४ खर्ब ८८ अर्ब ५४ करोड रुपैयाँ हो । उक्त रकममध्ये कतिपय आयोजना कम लागतमा सकिएका र केही तहगत सरकारका सम्बन्धित निकायका नियमित कार्यक्रमअन्तर्गत कार्यान्वयन गर्ने गरी हटाइएकाले पीडीआरएफअन्तर्गत प्रस्तावित कुल वित्तीय आवश्यकता ४ खर्ब ७० अर्ब २५ करोड रुपैयाँ भएको उनको भनाइ छ । सरकारको बजेट प्रणालीमार्फत खर्च हुने गरी दातृ निकायहरूसँग सम्झौता भएको १ खर्ब ९० अर्ब ७८ करोडमध्ये खर्च हुन बाँकी ५२ अर्ब ९७ करोड रुपैयाँ छ । ‘बाँकी रकमका लागि दातृ निकायसँग सम्झौता भइसकेको छ, कार्यान्वयन भएपछि रकम प्राप्त हुँदै जानेछ,’ उनले भने । निर्देशक समिति बैठकअनुसार बाँकी काम हस्तान्तरण गर्दै जाने र प्राधिकरणले भने समग्र समन्वय, अनुगमन, लेखापरीक्षण र सहजीकरणको काम गर्नेछ । आगामी मंसिर २१ देखि २३ सम्म हुने पुनर्निर्माणसम्बन्धी अन्तर्राष्ट्रिय सम्मेलनका लागि आवश्यक व्यवस्थापकीय काम अघि बढाइने जनाइएको छ । यसैबीच, करिब २ हजार प्राविधिकको करार थप नहुँदा अहिले पुनर्निर्माणको काम ठप्प छ । ‘सबै इन्जिनियरलाई निरन्तरता दिन पाए हुने भन्ने थियो, निर्देशक समितिमा प्रस्ताव पनि राखेका थियौं,’ ज्ञवालीले भने, ‘समितिमा यत्रो जनशक्ति किन चाहियो ? सम्बन्धित मन्त्रालयलाई हस्तान्तरण गरेपछि उनीहरूले नै आवश्यक जनशक्ति परिचालन गरेर काम गर्छन् भन्ने भयो ।’ काम गरिरहेका प्राविधिकलाई प्राथमिकता दिएर राख्न सहरी विकास मन्त्रालयलाई सुझाइएको उनले जानकारी दिए । असार मसान्तसम्म निजी आवास पुनर्निर्माणका लागि अनुदान सम्झौता गरेका ८ लाख २९ हजार ६ सय ६७ मध्ये ७ लाख ३ हजार ३ सय ७ ले मात्र तेस्रो किस्ता लिएका छन् । यसमध्ये ९ सय ४ जनाले किस्ता बुझेका छैनन् । ४७ हजार १ सय ५२ ले तेस्रो किस्ता लिएका छैनन् । अहिलेसम्म निजी आवास पुनर्निर्माणको काम ८४.७७ प्रतिशत सकिएको जनाइएको छ । ७ प्रतिशत निर्माणका क्रममा रहेको प्राधिकरणले बताएको छ ।