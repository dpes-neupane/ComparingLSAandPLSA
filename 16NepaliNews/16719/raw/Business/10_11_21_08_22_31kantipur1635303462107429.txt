काठमाडौँ — प्रधानमन्त्री, मन्त्री, राष्ट्रियसभाका अध्यक्ष, उपाध्यक्ष, प्रदेश प्रमुखलगायत सरकारी उच्चपदस्थ अधिकारी बस्ने आवास निर्माणको ठेक्का सम्झौता समय सकिए पनि काम अझै सम्पन्न हुन सकेको छैन । तिनको भौतिक प्रगति कम छ ।  मन्त्री, उपसभामुख, राष्ट्रिय सभा अध्यक्ष र उपाध्यक्षको आवास निर्माणको ठेक्का सम्झौता समय सकिनै लाग्दा तिनको प्रगति भने ६५ प्रतिशत मात्र छ । यी भवन निर्माणको ठेक्का श्रीको/हनुमान जेभीले २०७६ कात्तिकमा लिएको हो । सम्झौताअनुसार २०७८ कात्तिक २६ मा काम सकिसक्नुपर्नेछ । तर प्रगति कम रहेकाले १७ दिनभित्र तिनको निर्माण सकिने अवस्था छैन । ललितपुरको भैंसेपाटीमा करिब ९६ रोपनीमा मन्त्री आवासका लागि २४ र प्रतिनिधिसभाका उपसभामुख, राष्ट्रिय सभाका अध्यक्ष र उपाध्यक्षका लागि एक/एकवटा भवन निर्माण भइरहेका छन् । निर्माणको ठेक्का रकम १ अर्ब ३ करोड ४६ लाख रुपैयाँ छ । मन्त्री आवास परिसरमा स्विमिङ पुल पनि निर्माण गरिनेछ । यसैगरी प्रधानमन्त्री बस्दै आएको भवन पुरानो भएर बालुवाटारमा नयाँ भवन बनाउन थालेको दुई वर्ष भयो । तर निर्माणको काम अझै सकिएको छैन । २०७६ भदौ १२ मा भएको सम्झौताअनुसार २०७८ भदौमा निर्माण सक्नुपर्ने हो । ठेक्का सम्झौताको समय सकिँदा भौतिक प्रगति ८४ प्रतिशत मात्र छ । पाँच रोपनी क्षेत्रमा प्रधानमन्त्रीको पारिवारका लागि आवास र आगन्तुकसँग भेटघाट गर्न सार्वजनिक भवन निर्माण जारी छ । कन्टेक निर्माण कम्पनीले ३३ करोड ८० लाख रुपैयाँमा यसको ठेक्का लिएको हो । कोभिडले गर्दा तोकिएकै समयमा निर्माणको काम सक्न समस्या भएको सहरी विकास मन्त्रालयका सहसचिव एवं विशेष भवन निर्माण आयोजना प्रमुख दिलीपशेखर श्रेष्ठले बताए । ‘केहीको सुरु म्याद सकिइसकेको छ, केहीको बाँकी छ,’ उनले भने, ‘कोभिडले काम गर्न नपाएको भन्दै सरकारले निर्माण व्यवसायीलाई ६ महिना समय थपिदिएको छ, त्यो अवधिभित्र करिब–करिब काम सकिनेछ ।’ उनका अनुसार उक्त समय चैत मसान्त हो । भैंसेपाटीमै २७ रोपनीमा प्रदेश प्रमुख र मुख्यमन्त्रीको आवास निर्माण जारी छ । सातै प्रदेशका मुख्यमन्त्री र प्रदेश प्रमुखका लागि सात भवन बनिरहेका छन् । यी भवनको निर्माण गत असोज २६ भित्र सकिइसक्नुपर्ने हो । तर अहिलेसम्म भौतिक प्रगति ६५ प्रतिशत मात्र छ । यसको ठेक्का केसी/समानान्तर जेभीले ७२ करोड ४७ लाख ९४ हजार रुपैयाँमा लिएको हो । ‘सम्झौताअनुसार संघीय संसद् भवनबाहेक सबैको समय सकियो, केहीको कात्तिकभित्र सकिँदै छ,’ श्रेष्ठले भने, ‘कोभिडले बाहिरबाट निर्माण सामग्री ल्याउन सकिएन, जनशक्ति अभाव भयो । त्यसैले तोकिएको समयमा काम सक्न समस्या भयो ।’ थपिएकै समयमा काम सक्ने गरी निर्माण जारी रहेको उनको दाबी छ ।‘निर्माण व्यवसायीलाई तोकिएकै समयमा काम सक्न भन्दै निर्माणमा खटिने जनशक्ति बढाउन दबाब दिइरहेका छौं, अहिले चाडबाडले जनशक्ति केही कम छन्,’ श्रेष्ठले भने, ‘छठपछि जनशक्ति थप गर्दै कामको रफ्तार बढाउन निर्माण व्यवसायी सकारात्मक देखिएका छन् ।’ केही समस्या आइपरे तोकिएको समयमा सक्न समस्या हुने उनको भनाइ छ । बालुवाटारमा निर्माणाधीन सार्वजनिक भवनमा मिनी क्याबिनेट चलाउन मिल्ने र ब्याङवेट हल अनि प्रेस रहनेछन् । दुवै तीनतले भवन हुन् । प्रधानमन्त्रीको निजी आवासमा भने बंकर पनि बन्नेछ । सिंहदरबार परिसरमा निर्माण थालिएको संघीय संसद् भवनको भौतिक प्रगति ३४ प्रतिशत छ, जसको ठेक्का २०७६ असोज १६ मा टुन्दी/सेक जेभीले ५ अर्ब ६८ करोड ३९ लाख रुपैयाँमा ठेक्का लिएको हो ।२०७९ असोज १६ मा यसको निर्माण सकिसक्नुपर्नेछ । ‘निर्माणको समय अझै बाँकी छ, यसका लागि कोभिडको ६ महिना समय थप हुनेछ,’ सहसचिव श्रेष्ठले भने, ‘त्यसैले तोकिएकै समयमा निर्माण सक्ने गरी काम भइरहेको छ ।’ १ सय ५१ रोपनी क्षेत्रफलमा ११ वटा ब्लक बन्नेछन् । प्रतिनिधिसभा भवन भुइँतलामा चार सय र बाल्कोनीमा तीन सय गरी सात सय जना अटाउने क्षमताको हुनेछ । राष्ट्रिय सभा भवनमा भुइँतलामा सय र बाल्कोनीमा दुई सय गरी तीन सय जना अट्नेछन् । सबै पार्टीको संसदीय दल कार्यालय यहीँ बन्ने श्रेष्ठले जनाए । १५ वटा संसदीय समितिका बैठक हल पनि निर्माण गरिँदै छ । समिति अध्यक्षहरूको छुट्टाछुट्टै कार्यकक्ष बन्नेछ ।मिनी प्रेस पनि यहीँ रहनेछ । म्युजियम र लाइब्रेरी पनि भवन परिसरमै छुट्टै बन्ने उनको भनाइ छ । कर्मचारी र सांसदका लागि छुट्टाछुट्टै क्यान्टिन भवन बन्नेछन् । ३ सय ५० गाडी अट्न सक्ने खुला पार्किङ बन्नेछ । ‘यसको मुख्य भवन निर्मणको काम एक महिनाभित्र सकिनेछ, इलेक्ट्रिकल मेकानिकल पाटोको काम पनि सँगसँगै भइरहेको छ,’ श्रेष्ठले भने, ‘अन्य काम पनि अघि बढाउने तयारीमा छौं ।’