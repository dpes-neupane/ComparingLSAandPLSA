संघीय संसद प्रतिनिधिसभा अन्तर्गतको अर्थ समितिमा स्टील उद्योगीले सरकारले बजेटमार्फत ल्याएको नीतिको विरोध गरेका छन् । उनीहरुले समितिमा गएर अर्थमन्त्री जनार्दन शर्माले ल्याएको बजेटको व्यवस्थाले २४ वटा स्टील उद्योग ६ महिनामा बन्द हुने बताए ।सरकारले चालू आर्थिक वर्षको बजेटमार्फत स्पञ्ज आइरनमा भन्सार र अन्तशूल्क छुट दिएको थियो । यस्तै, विदेशबाट आयात हुने विलेटको भन्सार यथावत राख्दै अन्तःशुल्क बढाएको थियो । यसले विलेट आयात गरेर डण्डी उत्पादन गर्दै आएका उद्योग ६ महिनामा बन्द हुने उनीहरुले बताए ।साखः स्टिलका प्रबन्ध निर्देशक किरण प्रकाश साखःले बजेटको व्यवस्था छिटो फिर्ता लिनुपर्ने उल्लेख गरे । उनले छिटो निर्णय फिर्ता लिँदा राष्ट्रलाई फाइदा पुग्ने समेत बताए । ‘निर्णय फिर्ता लिन ६ महिना ढिला भए ३० वटा स्टील उद्योगमध्ये २४ वटा उद्योग बन्द हुन्छन्,’ उनले भने ।पञ्चकन्या स्टिल प्रालिका प्रबन्ध निर्देशक प्रदीप श्रेष्ठले सरकारको सो निर्णयले डेढ महिना भित्रमा ४ वटा स्टिल उद्योग बन्द भईसकेको समितिलाई जानकारी गराए । अव २ वटा उद्योग पनि बन्द हुने अवस्था रहेको उल्लेख गर्दै उनले बजेटको व्यवस्था तत्काल फिर्ता लिनुपर्ने बताए ।समितिका सदस्य सुरेन्द्र पाण्डेले सरकारले लगाएको अन्तःशुल्क घटाउने पाउने व्यवस्था रहेको बताउँदै तत्काल अर्थमन्त्रालयसँग छलफल गरेर फिर्ता लिनुपर्ने बताए । उनले समितिले तत्काल अन्तशूल्क फिर्ता लिन निर्देशन दिनुपर्ने समेत बताए ।