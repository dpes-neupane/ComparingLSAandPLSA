काठमाडौँ — निर्जीवन बीमाको न्यूनतम शुल्क तोकिएको सम्बन्धमा निजी क्षेत्रको छाता संगठन नेपाल उद्योग वाणिज्य महासंघ (एफएनसीसीआई)ले राखेको धारणाप्रति बीमा समितिले आपत्ति जनाएको छ । निर्जीवन बीमाको प्रिमियम शुल्क वृद्धि गरी न्यूनतम सीमा तोकिएको सम्बन्धमा महासंघले विरोध गर्दै गत साता गम्भीर ध्यानाकर्षण भएको जनाएको थियो । समितिले निर्जीवन बीमामा न्यूनतम शुल्क तोकेर स्वतन्त्र बीमा बजारमा हस्तक्षेप गरेको, ठूला तथा निर्माणाधीन आयोजनाको हितविपरित कार्य गरेको भन्दै महासंघले विरोध जनाएको थियो । समितिले फेरि त्यसको खण्डन गरेको छ । ‘मुलुकमा व्यापार व्यवसायको बीमा गर्दा अस्वस्थ्य प्रतिस्पर्धा हुन नदिने उद्देश्यका साथ बीमा समितिले गैर महशुल बीमा व्यवसायका लागि न्यूनतम प्रिमियम दर तोकेको स्पष्ट गर्न चाहन्छौं,’ समितिले भनेको छ, ‘यो विषयमा महासंघले जारी गरेको विज्ञप्तिप्रति बीमा समितिको गम्भीर ध्यानाकर्षण भएको छ ।’ निर्जीवन बीमा अन्तर्गत अग्नी, मोटर, इन्जीनियरिङ, सामुन्द्रिक, हवाइ लगायतका बीमा कम प्रिमियम दरमा गरिएको भन्दै बजारमा अस्वस्थ प्रतिस्पर्धा भएका गुनासो आउने गरेका थिए । निर्जीवन बीमा कम्पनीहरुले समिति समक्ष उक्त बीमामा न्यूनतम प्रिमियम दर तोक्न पटक पटक आग्रह गर्दै आएका थिए । यसरी कमभन्दा कम प्रिमियममा गरिएका निर्जीवन बीमाको पुनर्बीमा गर्न विभिन्न अन्तर्राष्ट्रिय पुनर्बीमा कम्पनीहरुले अस्वीकार गर्ने गरेको र दाबी भुक्तानीमा पनि समस्या पर्ने देखिएकाले न्यूनतम प्रिमियम दर तोक्नु परेको समितिले प्रस्ट्याएको छ ।‘बीमा कम्पनीहरुले गर्ने बीमा अन्तर्राष्ट्रिय रुपमा समेत मान्यताप्राप्त खालको हुन आवश्यक छ,’ समितिको विज्ञप्तिमा भनिएको छ, ‘यसो भएमा नेपालमा बीमा कम्पनीहरुले गर्ने बीमाको पुनर्बीमा ख्यातीप्राप्त अन्तर्राष्ट्रिय पुनर्बीमा कम्पनीहरुमा समेत हुने र बीमा कम्पनीहरुसँग भएको सम्झौता अनुसार बीमितले समयमै दाबी भुक्तानी पाउने अवस्था रहन्छ ।’ विद्यमान समस्याहरुको समाधान गर्दै नेपालको बीमा क्षेत्रलाई अन्तर्राष्ट्रिय स्तरको तुल्याउने काममा निजी क्षेत्रको महत्वपूर्ण भूमिका हुने भएकाले यसका लागि सहकार्य गर्न समितिले महासंघलाई आग्रह गरेको छ ।