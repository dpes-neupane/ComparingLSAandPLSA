काठमाडौँ — गभर्नर महाप्रसाद अधिकारीले ब्याजदर सीमाभित्र राख्ने विषयमा राष्ट्र बैंक चनाखो रहेको बताएका छन् ।  मौद्रिक नीतिको प्रथम त्रैमासिक समीक्षाको पूर्वसन्ध्यामा नेपाल उद्योग परिसंघको प्रतिनिधिमण्डलले गभर्नर अधिकारीसँग भेटवार्ता गरेको छ ।सो भेटमा गभर्नर अधिकारीले ब्याजदर सीमाभित्र राख्दै औद्योगीकीकरणलाई प्रवद्र्धन हुने नीतिगत व्यवस्था गर्ने बताए ।उनले हाल बजारमा देखिएको अस्वस्थ प्रतिस्पर्धालाई कम गर्न राष्ट्र बैंकले नयाँ निर्देशन जारी गरेको उल्लेख गरे । गभर्नरसँगको भेटमा परिसंघका अध्यक्ष विष्णुकुमार अग्रवालले तरलताको चाप देखाउँदै बैंकहरुले निक्षेपमा ब्याजदर बढाइरहेकाले आगामी दिनमा कर्जामा समेत बढ्ने हुँदा लागत महँगो हुने बताए ।चालु मौद्रिक नीतिमार्फत राष्ट्र बैंकले वाणिज्य बैंकहरुलाई कर्जा प्रवाह गर्दा ९० प्रतिशत कर्जा–निक्षेप अनुपात (सिडी रेसियो) कायम गर्नु पर्ने नियम ल्याएको र सो अनुसार आँकलन गरिएकोभन्दा कम तरलता उपलब्ध भएकोले सो नियमलाई ९५ प्रतिशत कायम राख्न परिसंघले सुझाव दिएको छ । नेपालका उद्योगहरुलाई आवश्यक पर्ने कच्चा पदार्थहरु आयात हुन ९० दिनभन्दा बढी लाग्ने गरेकोले औद्योगिक कच्चा पदार्थ आयातका सम्बन्धमा छुट्टै व्यवस्था कायम गरी यस्तो आयातमा प्रयोग हुने टर्म लोन तथा साइट एलसीको समय पूर्ववत कायम गर्न परिसंघले माग गरेको छ ।छलफलका क्रममा नेपाल राष्ट्र बैंकले हाल बैंकहरुले निक्षेपमा व्याजदर बढाएको भएपनि यसले कर्जाको ब्याजदर नबढ्ने जनाएको छ । बैंकले कर्जा प्रवाह गर्दा उल्लेखित करारबाहिर गएर प्रिमियम दर हेरफेर गरेमा सूचना दिन राष्ट्र बैंकले आग्रह गरेको छ । नेपालको निर्यात अपेक्षित वृद्धि नहुनु र आयात उच्च दरले बढ्दै जाँदा विदेशी मुद्राको मौज्दातमा दवाव परेको जनाउँदै राष्ट्र बैंकले वस्तु आयातमा संयमित हुन भनेको छ । 