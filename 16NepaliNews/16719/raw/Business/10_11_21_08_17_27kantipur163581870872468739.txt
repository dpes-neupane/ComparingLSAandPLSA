कोभिडका कारण झन्डै दुई वर्षसम्म बजार अस्तव्यस्त रह्यो । यसबाट सुनचाँदी क्षेत्र पनि अलग रहेन । कोभिड संक्रमण घट्दै जाँदा बजार चलायमान बनेको छ । सुनचाँदी क्षेत्र पनि तंग्रिँदै गएको छ । तिहार नजिकिएपछि झन् गहना क्षेत्रमा उत्साह छाएको छ । गहना व्यवसायीका लागि महत्त्वपूर्ण मानिने धनतेरसले व्यवसायीमा आशा जगाइदिएको छ ।‘धनतेरसका लागि सानो सिक्का भए पनि किन्ने र लक्ष्मीपूजाको दिन त्यसको पूजा गर्ने चलन छ । गहनाको बढी कारोबार हुने दिन धनतेरस नै हो । गत वर्ष कोभिडले चहलपहल थिएन,’ जेजे ज्वलर्सका सञ्चालक पवनकुमार समानीले भने, ‘यसपालि कोभिड संक्रमण कम भएको छ । सुनको मूल्यले पनि साथ दिएको छ । व्यापार बढ्नेमा आशावादी छौं ।’ गत वर्षको कात्तिकमा प्रतितोला सुनको मूल्य ९५ हजारदेखि ९८ हजार २ सय रुपैयाँसम्म रहेको नेपाल सुनचाँदी व्यवसायी महासंघको तथ्यांक छ । यसपालि कात्तिक १५ को मूल्य प्रतितोला ९१ हजार ८ सय रुपैयाँ छ । तोलामै ५ हजार रुपैयाँ फरक पर्दा ग्राहकलाई पनि राहत भएको छ । ‘गत वर्षको तुलनामा यसपालि सुनको मूल्य धेरै सस्तो छ,’ समानीले भने, ‘त्यही भएर चहलपहल बढेको हो ।’ ग्राहकलाई आकर्षित गर्न समानीले लक्ष्मी, गणेशका सुनका मूर्ति र स्टोन राखेको सुनको तिलहरी १० हजार रुपैयाँमै उपलब्ध गराएका छन् । नेपालमा करिब १५ वर्षयता धनतेरस मनाउने क्रम बढेको महासंघका अध्यक्ष माणिकरत्न शाक्यको भनाइ छ । भाइ वज्राचार्य एन्ड सन्सका सञ्चालक किरनभाइ वज्राचार्यले पनि पछिल्लो समय सबै समुदायले धनतेरस मनाउने गरेको बताए । व्यवसायीका अनुसार धनतेरसका दिन कारोबार अन्य समयको तुलनामा झन्डै दोब्बर बढ्छ । सर्वसाधारणले आफ्नो क्षमताअनुसार सुनचाँदीका गहना, मूर्ति, सिक्कालगायत खरिद गर्छन् । सुनचाँदीका गरगहना सिक्का खरिद गर्न नसक्नेले तामाका सामान किनेर भए पनि पूजा गर्ने चलन छ । यसरी धनतेरसको दिनमा खरिद गर्दा लक्ष्मीको बास हुने, घरपरिवारमा शुभफल प्राप्त हुने मान्यता छ, जसकारण धनतेरसका दिनमा पसलहरूमा भीड बढ्ने गरेको वज्राचार्यको भनाइ छ । व्यवसायीका अनुसार सुनभन्दा चाँदीका सिक्काको बिक्री बढी हुन्छ । सुनचाँदीका गहना र सिक्का किन्नेको भीड बिहानदेखि बेलुकैसम्म हुन्छ । ‘लक्ष्मी, कुबेर, गणेशको मूर्ति, दियो, ५ देखि सय ग्रामका सिक्का, आरती, करुवाको माग धेरै हुन्छ,’ वज्राचार्यले भने । धनतेरसकै लागि ग्राहकले एक साताअघिदेखि नै सामान अर्डर गरिरहेको काठमाडौं अर्नामेन्ट्सका सञ्चालक धर्मसुन्दर शाक्यले बताए । चाँदीका भाँडा, करुवा, प्लेटदेखि माना/पाथीसम्मका सामान मगाउने क्रम बढिरहेको उनको भनाइ छ । कलश, कचौरा, दियोलगायत सामग्रीको माग पनि उस्तै रहेको उनले बताए । महासंघका महासचिवसमेत रहेका शाक्यका अनुसार दुई दिन दिनमा झन्डै १० हजार किलो चाँदी बिक्री हुन्छ । सामान्य दिनमा सयदेखि तीन सय किलोले बजार धान्छ । यति बेला सुनको बिक्री पनि दैनिक ५० किलो पुग्ने उनले जनाए । ‘दैनिक कोटा २० किलो मात्रै हो । ग्राहकबाट फिर्ता आउने र मौज्दात सुनबाट अहिलेको माग धानिरहेका छौं,’ शाक्यले भने ।उपत्यका जस्तै जिल्लाको व्यापार पनि उत्साहजनक छ । दाङस्थित सिमरन टेडर्सका सञ्चालक सुदीप श्रेष्ठले मूल्य घटेर बिक्री राम्रो भएको बताए । अन्य समयको तुलनामा ४० प्रतिशत कारोबार बढेको उनको भनाइ छ । यही बेला रेडिमेड गहना किन्नेहरू पनि उत्तिकै हुन्छन् । व्यवसायीका अनुसार ग्राहकले सिक्का, पूजाथाली, पञ्चपात्रोलगायत सामान पनि किन्ने गरेका छन् ।