लमजुङ — आइतबारदेखिको बेमौसमी वर्षाका कारण चक्रीय अन्नपूर्ण पदमार्ग घुम्न आएका पर्यटक प्रभावित बनेका छन् । केही पर्यटक गन्तव्यमा नपुगी फर्किन बाध्य भएका छन् । संसारकै अग्लो स्थानमा रहेको तिलिचो ताल (४,९१९ मिटर) तथा थोराङ्ला भञ्ज्याङ (५,४१६ मिटर), हिमलुङ हिमाल बेसक्याम्प (४,९०० मिटर) लगायत क्षेत्रमा हिमपात भएपछि पर्यटक गन्तव्यमा पुग्न नसकेका हुन् ।तिलिचो बेसक्याम्पसम्म पुगे पनि मौसममा खराबी आएको र हिमपात भएको भन्दै केही स्वदेशी पर्यटकसमेत फर्किएका छन् । हिमलुङ हिमाल आरोहणका लागि पुगेका एक विदेशी आरोहीसमेत हेलिकोप्टरमार्फत फर्किएको बताइएको छ ।मनाङ ङिस्याङ गाउँपालिका–९ खाङसारका कर्माढन्डु गुरुङले तिलिचो क्षेत्रमा हिमपात भएको बताए । ‘हिमपातपछि केही नेपाली पर्यटक बेसक्याम्पबाट फर्किएका छन् । केही भने मौसम सफा हुने आसमा बेसक्याम्प गएका छन्,’ उनले भने । तिलिचो पुग्न बुधबार मात्रै करिब ७० जना नेपाली बेसक्याम्पतर्फ गएका थिए । तर केही दिनयता कोही पनि त्यहाँ पुग्न नसकेको उनको भनाइ छ ।हिमलुङ हिमाल (७,१२६ मिटर) चढ्न गएका आरोही र पर्यटक पनि बेसक्याम्पमै रोकिएका नार्पाभूमि गाउँपालिकाको फू गाउँका लाक्पा सोनाम शेर्पाले बताए । फू गाउँसहित माथिल्लो क्षेत्रमा हिमपात भइरहेको छ । ‘बेसक्याम्पमा ६०/७० जना जति छन् होला । हिमलुङ जानलाई १६ पर्यटक बुधबार आएका र च्याखुतिर ११ जना रहेको खबर छ,’ उनले भने ।अन्नपूर्ण संरक्षण क्षेत्र आयोजना (एक्याप) इलाका संरक्षण कार्यालयका अनुसार पछिल्लो १ सातामा डेढ सय विदेशी पर्यटक चक्रीय अन्नपूर्ण पदमार्ग आएका छन् । तर मौसममा आएको खराबीसँगै उच्च क्षेत्रमा हिमपात भएपछि उनीहरू थोराङ्ला पास हुँदै मुस्ताङ जान सकेका छैनन् । एक्यापको धारापानीस्थित पर्यटक जाँच केन्द्रका पर्यटन सहायक क्षेत्र गुरुङले गत बिहीबार ८, शुक्रबार १०, शनिबार १५, आइतबार ३४, सोमबार २०, मंगलबार ४५ र बुधबार १८ जना पर्यटक आएको जानकारी दिए । उनका अनुसार अक्टोबरका २० दिनमा यहाँ आउने पर्यटकको संख्या ३ सय ९६ जना छ । गोरखाबाट मनास्लु पदमार्गको लार्के पास हुँदै धारापानीबाट ८८ जना पर्यटक फर्किएका छन् ।एक्याप मनाङका कार्यालय प्रमुख लेखनाथ गौतमले ४ हजार ५ सय मिटरभन्दा माथिल्लो क्षेत्रमा हिउँ परिरहेको जानकारी दिए । ‘केही दिनयता मौसम प्रतिकूल छ । यो समय नहिँड्न र यथास्थानमै सुरक्षित रहन पर्यटकलाई आग्रह गरेका छौं,’ उनले भने, ‘दसैंतिहारको बीचमा धेरै नेपाली मनाङमा छन् । बाटोका कारण रोकिएका छन् । २ सय जनाजति विदेशी हुन सक्छन् । त्यति नै संख्यामा नेपाली हुन सक्छन् ।’ उनीहरू गन्तव्यमा पुग्न नसके पनि सुरक्षित रहेको उनको भनाइ छ ।हालसम्म अप्ठेरो परेको भनेर कुनै पनि पर्यटकबाट गुनासो र आग्रह नआएको प्रमुख जिल्ला अधिकारी रवीन्द्रप्रसाद आचार्यले बताए । ‘गन्तव्यमा पुग्न नसकेका पर्यटकलाई पारिवारिक वातावरणमा राख्न होटल व्यवसायीलाई आग्रह गरेका छौं । समन्वय गरिदिन जनप्रतिनिधिलाई पनि भनेका छौं,’ उनले भने, ‘अहिलेसम्म पर्यटकको कुनै गुनासो आएको छैन ।’ उनका अनुसार माथिल्लो क्षेत्रमा हिमपात छ । पानी परिरहेकै छ । चामेबाट तल्लो क्षेत्रमा पहिरो छ । नार्पाभूमितर्फ जाने बाटो, कोतोबाट मेता जाने बाटोमा पनि पहिरो गएको छ । खाङसारदेखि चामेतर्फ भ्राताङसम्मको सडक खुला रहेकाले आवतजावत भइरहेको छ । खराब मौसमका कारण विमान चार्टर गरी आउने भनिएको विदेशी फिल्म टोली काठमाडौंमै रोकिएको र बेंसीसहरबाट पनि हेलिकप्टर आउन नसकेको उनले जनाए ।