काठमाडौँ — सेयर बजारमा घट्ने क्रम आइतबार पनि जारी रह्यो । अघिल्लो कारोबार दिन करिब साढे ३२ अंक घटेर बन्द भएको नेप्से आइतबार करिब ५६ अंकले कमी आएको छ । यो गिरावटसँगै सेयर कारोबार मापक नेप्से परिसूचक २ हजार ५ सय ७७.५० विन्दुमा बन्द भएको छ । अघिल्लो कारोबार दिनको तुलनामा यो २.१२ प्रतिशत कम हो । राष्ट्र बैंकले मौद्रिक नीति जारी गरे (भदौ पहिलो साता) यता धेरैजसो दिन सेयर बजार घटिरहेको छ । मौद्रिक नीतिमार्फत राष्ट्र बैंकले सेयर कर्जामा सीमा लगाएपछि बजार प्रभावित भएको रूपमा विश्लेषण गरिएको छ । राष्ट्र बैंकले मौद्रिक नीतिमार्फत एक वित्तीय संस्थाबाट बढीमा ४ करोड र सबै बैंक तथा वित्तीय संस्थाबाट बढीमा १२ करोड रुपैयाँभन्दा सेयर कर्जा लिन नपाइने व्यवस्था गरेको छ । यही व्यवस्थाका कारण सेयर बजार बढ्न नसकेको लगानीकर्ताको आरोप छ । उक्त दिन करिब ५२ हजार ३ सय कारोबारबाट २ सय ३२ कम्पनीका ८९ लाख ४८ हजार ९ सय ३७ कित्ता सेयर किनबेच भए । ती किनबेचमा ४ अर्ब ११ करोड ३८ लाख रुपैयाँ बराबरको सेयर कारोबार भएको छ । अघिल्लो कारोबार दिनको तुलनामा यो बढी हो । गत बिहीबार सेयर बजारमा ३ अर्ब ७० करोड रुपैयाँ बराबरको सेयर कारोबार भएको थियो । केही दिनयता परिसूचकसँगै कारोबार रकममा पनि कमी आएको छ । नेप्से घटेपछि सेयर बजारको आकार (कुल बजार पुँजीकरण) पनि घटेर ३६ खर्ब ८ अर्ब रुपैयाँ कायम भएको छ । अघिल्लो दिनको तुलनामा यो करिब ८० अर्ब रुपैयाँले कम हो । गत बिहीबार कुल बजार पुँजीकरण ३६ खर्ब ६७ अर्ब रुपैयाँ थियो । सोही दिन नेप्सेको वर्गीकरणमा क वर्गका कम्पनीको सेयर कारोबार मापक सेन्सेटिभ परिसूचक २.२३ प्रतिशत र व्यापारमा रहेका सबै कम्पनीको सेयर कारोबार मापक फ्लोट परिसूचक २.१ प्रतिशतले घट्यो ।आइतबार कारोबारमा आएकामध्ये सबै उपसमूहको परिसूचक घटेपछि समग्र नेप्सेमा दबाब परेको हो । तीमध्ये वित्त कम्पनी उपसमूहको परिसूचक सबैभन्दा बढी ४.३३ प्रतिशतले घटेको छ । त्यसैगरी, बैंकिङ उपसमूहको परिसूचक १.५७, ब्यापारको १.८१, होटल एन्ड टुरिजमको ३.३३, विकास बैंकको २.९२, हाइड्रोपावरको ३.९६, निर्जीवन बिमाको १.६३, उत्पादन तथा प्रशोधनको १.७१ प्रतिशतले घटे ।