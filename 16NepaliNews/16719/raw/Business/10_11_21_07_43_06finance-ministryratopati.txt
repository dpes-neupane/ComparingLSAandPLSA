निक्षेप तथा कर्जा सुरक्षण कोषमा प्रमुख कार्यकारी अधिकृत (सीईओ) नियुक्तिका लागि सूचना निकाल्दा नै जालझेल गरेको अर्थ मन्त्रालयले त्यसलाई सच्याएको छ । कोषमा सीईओ नियुक्त गर्ने क्रममा पदपूर्ति छनौट समितिले गडबडी गरेको तथ्य रातोपाटीले सार्वजनिक गरेको थियो ।आज (कात्तिक १८ गते) गोरखापत्र दैनिकमा अर्थ मन्त्रालयले पदपूर्ति सम्बन्धी सूचनामा अन्यथा भएकाले सच्याइएको नयाँ सूचना निकालेको हो । सूचनामा अर्थले लेखेको छ, ‘निक्षेप  तथा कर्जा सुरक्षण कोषको प्रमुख कार्यकारी अधिकृतको नियुक्तिका लागि गठित छनोट तथा सिफारिस समितिको मिति २०७८/०७/११ को गोरखापत्रमा प्रकाशित पदपूर्ति सम्बन्धी सूचनाको सि.नं. १ (ख) मा निक्षेप तथा कर्जा सुरक्षण कोष ऐन, २०७३ को दफा ९ (ग) बमोजिम अयोग्य नरहेको हुनुपर्नेमा अन्यथा भएको र निवेदन दिने अन्तिम म्याद यो सूचना प्रकाशित प्रथम पटक प्रकाशित मितिले २१ दिन (२०७८/८/१ गते) भित्र हुनुपर्नेमा अन्यथा भएकाले यसैबमोजिम सच्याइएको व्यहोरा सम्बन्धित सबैलाई जानकारीका लागि यो सूचना प्रकाशित गरिएको छ ।’अर्थले सच्याएर निकालेको सूचना :मन्त्रालयले कात्तिक ११ गते जारी गरेको सूचनामा आवेदन अवधि १५ दिन र आवेदकको उमेरहद ३० वर्ष पूरा भई ६० वर्ष ननाघेको हुनुपर्ने मापदण्ड तोकेको थियो । अर्थले ‘निक्षेप तथा कर्जा सुरक्षण कोषको प्रमुख कार्यकारी अधिकृतको छनौट, सेवाको शर्त, पारिश्रमिक तथा अन्य सुविधासम्बन्धी नियमावली, २०७५’ विपरीत आवेदन अवधि र उमेरहद तोकेको थियो ।नियमावलीको उपनियम १ मा कोषका लागि सीईओ छनौट समितिले इच्छुक उम्मेदवारलाई २१ दिनभित्र निवेदन पेश गर्नेगरी सूचना प्रकाशन गर्नुपर्ने उल्लेख छ । यस्तै, निक्षेप तथा कर्जा सुरक्षण कोष ऐन, २०७३ दफा ९ (ग) मा ३० वर्ष उमेर नपुगेको र ६५ वर्ष उमेर पूरा भएको व्यक्ति कोषको सञ्चालक समिति सदस्य पदका लागि अयोग्य हुने उल्लेख छ । सीईओ कोष सञ्चालक समितिका सदस्यसचिव हुन्छन् अर्थात सीईओ पनि कोषका सञ्चालक नै हुन्छन् ।याे पनिनिक्षेप तथा कर्जा सुरक्षण कोषमा सीईओ नियुक्त गर्ने सूचनामै जालझेल ! यसरी ऐन र नियमावलीमै उमेरहद र आवेदन दिने सूचना अवधि स्पष्ट तोकिएपनि कोषको नियुक्ति प्रकृयामा अर्थले आवेदन निम्ति सूचना जारी गर्दादेखि नै गडबडी गर्न थालेको थियो । ६० वर्षभन्दा माथिका व्यक्तिले कोषको सीईओका लागि आवेदन नै दिन नपाउने स्थिति निम्त्याइएको र सीमित आवेदन लिएर चाहेको व्यक्तिलाई नियुक्ति दिन चलखेल भएको आरोप अर्थले खेपेको थियो । सूचना सच्याएपछि भने अब योग्यता आर्जेका ६५ वर्षसम्मका आवेदकले मंसिर २ गतेसम्म कोषको सीईओ पदमा आवेदन दिन पाउने भएका छन् ।कोषका निवर्तमान सीईओ विष्णुबाबु मिश्रको कार्यकाल असोज २६ गते सकिएपछि अर्थले नयाँ सीईओ छनौट प्रकृया अघि बढाएको हो । कोषमा सीईओ छनोट निम्ति गठित पदपूर्ति समितिका संयोजक राजस्व सचिव कृष्णहरि पुष्कर हुन् भने अर्थ मन्त्रालयको वित्तीय क्षेत्र व्यवस्थापन तथा संस्थान समन्वय महाशाखाका प्रमुख (सहसचिव) रमेशकुमार केसी र नेपाल राष्ट्र बैंकको जनशक्ति व्यवस्थापन विभागका कार्यकारी निर्देशक तुलसीप्रसाद घिमिरे सदस्य हुन् ।विवादित पृष्ठभूमिका निवर्तमान सीईओ मिश्रले फेरि आफू नै सीईओ बन्ने निश्चित भएकाले आफूविरुद्ध नलाग्न कोषको कार्यालयमै पुगेर धम्क्याउने गरेको कर्मचारीहरूले बताएका छन् । मिश्रले विराटनगर, जनकपुर, चितवन, पोखरा, बुटवल, सुर्खेत र धनगढीमा कोषको कार्यालय बनाउन जग्गा खरिद र भवन निर्माण गर्दा आर्थिक अपचलन गरेको अभियोगमा मिश्रविरुद्ध अख्तियार दुरुपयोग अनुसन्धान आयोगमा उजुरीसमेत परेको थियो ।अर्थले यसअघि मिश्रकै योग्यता पुग्नेगरी सूचना निकालेको र फेरि कोषमा अपारदर्शीता बढाउन खोजेको स्रोतहरूले बताएका थिए । कांग्रेसनिकट मिश्रले पुनः कोष सीईओमा दोहोरिन आवेदन दिने भएको उनी निकटस्थहरूले जानकारी दिएका छन् ।बैंक तथा वित्तीय संस्थामा रहेको निक्षेप तथा कर्जा संरक्षण गरी सर्वसाधारणको आर्थिक हित संरक्षण गर्नु कोषको जिम्मेवारी हो ।