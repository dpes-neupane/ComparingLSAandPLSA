काठमाडौँ — अधिकांश वाणिज्य बैंकले बचत तथा मुद्दती खातामा दिने ब्याजदर बढाएका छन् । लामो अवधिका लागि स्रोत सुनिश्चित गर्न मुद्दतीमा ११ प्रतिशतभन्दा बढी ब्याजदर दिने घोषणा बैंकहरुले गरेका छन् । आजदेखि लागू हुनेगरी बचत तथा मुद्दती खातामा ब्याजदर बढेको सूचना बैंकहरुले सार्वजनिक गरेका छन् । लगानीयोग्य रकमको अभावपछि बैंकहरुले निक्षेपमा ब्याजदर बढाएका हुन्। पछिल्ला साता कर्जा प्रवाह निक्षेपभन्दा उच्च दरले बढेको छ, जसले गर्दा लगानीयोग्य रकमको अभाव देखिएको छ । असोजको सुरुआती तीन सातामा वाणिज्य बैंकहरुमा ८४ अर्ब निक्षेप थपिँदा १ खर्ब ११ अर्ब कर्जा प्रवाह भएको नेपाल बैंकर्स एसोसिएसनको तथ्यांक छ । असोज २२ गतेसम्म आउँदा वाणिज्य बैंकहरुको कुल निक्षेप ४२ खर्ब ५५ अर्ब पुगेको छ भने कुल कर्जा ३९ खर्ब ८३ अर्ब पुगेको छ ।कोरोनाको असर न्यून हुँदै गएकाले कर्जाको माग अझै बढ्ने अनुमानपछि बैंकहरुले स्रोत जुटाउन निक्षेपमा ब्याजदर बढाएका हुन् । एनआइसी एसिया बैंकले व्यक्तिगत मुद्दतीमा सबैभन्दा धेरै ११.१० प्रतिशत ब्याज तोकेको छ। सुपर चमत्कारिक मासिक निक्षेप खातामा बैंकले ११.१० प्रतिशत ब्याजदर तोकेको छ । त्यस्तै १ देखि १० वर्षसम्मका लागि सर्वश्रेष्ठ मुद्दती खातामा बैंकले त्यति नै ब्याजदर तोकेको छ ।सिभिल बैंकले व्यक्तिगत मुद्दतीमा १ वर्ष बढी अवधिका लागि १०.११ प्रतिशत ब्याजदर तोकेको छ । एनएमबिले ३ महिनाभन्दा बढी अवधिका लागि व्यक्तिगत मुद्दतीमा ९.५७ प्रतिशत ब्याजदर तोकेको छ । कुमारीले ६ महिनाभन्दा बढी अवधिको लागि व्यक्तिगत मुद्दतीमा ९.८ प्रतिशत ब्याजदर दिनेछ। सिद्धार्थले ३ महिना बढी अवधिको लागि १०.३ प्रतिशत तोकेको छ । 