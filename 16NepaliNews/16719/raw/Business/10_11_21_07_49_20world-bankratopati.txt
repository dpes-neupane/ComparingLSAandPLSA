अर्थमन्त्री जनार्दन शर्मा ‘प्रभाकर’ ले प्रदूषक मुलुकहरूबाट प्राप्त हुनुपर्ने क्षतिपूर्ति रकम नपाएको भन्दै विश्व बैंकका अधिकारीहरूसँग गुनासो गरेका छन् । विश्व बैंक सहयोगमा नेपालमा सञ्चालित विकास परियोजनाहरू र जलवायु परिवर्तनबाट परेको असरबारे बुधबार भएको भर्चुअल छलफलमा अर्थमन्त्रीले यस्तो गुनासो गरेका हुन् । जलवायु परिवर्तनबाट अति प्रभावित विकासशील मुलुकहरूले क्षतिपूर्ति वापत वार्षिक १०० अर्ब डलर पाउनेबारे भएको कोपनहेगन निर्णय समेत लागू नभएको र जलवायु परिवर्तनको असर रोकथाम तथा न्यूनिकरणका लागि स्थापना गरिएका कोषहरूमा नेपालको पर्याप्त पहुँच नरहेको अर्थमन्त्री शर्माले बताए ।यसबारे ध्यानाकर्षण गराउँदै उनले जारी कोप २६ मा यस विषयमा विश्व बैंकले आवाज उठाइदेओस् भन्ने नेपालले चाहेको उल्लेख गरे । साथै, जलवायु परिवर्तनका असरविरुद्ध जुध्न अन्तर्राष्ट्रिय समुदायबाट नेपाललाई आवश्यक सहयोग प्राप्त हुने अपेक्षा पनि उनले राखे ।जलवायु परिवर्तनबाट नेपालले ठूलो जोखिम मोलिरहेको उल्लेख गर्दै मन्त्री शर्माले यतिबेला सरकार बेमौसमी वर्षाले पुर्याएको क्षतिको आँकलन गर्ने, जनताको जीवनरक्षा गर्ने, खाद्यान्न आपूर्ति गर्ने र क्षतिग्रस्त पूर्वाधार पुनःनिर्माण गर्ने लगायतका विषयमा गम्भीरतासाथ काममा जुटिरहेको जानकारी दिए । शर्माले विश्व बैंकको सहयोगमा सञ्चालन हुने उर्जा तथा अन्य पूर्वाधार परियोजना कार्यान्वयनको गति बढाउन सरकारले तदारुकताका साथ काम गर्ने प्रतिवद्धता पनि व्यक्त गरे ।भर्चुअल बैठकमा दक्षिण एसियाका लागि विश्व बैंकका उपाध्यक्ष हार्टविग सेफरले भने प्राप्त सहयोग तथा सुविधाहरु पूरा उपयोग गर्न नेपालले कार्यान्वयनमा तदारुकता देखाउनुपर्ने बताए । जलवायु परिवर्तन सम्बन्धी संयुक्त राष्ट्रसंघीय सम्मेलन (कोप २६) मा जलवायु परिवर्तन सम्बन्धी नेपालको चासोलाई महत्वका साथ प्रस्तुत गर्न आफूहरू सकारात्मक रहेको पनि उनले प्रतिवद्धता व्यक्त गरे ।बैठकमा अर्थसचिव मधुकुमार मरासिनीले विश्व बैंक नेपालको विश्वसनीय साझेदार भएकोले विगतमा झैं सहयोग नियमित हुने अपेक्षा व्यक्त गरे । विश्व बैंकले ऊर्जा र शैक्षिक क्षेत्र लगायतमा गरिरहेको सहयोगप्रति आभार प्रकट गर्दै उनले परियोजना कार्यान्वयन निम्ति सरोकारवाला मन्त्रालयसँग समन्वय गर्ने, अप्ठेराहरु केही देखिएमा तिनलाई फुकाउने कार्यमा सरकारले सक्रिय भूमिका निर्वाह गर्ने प्रतिवद्धता व्यक्त गरे ।#janardan sharma