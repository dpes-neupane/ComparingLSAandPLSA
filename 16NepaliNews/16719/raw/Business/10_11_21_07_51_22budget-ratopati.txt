वर्तमान सरकारले बजेट कार्यान्वयनमा उदासीनता देखाएको छ । बजेट खर्चमा सरकारले कछुवा गति देखाउँदा नागरिकले तिरेको कर संघीय सञ्चित कोषमा थुप्रिएको छ । बजारमा लगानीयोग्य रकम (तरलता) अभाव हुँदा नागरिकले बैंक तथा वित्तीय संस्थाबाट ऋण लिन पाएका छैनन् । बजेट नै खर्च नभएपछि विकासका काम स्वतः अलपत्र छन् ।   पूर्ववर्ती सरकारले अध्यादेशमार्फत ल्याएको बजेट अस्वीकार गर्दै प्रधानमन्त्री शेरबहादुर देउवाको क्याबिनेटका अर्थमन्त्री जनार्दन शर्मा ‘प्रभाकर’ ले गत भदौ २५ गते प्रतिनिधिसभामा प्रतिस्थापन विधेयक पेश गरेका थिए । केपी ओली नेतृत्वको अघिल्लो सरकारले अध्यादेशमार्फत १६ खर्ब ४७ अर्ब ५७ करोड रुपैयाँ बराबर बजेट घोषणा गरेको थियो । सो बजेटको आकार १४ अर्ब ७४ करोड रुपैयाँले घटाउँदै वर्तमान अर्थमन्त्री जनार्दन शर्माले १६ खर्ब ३२ अर्ब ८३ करोड रुपैयाँको बजेट प्रतिस्थापन विधेयक अघि सारेका थिए । संसदीय रस्साकस्सीबीच दुवै सदनले पारित गरेपछि असोज ७ गते बेलुकी राष्ट्रपतिले नयाँ बजेट प्रमाणीकरण गरेकी थिइन् । तर, सो बीचमा नेपालले एक साता लामो सरकारी खर्च विहीनता (गभर्मेन्ट सटडाउन) भोग्नुपर्‍यो ।खर्च अवस्था निराशाजनकआर्थिक वर्षको पहिलो त्रैमास अर्थात तीन महिना बितिसक्दा बजेट खर्च अवस्था निराशाजक छ । आज (कात्तिक ७ गते) बजेट कार्यान्वयन शुरू भएको ९७ दिन बितिसकेको छ । एक वर्ष अर्थात ३६५ दिनभित्र कूल बजेट १६ खर्ब ३२ अर्ब ८३ करोड रुपैयाँ शतप्रतिशत खर्च हुन सरकारले प्रत्येक दिन कम्तिमा ४ अर्ब ४७ करोड ३५ लाख ६ हजार ८४९ रुपैयाँ ३० पैसा खर्चनुपर्छ । ९७ दिनमा सरकारले जम्माजम्मी २ खर्ब ३७ अर्ब ९० करोड ६१ लाख रुपैयाँमात्र खर्च गर्न सकेको छ । यस हिसाबले प्रतिदिन २ अर्ब ४५ करोड २६ लाख ४० हजार २०६ रुपैयाँ मात्र खर्च भएको देखिन्छ । सरकारले औषतमा दैनिक २ अर्ब २० करोड ८ लाख ६६ हजार ४३ रुपैयाँ खर्चनै सकेको छैन । चालु खर्च करिब १८ प्रतिशतजति गरेपनि पूँजीगत खर्च ३ प्रतिशत हाराहारीमै छ । सरकारले चालुतर्फ ६ खर्ब ७७ अर्ब र पूँजीगततर्फ ३ खर्ब ७८ अर्ब रुपैयाँ विनियोजन गरेको छ । अहिलेसम्म सरकारले पूँजीगततर्फ जम्मा १५ अर्ब १५ करोड ३५ लाख रुपैयाँमात्रै खर्चन सकेको हो ।पछिल्ला तीन वर्ष नै सरकार कूल बजेट र विकास निम्ति विनियोजित पूँजीगत खर्च गर्न विफल छ । आर्थिक वर्ष २०७५÷७६ मा ७७ प्रतिशत पुँजीगत खर्च गर्न सकेको सरकारले २०७÷६७७ मा ५९ प्रतिशत मात्रै खर्चन सक्यो । गत आर्थिक वर्ष २०७७÷७८ मा पनि यो प्रकृतिको खर्च ६५ प्रतिशत हाराहारीमै सीमित भएको थियो । यो आर्थिक वर्षको पहिलो तीन महिनाको खर्च स्थितिले सरकार बजेट कार्यान्वयनमा विफल हुने बाटोमै घिस्रिरहेको देखिन्छ ।   जनताको पैसा राज्यकोषमा थुप्रिँदैजनताले विकास गर्न कर तिरेको रकम भने संघीय सञ्चित कोषमै थुप्रिएको छ । सरकारले चालु आर्थिक वर्षका लागि अनुमान गरिएको खर्च व्यहोर्ने स्रोतमध्ये राजस्वबाट १० खर्ब ५० अर्ब ८२ करोड रुपैयाँ जुटाउने लक्ष्य राखेको छ । हालसम्म सरकारले २ खर्ब ६३ अर्ब ३६ करोड ४७ लाख रुपैयाँ राजस्व उठाइसकेको छ । यो रकम कूल राजस्व लक्ष्यको २५ प्रतिशत हो । राजस्वसहित सरकारले २ खर्ब ८८ अर्ब ३९ करोड ७२ लाख रुपैयाँ संकलन गरिसकेको छ ।बजेट खर्च नगर्दा यस्ता समस्यासरकारले तोकिएअनुसार बजेट खर्च नगर्दा समग्र अर्थतन्त्रदेखि जनजीवनसम्म प्रभावित हुने अर्थविद् डा. शंकर शर्मा बताउँछन् । सरकारले खर्च गर्न नसकेकै कारण अहिले तरलता अभावको समस्या देखिएको उनको भनाइ छ । बजेट तयार गर्दादेखि नै सरकारले कार्यान्वयन पक्षमा ध्यान दिनुपर्नेमा पछिल्ला वर्ष कार्यान्वयनमा सरकार झनै चुकिरहेको विश्लेषण शर्माले सुनाए । ‘४० देखि ५० प्रतिशत आयोजनालाई प्राथमिकता प्राप्त सूचीमा राखेर काम अघि बढाउनुपर्नेमा हचुवाको भरमा यस्तो सूचीमा ९० प्रतिशतसम्म आयोजना राखिएकाले पनि समस्या भएको छ,’ शर्माले रातोपाटीसँग कुरा गर्दै भने ।उनका अनुसार सरकारले राजस्वमात्रै उठाउने र खर्च नबढाउने गर्दा ढुकुटीको रकम जनतासम्म पुग्दैन । आयोजनाहरूमा खर्च गर्न नसक्दा रोजगारी सृजना हुँदैन । बजार पनि चलायमान हुँदैन ।अब सरकारले के गर्ने ?‘जनतालाई सुविधा दिन र देश विकास गर्न अघि बढाइएका विकास परियोजना कार्यान्वयनमा ढिलाइ, विकासका काममा गरिएको लगानीको प्रतिफल कम या ऋणात्मक हुनेदेखि सरकारको विश्वसनीयतामा प्रश्नचिन्ह उब्जिन्छ,’ डा. शर्माले थपे, ‘खर्च बढाउनेतर्फ सरकार गम्भीरतापूर्वक लाग्नुपर्छ । बजेटबाट जनताले प्रतिफल पाउन समयमै खर्च गर्नैपर्छ ।’सरकारले विकास आयोजनाको काम अब दुई सिफ्टमा गराउनेगरी लिएको निर्णय सकारात्मक रहेको र अबदेखि विस्तृत तयारी गरेर मात्र आयोजना कार्यान्वयन गर्नुपर्ने, अर्थ मन्त्रालय र प्रधानमन्त्री तथा मन्त्रिपरिषदको कार्यालयले नियमित अनुगमन गर्नुपर्ने तथा आयोजनाको प्राथमिकता निर्धारणमा ध्यान दिन पनि शर्माको सुझाव छ ।पूर्व तयारी सम्पन्न भएका आयोजनामात्रै कार्यान्वयनमा लैजाने, आयोजना प्रमुखको सरुवा नगर्ने, आयोजना कार्यान्वयन समय तालिका पालना गर्ने र तयारी नभएका आयोजनालाई कार्यान्वयनमा लैजानै नहुने डा. शर्माले बताउँछन् ।  