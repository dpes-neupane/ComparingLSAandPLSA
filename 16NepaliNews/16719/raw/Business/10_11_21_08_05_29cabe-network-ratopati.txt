केबल टेलिभिजन व्यवसायी महासंघले नेपालमा अनुमति नै नलिई कार्यक्रम प्रसारण भइरहेको बताएको छ । महासंघले इन्टरनेट, ओटीटी एप्स, वेभ ब्राउजिङ, आईपीटीभी लगायतले अनुमति नै नलिई टेलिभिजन कार्यक्रम सञ्चालन गरिरहेको आरोप लगाएको हो ।राष्ट्रिय प्रसारण ऐन, २०५९ तथा राष्ट्रिय प्रसारण नियमावली, २०५२ अनुसार प्रसारणको अनुमति नलिई कार्यक्रम प्रसारण गर्न पाइँदैन । तर, ती कम्पनीहरुले प्रसारणको अनुमति नै नलिई कार्यक्रम प्रसारण गरिहेको बिहीबार राजधानीमा पत्रकार सम्मेलन गरी महासंघले बताएको हो । यस्तै, विज्ञापन ऐन (नियमन गर्ने), २०७६ लगायत प्रसारण सम्बन्धी कानूनको परिपालना नभएको पाइएको पनि महासंघले बताएको छ । कानून उल्लंघन गरेर गैरकानूनी प्रसारण हुँदा केबल टेलिभिजन व्यवसाय संकटमा परेको र बन्द हुने स्थिती आइपुगेको व्यवसायीले बताएका छन् ।त्यसैले, गैरकानूनी ढंगबाट चलेको प्रसारणलाई आवश्यक कारबाही गरेर केबल व्यवसाय बन्द हुनबाट रोक्न महासंघले माग गरेको छ । यस्तै, केबल व्यवसाय नै धरासायी बनाउने नियत राखी नेपाल विद्युत प्राधिकरणले पोल भाडा बढाएकाले उक्त निर्णय फिर्ता गर्नुपर्ने समेत महासंघको माग छ । केबल व्यवसायीको राष्ट्रिय भेला काठमाडौं घोषणापत्र जारी गर्दै बिहीबार सम्पन्न भएको छ ।   