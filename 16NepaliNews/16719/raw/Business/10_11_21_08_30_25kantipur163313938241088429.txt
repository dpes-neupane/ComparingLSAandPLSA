रुकुम पश्चिम — चौरजहारी नगरपालिकाले किसानलाई पेन्सन दिने तयारी थालेको छ । निवेदन संकलन गरी छनोटमा परेका किसानले मासिक एक हजार रुपैयाँ पेन्सन पाउनेछन् । गत आर्थिक वर्षमा नगरपालिकाले गरेको निर्णय चालु आर्थिक वर्षबाट कार्यान्वयनमा आउने भएको हो । त्यसका लागि कार्यविधिसमेत बनाइसकिएको कृषि शाखाका प्रमुख विमल खड्काले बताए । किसान पेन्सनका लागि चालु आर्थिक वर्षको पहिलो चरणमा ५ लाख रुपैयाँ विनियोजन गरिएको छ ।‘निवेदन आउन सुरु भइसकेको छ,’ खड्काले भने, ‘विभिन्न खेती, कृषि बाली र पशुपालनमा लागेका किसानलाई पेन्सन दिने योजना बनाएका छौं ।’ त्यसका लागि व्यक्तिगत वा भाडाको जग्गामा कम्तीमा ३ रोपनी व्यावसायिक तरकारी खेती, पुष्प खेती वा नर्सरी स्थापना गरेको हुनुपर्नेछ । खाद्यान्न तथा तरकारीको बीउ उत्पादन गर्ने किसानले ५ रोपनी जग्गामा खेती गरेको हुनुपर्ने मापदण्ड तोकिएको छ ।यस्तै, ५ रोपनीमै आँप, लिची, केरालगायतका फलफूल खेती गरिरहेका किसान पनि पेन्सनका लागि योग्य मानिनेछन् । २५ माउ भेडा वा बाख्रा पालेका, कम्तीमा ३ वटा दूध दिने भैंसी वा उन्नत जातका गाई पालेका किसानले पनि पेन्सनका लागि निवेदन दिन सक्ने नगरपालिकाले जनाएको छ । ५ सय लेयर्स वा ब्रोइलर, १ सय लोकल कुखरा, कालिज, टर्की वा २ सय ५० बट्टाई पालेका किसानलाई पनि पेन्सनका लागि योग्य मानिएको छ ।निरन्तर ५ वर्षदेखि व्यावसायिक कृषिमा संलग्न किसान पेन्सनमा छनोट हुने नगर प्रमुख विशाल शर्माले बताए । यसका लागि चौरजहारीको स्थायी बासिन्दा भने हुनुपर्नेछ । ‘व्यावसायिक कृषिमा लागेका किसानलाई सधैंभरि पेन्सनको परिकल्पना गरेर कार्यक्रम अघि बढाइएको हो,’ उनले भने, ‘पेन्सनबापतको रकम हरेक चौमासिकमा किसानको खातामा जम्मा गरिनेछ ।’ पेन्सन जम्मा हुनुअघि व्यवसाय निरन्तर गरे/नगरेको अनुगमन गरिने उनले जानकारी दिए । व्यवसाय छाडेको खण्डमा भने पेन्सन रोक्का गरिनेछ । ‘पहिलोपटक यसलाई पाइलटिङका रूपमा लागू गरिएको हो,’ प्रमुख शर्माले भने, ‘आगामी वर्षमा पनि कार्यक्रमले निरन्तरता पाउनेछ ।’ रुकुम पश्चिमको चौरजहारी नगरपालिका–१० मा तरकारीको बीउ उत्पादनका लागि गरिएको खेती । तस्बिर : हरि/कान्तिपुर