काठमाडौँ — दसैंमा खाद्यवस्तुको भाउ अचाक्ली बढ्यो । दसैंलगत्तै तिहारको मुखमा पनि भाउ अकासिएको छ । तिहारमा खपत हुने विद्युतीय झलर, चिनी, तेल, काजु, किसमिस, ओखरलगायत वस्तुको मूल्य अति बढेको छ । चाडबाडमा हुने अस्वाभाविक मूल्य वृद्धि यो पहिलो पटक भएको भने होइन ।चाडबाड आउनेबित्तिकै बजारभाउ तात्न थालिहाल्ने उपभोक्ता अधिकारकर्मी बताउँछन् । उत्पादक, आयातकर्ता मात्र होइन, होलसेलसँगै खुद्रामा मनोमानी मूल्य निर्धारण गर्ने गरिएको छ । तर नियामक निकाय भने यसको नियन्त्रणमा सक्रिय हुँदैनन् । कृत्रिम अभाव, कालोबजारी, मूल्य नियमन तथा गुणस्तर नियन्त्रणका सम्बन्धमा नियामक निकायबीच समन्वयसमेत हुँदैन । बजार नियमन तथा हस्तक्षेपका लागि दर्जनौं निकाय छन् । तर तिनको काम प्रभावकारी देखिएको छैन । ‘बजारमा हुने अनैतिक क्रियाकलाप, मूल्य वृद्धि नियन्त्रणलगायतका लागि धेरै निकाय छन्,’ वाणिज्य आपूर्ति तथा उपभोक्ता संरक्षण विभागका पूर्वमहानिर्देशक योगेन्द्र गौचनले भने, ‘तर विडम्बना, यी निकायबीच समन्वय हुँदैन, जसकारण बजारमा सुधार देखिएन ।’हाल उपभोक्ता हकहित तथा बजार नियमन गर्न वाणिज्य आपूर्ति तथा उपभोक्ता संरक्षण विभाग, खाद्य प्रविधि तथा गुण नियन्त्रण विभाग, गुणस्तर तथा नापतौल विभाग, कृषि विभाग र पशुसेवा विभाग छन् । यी निकायबाहेक जिल्ला प्रशासन कार्यालय, प्रदेश र स्थानीय तह पनि छन् । तर बजार सुधारका लागि उनीहरूबीच समन्वय छैन । कतिपय अन्तर्राष्ट्रिय बजारमा भइरहेको मूल्य वृद्धिले यहाँ पनि असर परेको गौचन बताउँछन् । केही वस्तुमा भएको मूल्य वृद्धि भन्सार दर घटाएर पनि नियन्त्रण गर्न सकिन्छ ।यसका लागि अर्थ मन्त्रालय र उद्योग वाणिज्य तथा आपूर्ति मन्त्रालयबीच छलफल हुन आवश्यक रहेको उनको भनाइ छ । ‘कतिपय वस्तुको मूल्य वृद्धि स्वाभाविक भए पनि त्यसका नाममा बढी मूल्य पनि बढाइन्छ,’ गौचनले भने, ‘यी सबका लागि नियामक निकाय चनाखो हुन जरुरी छ ।’ बजार मूल्यमा हस्तक्षेप गर्ने मुख्य दायित्व वाणिज्य, आपूर्ति तथा उपभोक्ता हित संरक्षण विभागको हो । विभागको नेतृत्वमा रहेका महानिर्देशक प्रकाश पौडेल असोज १३ मा सरुवा भएपछि विभाग निमित्तको भरमा छ । उद्योग, वाणिज्य तथा आपूर्ति मन्त्रालय पनि मन्त्रीविहीन छ । यी विविध कारणले गर्दा बजार अनुगमन र नियमन चुस्त छैन । ‘बजारमा आपूर्ति चुस्त बनाउने र अनुगमन गर्ने निकाय नै नेतृत्वविहीन हुँदा बजारमा सुधार हुँदैन,’ गौचनले भने । चाडबाड सुरु हुनेबित्तिकै बजारमा महँगी, कृत्रिम अभाव गराउने गरिएको उपभोक्ता अधिकार अनुसन्धान मञ्चका अध्यक्ष माधव तिमिल्सिनाले बताए । गृह मन्त्रालयसँग प्रहरी प्रशासन छ । उसले व्यवसायीले अभाव गरे/नगरेको, कालोबजारी भए/नभएको अनुसन्धान गर्न सक्छ,’ उनले भने, ‘तर यसमा गृह मन्त्रालय सक्रिय देखिएन ।’ सम्बन्धित जिल्ला प्रशासन कार्यालयले लेबलबिनाका सामान, मूल्य, गुणस्तरसम्बन्धी अनुगमन गर्न सक्छन् ।उद्योग, वाणिज्य तथा आपूर्ति मन्त्रालयले व्यवसायीले तोकेको मूल्य उचित भए/नभएको विषयमा नियमन गर्न मातहतका निकायलाई निर्देशन दिन सक्छ । नीति निर्माण गर्न सक्छ । प्रदेश सरकारअन्तर्गत उपभोक्ता हित संरक्षण निर्देशनालय छ । निर्देशनालयले पनि गर्न अनुगमन गर्न सक्छ । उसको यो दायित्व पनि हो । तर निर्देशनालयबाट अनुगमन हुँदैन । खाद्यवस्तुको गुणस्तर परीक्षण र अनुगमनको दायित्व पनि खाद्य प्रविधि तथा गुण नियन्त्रण विभागको हो । खाद्यले होटल, पानी, घिउ, तेल, मिठाई, मसला, दही, दूधलगायत क्षेत्रमा अनुगमन र नमुना परीक्षण गर्नुपर्छ । तर प्रभावकारी नभएको उपभोक्ताकर्मीहरू दाबी गर्छन् । खाद्यवस्तुबाहेक नापतौल, डन्डी, सिमेन्टलगायतको गुणस्तर र अनुगमन गर्ने दायित्व गुणस्तर तथा नापतौल विभागको हो । तर विभाग पनि सुस्त देखिएको जानकारहरूको भनाइ छ । माछा, मासु, पशुपन्छी, वधशालालगायतको अनुगमन पशु सेवा विभागले गर्नुपर्छ । उसले सम्बद्ध भेटेरिनरी कार्यालयसँग समन्वय गरेर अनुगमन गर्नुपर्ने हो । फलफूल, तरकारीलगायतको अनुगमन कृषि विभागले गर्ने हो । ‘बजारमा माग र आपूर्तिको बेमेल छ, महँगी चुलिएको चुलियै छ,’ तिमिल्सिनाले भने, ‘नियमन फितलो हुँदा बजार अराजक बन्दै गयो ।’उपभोक्ता हित संरक्षण मञ्चका अध्यक्ष ज्योति बानियाँले पनि उपभोक्ताको स्वच्छ बजार कायम गर्ने दायित्व स्थानीय, प्रदेश र संघीय सरकारबाटै हुनुपर्ने बताए । ‘तर विडम्बना ऐन जारी भए पनि ऐन चलाउने अधिकारी तोकिएन,’ उनले भने । संविधानले बजार अनुगमन र मूल्य नियन्त्रणको अधिकार प्रदेश र स्थानीय तहलाई पनि दिएको छ ।उपभोक्ता संरक्षण ऐन २०७५ अनुसार वाणिज्यले महानगरपालिकाहरूमा निरीक्षण अधिकृत पनि तोकेको छ । तर महानगरपालिकाबाट पनि अनुगमन हुँदैन । केही नगरपालिकाले देखावटी रूपमा अनुगमन गरे पनि प्रभावकारिता छैन । उपभोक्ता हित संरक्षण निर्देशनालयले पनि काम नगरेको बानियाँको दाबी छ । उपभोक्ता हकहित/अनुगमनका लागि छुट्टै विभाग नहुन्जेल सुधार हुन नसक्ने बानियाँले बताए । ‘सबै भूमिका एउटै विभागलाई दिँदा पनि समस्या भयो । अनुगमनका लागि छुट्टै निकाय आवश्यक भयो,’ उनले भने । बजार अनुगमनसम्बन्धी नीति बनाउने मन्त्रालयले हो । तर मन्त्रालयबाट उपभोक्ता हित संरक्षण नीति नै बनेन ।