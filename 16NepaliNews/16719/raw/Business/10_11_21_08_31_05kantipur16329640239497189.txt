काठमाडौँ — कोरोना बिमा भुक्तानी सम्बन्धमा बिमा समितिले बुधबार अर्थमन्त्री जनार्दन शर्मासँग छलफल गरेको छ । सरकारले पैसा नदिएको कारण करिब ६ महिनादेखि बिमितले भुक्तानी पाउन नसकिरहेको बेला समितिले अर्थमन्त्रीलाई भेटेर समस्याको गाँठो फुकाउन आग्रह गरेको हो ।भेटका क्रममा अर्थमन्त्री शर्मासँग कोरोना बिमाबापत सरकारले भुक्तानी गर्नुपर्ने रकम कसरी व्यवस्थापन गर्न सकिन्छ भन्ने विषयमा छलफल भएको बिमा समितिका अध्यक्ष सूर्यप्रसाद सिलवालले बताए ।‘हामीले तीन/चारवटा विकल्प दिएका छौं,’ उनले भने, ‘अर्थमन्त्री व्यस्त रहेकाले सबै विकल्पबारे छलफल हुन पाएन । अर्को भेटमा पुनः सम्भावित विकल्पबारे छलफल गर्छौं ।’ भेटका क्रममा अर्थमन्त्री शर्माले भुक्तानी गर्नुपर्ने रकम धेरै रहेकाले तत्काल नगदै भुक्तानी गर्न सक्ने सम्भावना नरहेको बताएका थिए । सोही कारण समस्या समाधानका अरू विकल्पबारेमा उनले छलफल गर्न चाहेको स्रोतले बताएको छ ।लामो समयसम्म पनि सरकारले पैसा नदिएपछि बिमा समितिले रकम भुक्तानीको विभिन्न विकल्पसहित अर्थमन्त्रीलाई भेट्न गएको हो । समितिले पेस गरेका विकल्पमा राष्ट्रिय बिमा संस्थान सरकारी स्वामित्वको भएकाले कोरोना बिमामा उक्त कम्पनीले भुक्तानी गर्नुपर्ने रकमबारे सरकारले केही निर्णय गर्न सक्ने, छलफलका आधारम बिमा समिति, बिमा कम्पनी र पुनर्बिमा कम्पनीले थप रकम व्यहोर्न सक्ने, अहिले कम्पनीले रकम भुक्तानी गर्ने र पछि सरकारले सो रकम कम्पनीले तिर्नुपर्ने करमा मिलान गरिदिनेलगायत छन् । उल्लेखित विकल्पबारे थप अध्ययन गरी अर्को छलफलमा ल्याउन अर्थमन्त्री शर्माले समितिलाई निर्देशन दिएका छन् ।हालसम्म कोरोना बिमाबापत १ लाख ४३ हजार ७ सय ४८ वटा दाबी परेको समितिको तथ्यांक छ । यी दाबीबापत कम्पनीहरूले १३ अर्ब ७१ करोड ४७ लाख ८० हजार २ सय ६६ रुपैयाँ भुक्तानी गर्नुपर्नेमा ४ अर्ब ७८ करोड ८१ लाख ७१ हजार रुपैयाँ भुक्तानी भइसकेको छ । यो औसतमा ४७ हजार ८ सय दाबीबापतको हो । यसका आधारमा अझै झन्डै १ लाख दाबीको भुक्तानी बाँकी छ । ती दाबीबापत कम्पनीले बिमितलाई करिब ९ अर्ब रुपैयाँ भुक्तानी दिन बाँकी रहेको बिमा समितिले बताएको छ । भुक्तानी गर्न बाँकी दाबीमध्ये धेरैजसो प्रतिव्यक्ति १ लाख रुपैयाँका छन् ।