काठमाडौं । ४२ औं अन्तर्राष्ट्रिय पर्यटन दिवसको अवसरमा एडभेञ्चर स्पोर्ट्सको तर्फबाट ‘द क्लिफ प्रालि’ सम्मानित भएको छ । सोमबार पर्यटन बोर्डमा आयोजित कार्यक्रममार्फत कम्पनीका क्लिफ प्रालिका तर्फबाट अध्यक्ष राजु कार्की र वर्ल्डवाइड एडभेञ्चर प्रालिका तर्फबाट अध्यक्ष केदार बहादुर थापा सम्मानित भएका हुन् ।प्रत्येक वर्ष संस्कृति, पर्यटन तथा नागरिक उड्यान मन्त्रालयले पर्यटन दिवसको अवसरमा पारेर पर्यटन क्षेत्रमा उल्लेख्य योगदान पुर्याउने ब्यक्ति तथा संघसंस्थाहरूलाई सम्मान गर्ने गर्छ । सोही सम्मानको क्रममा यस पटक एडभेञ्चर स्पोर्ट्स पनि समेटिएको हो । द क्लिफ प्रालिले कालीगण्डकीको खोंचमा पर्वतको सदरमुकाम कुश्मा र बाग्लुङको बलेवा जोड्ने आधा किलोमिटर लामो पुल बनाएर विश्वकै अग्लो स्वीङ र विश्वकै दोश्रो अग्लो बन्जी जम्प सञ्चालन गरिरहेको छ । यसका साथै कम्पनीले  स्काइ साइक्लिङ, स्काइ चेयर, जर्ब बल, हाइ रोप स्टेशन जस्ता साहसिक खेलहरु समेत सञ्चालन गरिरहेको छ । २०७३ सालदेखि निर्माण सुरु गरिएको रिसोर्ट र एडभेञ्चर गतिविधि २०७७ कर्तिक १५ देखि सञ्चालनमा आएको थियो ।वर्ल्डवाइड एडभेञ्चरले ‘धुलिखेल जिपलाइन’ नाममा थाक्लेडाँडा धुलिखेलदेखि खावा, पाँचखालसम्म नेपालकै पहिलो सुपरम्यान जिपलाइन संचालन गरिरहेको छ । ७० किलोमिटर प्रतिघण्टाको औसत गति रहेको जिपलाइनमा व्यक्तिको तौल, हावाको गति र दिशा अनुसार औसत समय १ मिनेट २० सेकण्डमा दुरी पार गर्न सकिन्छ । धुलिखेल जिपलाइनमा क्लासिक, सुपरम्यान र टेन्डम (जोडी) गरि ३ प्रकारका जिपलाइन खेल्ने सुविधा छ । सुपरम्यान र टेन्डम (जोडी) जिपलाइन नेपालमै पहिलो हो ।२०१९ फेब्रुअरी १४ देखि ब्यवसायिक सन्चालनमा आएको जिपलाइनमा हाल ८ कोठा सहित सुबिधा सम्पन्न रिसोर्ट निर्माण गरिएको छ । ट्री अप (रुख माथीनै बसेर खान मिल्ने गरि बनाइएको रेस्टुरेन्ट) पनि बनाइएको छ भने खावास्थित ‘ल्यान्डिङ स्टेशन’मा करीब २० रोपनी क्षेत्रफलमा ८ फरक एडभेञ्चर कोर्स सहित एडभेञ्चर पार्क समेत निर्माण गरिएको छ ।  