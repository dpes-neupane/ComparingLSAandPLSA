काठमाडौँ — फ्लोरिकल्चर एसोसिएसन नेपाल (फ्यान) ले आयोजना गरेको १४ औं ‘गोदावरी पुष्प मेला’ बाट ७९ लाख रुपैयाँ बराबरको फूलको काराबोर भएको छ ।मेला संयोजक तथा फ्यानका उपाध्यक्ष सीताराम पन्तले चार दिने मेलामा अपेक्षा गरिएकोभन्दा बढी कारोबार भएको बताए । ‘हामीले ५० लाख फूलको कारोबार हुने अनुमान गरेका थियौं तर त्यो भन्दा बढी भयो,’ उनले भने, ‘मेला राम्रोसँग सञ्चालन भयो, यसमा खुसी छौं ।’ उनका अनुसार मेलामा ३७ हजार जनाले अवलोकन गरेका थिए ।साथै मेलामा ‘उत्कृष्ट स्टल’ विधाको विजेता कीर्तिपुरस्थित थापा नर्सरीलाई १५ हजार रुपैयाँ नगदसहित प्रमाणपत्रबाट सम्मानित गरिएको उनले जानकारी दिए । फ्यानले ललितपुरको जावलाखेलमा कात्तिक १२ देखि १५ सम्म पुष्प विकास केन्द्रको सहयोगमा मेला आयोजना गरेको थियो । फ्यानले जावलाखेलस्थित फुटबल मैदानमा हुने मेला तिहार तथा छठलाई लक्ष्य उक्त मेला आयोजना गरेको गरेको थियो । मेलामा ४४ वटा व्यावसायिक र चार वटा सूचनामूलक गरी ४८ वटा स्टल रहेका थिए ।