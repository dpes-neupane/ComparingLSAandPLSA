काठमाडौँ — राज्यमन्त्री उमेश श्रेष्ठले आइतबार विषयगत मन्त्रालयका सचिवहरूलाई प्रधानमन्त्री तथा मन्त्रिपरिषद्को कार्यालयमा बोलाएर विद्युत् उत्पादन, प्रसारण, वितरण र उपभोगको अवस्थाबारे ब्रिफिङ लिए ।उक्त बैठकमा विद्युत् खपत वृद्धि, आयात प्रतिस्थापन तथा निर्यात प्रवर्द्धनमार्फत व्यापार घाटा न्यूनीकरण गर्नेलगायत विषयमा छलफल भएको थियो । आइतबार नै स्वतन्त्र ऊर्जा उत्पादकहरूको संस्था नेपाल (इप्पान) ले पत्रकार सम्मेलन गर्दै सरकार नियन्त्रणमुखी भएको र निजी क्षेत्रलाई हतोत्साहित गर्ने गरी एकपछि अर्को निर्णय गर्दै गएको आरोप लगायो । नेपालमा अहिले विद्युत् क्षेत्रको अवस्था कस्तो छ भन्ने बुझ्न यी दुई घटनाक्रम पर्याप्त छन् । पछिल्लो समय सरकारले जलविद्युत् आयोजनाको सर्वेक्षण र उत्पादन अनुमतिपत्र रोकेको भन्ने विषय बाहिरिएपछि निजी क्षेत्र तरंगित छ । ऊर्जा, जलस्रोत तथा सिँचाइ मन्त्रालयले भने अनुमतिपत्र रोकेको विषयमा कुनै सत्यता नरहेको दाबी गर्दै विज्ञप्ति नै जारी गरिसकेको छ । ऊर्जामन्त्री पम्फा भुसाल र ऊर्जासचिव देवेन्द्र कार्कीले अनुमतिपत्र रोक्नेबारे कुनै निर्णय नभएको बताएका छन् । तर निजी क्षेत्र भने उनीहरूलाई पत्याउन तयार छैन । इप्पानले आइतबार जारी गरेको प्रेस विज्ञप्तिमा ‘२०७८ असोज ७ गते मुख्यसचिवस्तरीय बैठकले अनुमतिपत्र रोक्ने निर्णय गरेको’ उल्लेख छ ।तर मुख्यसचिव शंकरदास बैरागी भने अनुमतिपत्र रोक्ने निर्णय र निजी क्षेत्रले लगाएको आरोप तथ्यहीन र भ्रामक रहेको दाबी गर्छन् । ‘त्यस्तो कुनै निर्णय भएको छैन । भविष्यमा यसरी जाने भन्ने कुरा हो । लाइसेन्स रोक्नेबारे हाम्रो कानुनले नै कहीं केही बोलेको छैन,’ उनले भने । देशभित्र ऊर्जा खपत कसरी बढाउने र विदेशमा निर्यात कसरी गर्ने भनेर सरकारले कार्ययोजना बनाइरहेको विषयलाई अतिरञ्जित तुल्याइएको उनको भनाइ छ । ‘हामीले देशभित्र ऊर्जा खपत कसरी बढाउने भनेर छलफल गरिरहेका छौं । कहाँ–कहाँ विषयान्तर गरेर विश्लेषण भइरहेका छन् । यस्तो कुनै निर्णय भएको छैन । लाइसेन्स रोकेको विषयमा सत्यता छैन,’ बैरागीले भने । उत्पादित विद्युत्ले बजार नपाउनु अहिले ऊर्जा मन्त्रालय र नेपाल विद्युत् प्राधिकरणको टाउको दुखाइको विषय बनेको छ । अहिले सञ्चालनमा रहेका जलविद्युत् आयोजनाले नै बजार नपाइरहेका बेला थप जलविद्युत् आयोजनाको विद्युत् खरिद सम्झौता (पीपीए) गर्न प्राधिकरण इच्छुक छैन । सरकारले १० वर्षमा १५ हजार मेगावाट विद्युत् उत्पादनको लक्ष्य राखेको छ । यो लक्ष्यअनुसार जलाशययुक्त, अर्धजलाशययुक्त (पीआरओआर) र जलाशयुक्त आयोजनाका लागि पीपीए गर्न निश्चित सीमा तोकिएको छ । आरओआर आयोजनाका लागि तोकिएको ५ हजार २ सय ५० मेगावाटको सीमा सकिएको भन्दै पछिल्लो तीन वर्षदेखि निजी क्षेत्रका जलविद्युत् आयोजनाको पीपीए रोकिएको छ । तर सर्वेक्षण र उत्पादन अनुमतिपत्रका लागि भने कुनै रोकावट नरहेको ऊर्जा मन्त्रालयको भनाइ छ । ‘गोप्य रूपमा अनुमति रोक्ने निर्णय भयो’सरकारले गोप्य रूपमा जलविद्युत् आयोजनालाई सर्वेक्षण तथा उत्पादन अनुमति रोक्ने निर्णय गरेको इप्पानको दाबी छ । ऊर्जा मन्त्रालयसँग जोडिएको विषयलाई मुख्यसचिवकामा लगेर गुपचुप निर्णय गराइनु शंकास्पद रहेको इप्पानका पदाधिकारीहरू बताउँछन् । जलविद्युत् क्षेत्रको विकास तथा प्रवर्द्धनमा बाधा पुग्ने नीति सरकारले अवलम्बन गरेको समेत इप्पानको आरोप छ । सरकारले यी निर्णयको पुनरावलोकन नगरे चरणबद्ध आन्दोलनमा जाने चेतावनीसमेत उसले दिएको छ । जलविद्युत् कम्पनीहरूसँग कुनै छलफल र सोधपुछ नै नगरी एकपछि अर्को निर्णय गरेर सरकार नियन्त्रणमुखी हुन खोजेको इप्पान अध्यक्ष कृष्णप्रसाद आचार्यले बताए । ‘लाइसेन्स रोकेको भनेर सरकारले औपचारिक रूपमा उल्लेख गरेको छैन । तर अनुमतिपत्रका लागि दिएका आवदेन रोकिएका छन्,’ आचार्यले कान्तिपुरसँग भने, ‘सरकारको नीति एउटा र काम गर्ने शैली अर्कै भयो । पछिल्ला गतिविधि हेर्दा सरकार नियन्त्रणमुखी हुँदै गएको अनुभूति गरेका छौं ।’तर ऊर्जा मन्त्रालयले यसको खण्डन गरिरहेको छ । ‘मुख्यसचिवसँगको बैठकमा उठेको विषयलाई माइन्युट गर्दा विद्युत् वितरण र उपभोगको मोडालिटी तय नभएसम्म आयोजनाको विद्युत् उत्पादन अनुमति नदिने रणनीति अवलम्बन गर्ने भनिएको छ,’ ऊर्जा सचिव देवेन्द्र कार्कीले भने, ‘रणनीति बनाएर लाइसेन्स रोक्न सकिने भनिएको हो । अहिल्यै कार्यान्वयन गर्ने गरी निर्णय गरिएको होइन ।’ ऊर्जा मन्त्रालयले मुख्यसचिवमार्फत निर्णय गराएर सर्वेक्षण अनुमति रोकेको भन्ने विषय मनोगत विश्लेषण मात्र रहेकोसमेत कार्कीको दाबी छ । तर तीन दर्जन आयोजनाले स्वीकृति पाएनन्ऊर्जा मन्त्रालयले सर्वेक्षण अनुमतिपत्र नरोकेको दाबी गरिरहँदा उत्पादनतर्फ भने तीन दर्जनभन्दा बढी आयोजनाले स्वीकृतिपत्र पाउन नसकेको देखिन्छ । विद्युत् विकास विभागको तथ्यांकअनुसार २ हजार ६ सय मेगावाट उत्पादन क्षमताका ४० आयोजनाको उत्पादन अनुमति रोकिएको छ । उत्पादनमा मात्र नभई विद्युत् व्यापारमा पनि सरकार नियन्त्रणमुखी र अनुदार भएको इप्पानका उपाध्यक्ष मोहनकुमार डाँगीको भनाइ छ । ‘सरकारले एकातिर हाम्रा आयोजनाको पीपीए गर्दैन भने अर्कोतिर निजी क्षेत्रलाई विद्युत् बेच्न बाटो पनि खोल्दैन,’ उनले भने, ‘सरकारले खपतको कुरा उठाउँछ । तर विद्युत् व्यापारका लागि इप्पानलगायत ५ वटा संस्थाले दिएका आवेदन लामो समयदेखि रोकिएका छन् ।’ निजी क्षेत्रले आफैं पनि विद्युत् व्यापार गर्न सक्ने भएकाले त्यसको बाटो खोलिनुपर्ने उनले बताए । इप्पानका अनुसार ८ हजार १ सय ८४ मेगावाट क्षमताका आयोजनाले प्राधिकरणसँग कनेक्सन एग्रिमेन्ट गरेकामा ती आयोजनाको पीपीए हुन सकेको छैन । ३ हजार ५ सय मेगावाट उत्पादन क्षमता बराबरका आयोजना निर्माणाधीन छन् । १ हजार ९ सय मेगावाट क्षमताका आयोजना भने बनिसकेका छन् ।सरकारले पीपीए नगर्ने हो भने अनुपति पाएका आयोजनाहरूबाट सरकारले राजस्व असुली रोक्नुपर्ने इप्पान अध्यक्ष डाँगीको भनाइ छ । ‘सर्वेक्षण अनुमति लिएका तर पीपीए नभएका आयोजनाबाट मात्र हामीले वार्षिक ६८ करोड रुपैयाँ बराबर राजस्व तिरिरहेका छौं । एकातिर ३ वर्षदेखि पीपीए रोकिएको छ । तर अर्कोतिर तीन वर्षदेखि सरकारले राजस्व उठाइरहेको छ,’ उनले भने, ‘सरकारले पीपीए नगर्ने हो भने हामीले तिरेको राजस्व पनि लिन्नौं भन्न सक्नुपर्छ ।’