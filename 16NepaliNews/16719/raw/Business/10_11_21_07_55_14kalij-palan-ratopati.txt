लामो समय विदेशमा बसेकाहरू नेपाल फर्केर अलि भिन्नै पेसा गर्न रुचाउँछन् । कतिपय आफ्नै पुर्खाले गरेको व्यापार गर्ने त कतिपयले अलि नयाँ ढङ्गले चलिरहेका व्यापार विस्तार गर्ने काम गरेको पाइन्छ । रुपन्देहीमा चाहिँ विदेशबाट फर्केपछि कृषि फर्मअन्तर्गत जमेर कालिज पालन व्यवसाय गर्नेहरू पनि भेटिन थालेका छन् ।कालिज पालन आफैँमा नयाँ व्यवसाय हो । नेपालका जङ्गलहरूमा पाइने कालिजको  व्यावसायिक पालनका लागि सरकारले हालसम्म स्वीकृति दिएको छैन । स्वीकृति दिने अन्तिम चरणमा रहेको बताइन्छ । तर, पनि विदेशबाट आयात गरिएका विभिन्न प्रजातिका कालिजको व्यावसायिक पालन भने पछिल्लो समयमा फस्टाएको छ । दसैँमा कालिज पालक किसान उत्साहित देखिए । पछिल्ला वर्षमा दसैँ र जाडोको मौसममा कालिजका ग्राहक बढेको पाइन्छ । कालिजको कारोबार धेरै हुने समय नजिकिँदा व्यवसायीहरू उत्साही भएका हुन् । रुपन्देहीलगायत देशका विभिन्न स्थानमा व्यावसायिक रूपमा कालिज पालन गरिएको छ । दसैँपछिको मौसमलाई चिसो मौसमको रूपमा समेत लिने गरिन्छ । जाडो मौसममा मासु तथा सुपको रूपमा प्रयोग गर्न सकिने कालिज स्वास्थ्यका लागि समेत उत्तम मानिन्छ ।दसैँपछिको मौसमका लागि पनि व्यवसायीहरूले कालिज अहिले हुर्काइरहेका छन् । कालिज पालन व्यवसायमा जमेका एक व्यवसायी हुन् बुटवलका बाबुराम श्रेष्ठ । उनी १८ वर्ष इटाली बसेपछि नेपाल फर्किएर कालिज पालन गर्दैछन् । सुरुमा उनले काठमाडौँमै कालिज पालन गरेका थिए । उनले नेपालमा व्यावसायिक रूपमा कालिज पालन गर्ने आफू नै पहिलो भएको दाबी गर्दछन् । अहिले बुटवलमा पनि उनले कालिज फर्म विस्तार गरेका छन् ।  बुटवलका स्थायी बासिन्दा श्रेष्ठ बुटवल उपमहानगरपालिका वडा नम्बर १७ हरिहरपुरमा बस्न थालेका छन् । यहाँ उनले ४६ सय कालिज पालेका छन् । ती कालिजको पालनपोषण गर्नमै उनको दिन बित्छ । इटालीबाट ४ वर्ष पहिले फर्किएका उनले नेपालमै पहिलो पटक काठमाडौँमा व्यावसायिक रूपमा कालिज पालन गरेका थिए । त्यसपछि फ्रान्समा ९ महिना कालिजसम्बन्धी तालिम लिएर आएका उनले काठमाडौँमा वाइल्डलाईफ एग्रो प्रालि स्थापना गरेर व्यावसायिक कालिज पालन थाले ।काठमाडौँको बसाइपछि उनले अहिले आफ्नै गृहनगर बुटवलमा व्यावसायिक कालिज पालन सुरु गरेका हुन् । उनले श्रीमती कविता श्रेष्ठको नाममा बाक्स वाईल्ड पार्क प्रालि, लुम्बिनी एबीआई क्लोनी एण्ड रिसर्च सेन्टर प्रालि नामक फर्म स्थापना गरी व्यावसायिक कालिज पालन सुरु गरेका हुन् ।५१ वर्षीय श्रेष्ठले निकट भविष्यमा फर्मलाई अझ विस्तार गर्ने योजना बनाएका छन् । उनले भने, ‘फर्ममा भालेपोथी गरी ४६ सय बढी कालिज छन् । अब त्यसलाई विस्तार गर्ने सोचमा छु ।’२०७८ साल वैशाख महिनामा सुरुवात भएको उनको फर्ममा अहिले रिङनेङ्ग मंगोलियन क्रस, अमेरिकन क्रस लगायतका कालिज पालन गरेका छन् । एक बिघा ५ कट्ठा क्षेत्रफल रहेको उनको फर्ममा जग्गाबाहेक चल्ला र संरचनामा करिब डेढ करोड बढी लगानी छ ।श्रेष्ठले कालिजलाई चाहिने दाना आफ्नै सूत्रअनुसार लुम्बिनी दाना उद्योग प्रालिबाट उत्पादन गर्दै आएका छन् । चल्ला हालेपछि ५ महिनामा बिक्री गर्न सकिन्छ । एउटा भाले ५ महिनामा डेढ किलोसम्म हुने र यसलाई प्रतिभाले ३ हजार ५ सय रुपैयाँमा बिक्री गरिँदै आएको सञ्चालक श्रेष्ठको भनाइ छ । फर्ममा ४ जनाले प्रत्यक्षरुपमा रोजगारी पाएका छन् भने अप्रत्यक्ष रूपमा करिब ५० भन्दा बढीले रोजगारी प्राप्त गरेका छन् ।चल्ला उत्पादनका लागि हाल विभिन्न ह्याचरिङ्ग उद्योग प्रयोग गरेका उनले आफ्नै ह्याचिङ्ग ब्रुडर स्थापना गर्ने योजनासमेत बनाएका छन् ।श्रेष्ठजस्तै बाग्लुङका सुरेश केसी ५ वर्ष कोरियामा बसे । उता अलिअलि कमाएको पैसा र केही सिप लिएर बुटवलमा व्यवसाय गर्न थालेका उनले मिलनचोकमा ‘आमाको भान्सा घर’ चलाएका छन् ।उनले आमाको भान्सा घरसँगै बुटवल उपमहानगरपालिका–१९ रानीबारीमा कृषक एकीकृत वाइल्डलाइफ एण्ड एग्रो फर्म प्रालि सञ्चालन गरेका छन् । जहाँ विभिन्न जातका कालिज पालन गरिएको छ । केसीले अहिले आफ्नो फर्ममा ८ सय कालिज रहेको बताए ।कालिज पालन आफैँमा रमाइलो पेसा भएको र मासु खानका लागि स्वास्थ्यकर हुने भएकाले आफू आकर्षित भएको उनले बताए ।बुटवलका साथै अहिले सबैभन्दा बढी कालिजको माग काठमाडौँमा छ । एउटा पोथी कालिजले एक सिजनमा ४० देखि ६० वटा अण्डा पार्दछ भने अण्डा ह्याचरिङ्गका लागि राखेको २६ देखि २७ दिनमा चल्ला निस्कन्छ । दानाको माग पनि बढ्दोकालिजको दाना उत्पादन बुटवलको लुम्बिनी एग्रो इन्डष्ट्री प्रालिले गर्दै आएको छ, जुन यस क्षेत्रको पुरानो कम्पनी मानिन्छ । यहाँ लामो समयदेखि कालिजको दाना उत्पादन हुँदै आएको छ ।प्रालिका सञ्चालक भानु केसीले विगतमा भन्दा कालिजको दानाको माग धेरै हुने भएका कारणले एग्रो कम्पनीहरूले कालिजको दाना उत्पादनमा हात हालेको बताए । ‘हामीले अहिले पनि देशमा ४५ जिल्लामा कालिजको दाना पठाउने काम गरेका छौँ’, उनले  भने, ‘दाना उत्पादन गर्दा रुपन्देहीबाहेक विभिन्न ठाउँबाट माग आउने  गरेको छ । सोहीअनुसार नै हामीले पनि उत्पादन गर्नु परेको छ ।’रुपन्देही आसपासमा पनि धेरै कालिज फर्म खुलेको उनको भनाइ छ । खास गरी विदेश बसेका, अलि बुझेका र यहाँ पनि व्यावसायिक कृषि फर्मको अनुभव भएकाहरूले कालिज पालन गरेको देखिन्छ । 