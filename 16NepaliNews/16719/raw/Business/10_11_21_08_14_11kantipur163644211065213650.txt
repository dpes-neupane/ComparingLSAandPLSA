काठमाडौँ — वाणिज्य आपूर्ति तथा उपभोक्ता हित संरक्षण विभागले भक्तपुरका तीन मिठाई पसललाई कारबाही गरेको छ । अनुगमनका क्रममा पसलमा मापदण्डविपरित कार्य भेटिएपछि कारबाही गरिएको विभागले जनाएको छ । सरसफाईमा ध्यान नदिएको, मूल्य सुची नराखेको लगायत कसुरमा तीन मिठाई पसललाई ५ हजार रुपैयाँको दरले १५ हजार जरिवाना गरिएको हो ।विभागका शाखा अधिकृत धनेश्वर पौडेलका अनुसार भक्तपुरमा रहेका धनुषा एण्ड धनुषा मिठाई, शंखधर मिठाई पसल र गुप्ता एण्ड स्वीट हाउसलाई जरिवाना गरिएको हो । ‘मूल्य सूची नभएको, सरसफाईमा ध्यान नदिएको र बिलबिजक जारी नगरेको फेला परेपछि उपभोक्ता सरक्षण ऐन २०७५ को दफा ३८ को खण्ड घ बमोजिम कसुर गरेको ठहर हुन्छ,’ पौडेलले भने ‘ऐनको दफा ३९ को उपदफा १ को खण्ड क बमोजिम ५ हजारको दरले जरिवाना गरेका छौँ ।’ सोही दफा अनुसार अनुगमन टोलीले ललितपुरमा रहेको माँ वैष्णु देवी फ्रुट जुस सेन्टर र निशा फ्रुट शपलाई पनि जरिवाना गरिएको छ । ती दुबै पसललाई ५/५ हजार जरिवाना गरिएको विभागले जनाएको छ । 