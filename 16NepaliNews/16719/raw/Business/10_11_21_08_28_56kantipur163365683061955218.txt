काठमाडौँ — केही महिनायता वित्तीय प्रणालीमा देखिएको तरलताको समस्या समाधान गर्न नेपाल उद्योग परिसंघ (सीएनआई) ले राष्ट्र बैंकसमक्ष आग्रह गरेको छ । बैंक तथा वित्तीय संस्थामा तरलता अभाव बढ्दै गएको र ब्याजदरसमेत वृद्धि भइरहेकामा आफूहरूको ध्यानाकर्षण भएको बिहीबार परिसंघले जारी गरेको विज्ञप्तिमा उल्लेख छ । ‘तरलता र ब्याजदरमा परेको चापप्रति नेपाल सरकार र नेपाल राष्ट्र बैंकले चनाखो हुने हो भने यो समस्या तत्कालका लागि टर्ने देखिन्छ,’ विज्ञप्तिमा भनिएको छ ।बैंक तथा वित्तीय संस्थाले हाल तरलताको चाप देखिनुको मुख्य विषय कर्जा स्रोत परिचालन अनुपात (सीसीडी) अनुपात हटाई कर्जा–निक्षेप सीडी अनुपात ९० प्रतिशत कायम गर्नुलाई मानेका छन् । चाडपर्वको समयमा नयाँ मुद्रा निकाल्ने चलनले समेत तरलतामा चाप परेको बताइएको छ । ‘यस समस्याको समाधानका लागि परिसंघले कर्जा–निक्षेप अनुपात तत्काल ९० प्रतिशतमा कायम गर्दा उत्पन्न समस्यालाई आगामी पुससम्म ९५ प्रतिशत अनुपात कायम भए हुने तथा आगामी असार मसान्तभित्र क्रमशः ९० प्रतिशतसम्ममा ल्याउनुपर्ने गरी निर्देशन जारी गर्न राष्ट्र बैंकलाई आग्रह गर्छ,’ विज्ञप्तिमा भनिएको छ । हाल सरकारी निक्षेपको ५० प्रतिशत मात्र कर्जा–निक्षेप अनुपातमा गणना गर्न पाउने व्यवस्था छ । उक्त व्यवस्था परिमार्जन गरी सरकारी निक्षेपको शतप्रतिशत गणना गर्न पाउने व्यवस्था गर्दा ठूलो रकम लगानी योग्य हुने र विद्यमान तरलताको समस्यासमेत कम हुने परिसंघको धारणा छ । हाल कायम विदेशी मुद्राको निक्षेप तथा कर्जालाई समेत कर्जा–निक्षेप अनुपातमा गणना गर्ने प्रावधानलाई हटाउँदा बजारमा थप तरलता आउने भएकाले सोहीअनुसार नयाँ व्यवस्था गर्न परिसंघले आग्रह गरेको छ ।बैंक तथा वित्तीय संस्था र उद्योगीहरूसँगको छलफलमा हाल बजारमा तरलताको चाप बढ्दै गए पनि यो समस्या दीर्घकालीन नभई तत्कालका लागि मात्र भएको धारणा आएका छन् । यो समस्या समाधान गर्न तत्काल केही कदम नचाल्ने हो भने समस्या विकाराल हुने परिसंघले जनाएको छ । तरलताको चाप रहने आकलन गरिएका आगामी दुई महिनाका लागि संस्थागत निक्षेपकर्ता तथा बैंक तथा वित्तीय संस्थालाई संयमता अपनाउन परिसंघले आग्रह गरेको छ । ‘यस्तो अवस्थामा अधिक ब्याज पाउने नाममा छिटोछिटो निक्षेप नसार्न संस्थागत निक्षेपकर्तालाई परिसंघ आग्रह गर्दछ,’ विज्ञप्तिमा भनिएको छ, ‘छोटो अवधिको निक्षेप स्वीकार गर्दा ब्याजदर बढ्ने जोखिमप्रति बैंक तथा वित्तीय संस्थासमेत जिम्मेवार बन्नुपर्ने देखिन्छ ।’विदेशी मुद्राको सञ्चितिमा परेको चापका कारण नेपाल राष्ट्र बैंकले आवधिक कर्जा (टर्म लोन) तथा साइट एलसीको समय घटाई ९० दिन कायम गरिएको छ । यसले नेपालका उद्योगको कच्चा पदार्थ आयातमा समेत असर परेको छ । ब्राजिल, क्यानडाजस्ता मुलुकबाट आयात हुने औद्योगिक कच्चा पदार्थको आयात हुन कम्तीमा ९० दिन लाग्ने गरेको छ । सो सामान उद्योगमा पुगी प्रशोधन हुन थप समय लाग्ने यथास्थितिमा उद्योगका लागि अलग्गै नीति वा व्यवस्था कायम गरी औद्योगिक कच्चा पदार्थको हकमा आवधिक कर्जाको समय १ सय ८० दिन बनाउन पनि परिसंघले राष्ट्र बैंकसमक्ष आग्रह गरेको छ ।