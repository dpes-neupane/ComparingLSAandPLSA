तनहुँ — ऋषिङ गाउँपालिकाले विपन्न समुदायको घरलाई खरको छानोमुक्त बनाउनेदेखि कार्यालयको काम समेत नियमविपरीत उपभोक्ता समितिमार्फत गराएको छ ।आर्थिक वर्ष २०७६/७७ मा गाउँपालिकाले ऐन नियमविपरीत काम गरेको भन्दै महालेखाले ४२ लाख ८४ हजार ८२ रुपैयाँ बेरुजु देखाएको छ ।सार्वजनिक खरिद नियमावली, २०६४ को नियम ९७ मा निर्माणका कार्यमात्र उपभोक्ता समितिमार्फत गराउनुपर्नेमा कार्यालयले खरको छाना छाउने कार्यक्रमसमेत उपभोक्ता समितिमार्फत गरेको छ । निर्माणको कामबाहेक सामानसमेत उपभोक्ता समितिमार्फत खरिद गर्नु उचित नभएको र उक्त काम सार्वजनिक खरिद ऐन तथा निमायवलीको प्रतिकूलसमेत देखिएको महालेखाले जनाएको छ ।गाउँपालिकाले सामान बोलपत्रमार्फत खरिद गरी कृषकलाई वितरण गर्नुपर्नेमा शतप्रतिशत खर्च कार्यालयले व्यहोर्ने काममा समेत उपभोक्ता समितिमार्फत खरिद गरी भुक्तानी दिएर अनियमितता गरेको हो । गाउँपालिकाले कार्यालयको कामसमेत उपभोक्ता समितिमार्फत गराएको छ । ऋषिङ–१ को वडा कार्यालय भवनमा कम्पाउन्ड वालसमेत उपभोक्ता समितिमार्फत निर्माण गरी २ लाख रुपैयाँ भुक्तानी गरेको छ । 