



 
काठमाडौं, असोज १७ । चाडपर्वलाई लक्ष्य गरेर सहरी क्षेत्रमा बिक्री गर्न करिब ७० हजार खसीबोका तयारी अवस्थामा रहेको पशु सेवा विभागले जनाएको छ। दसैं, तिहारमा खसीबोकाको मासु अभाव नहोस् भनेर उत्पादनका पकेट क्षेत्रबाट सहरी क्षेत्रमा ल्याउने तयारी भइरहेको छ। 
विभागले हेफर इन्टरनेसनलमार्फत लिएको तथ्यांक अनुसार करिब दुई हजार पशुपालक सहकारीका सदस्यले चाडपर्वलाई करिब ५० हजार खसीबोका बिक्रीका लागि तयारी अवस्थामा राखेका छन्। त्यसैगरी, बाख्रा व्यवसायी संघमा आवद्ध किसान २०–३० हजार खसीबोका बेच्ने योजनामा छन्।
दसैंलाई ७० हजार खसीबोका बिक्री गर्न तयारी अवस्थामा रहेको पशु सेवा विभागका प्रवक्ता डा। चन्द्र ढकालले बताए। ‘चाडपर्वमा खसीबोकाको मासु अभाव हुँदैन,’ ढकालले भने, ‘स्वदेशी उत्पादन पनि पर्याप्त छ। केही भारतबाट पनि आउँछ।’ बाख्रापालनका पकेट क्षेत्रमा तयारी अवस्थामा रहेकाले मागका आधारमा आपूर्ति हुने विभागले जनाएको छ। ‘तयारी अवस्थामा रहेका खसीबोका मागका आधारमा बजारमा बिक्री गरिन्छ,’ ढकालले भने।
खसीकोबा धेरै उत्पादन हुने उदयपुर, सिन्धुली, खोटाङ, सिराहा, सल्यान, दाङ, कैलाली, जाजरकोट लगायत जिल्लाबाट सहरी क्षेत्रमा खसीबोका बिक्री गर्न ल्याउँछन्। राजधानी उपत्यका सहित पोखरा, चितवन, विराटनगर, नेपालगन्ज, बुटवल लगायत ठूला सहरमा बिक्री गर्ने योजना छ। दसैंको एक हप्तामा उपत्यकामा मात्र ५० हजार हाराहारी खसीबोका खपत हुन्छ। कोभिड–१९ को संक्रमण बाँकी रहेकाले यो वर्ष खपतमा केही कमी आउने सम्भावना छ। दसैंमा स्वस्थ्य मासु आपूर्ति गर्न विभागले कार्ययोजना पनि तयार गरेको छ।
