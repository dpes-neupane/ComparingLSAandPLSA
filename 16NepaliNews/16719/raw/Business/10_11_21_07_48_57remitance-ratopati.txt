कोरोना महामारी फैलन थालेको झण्डै साढे दुई वर्षपछि नेपालको अर्थतन्त्र धानेको विप्रेषण (रेमिट्यान्स) घटेको छ । नेपाल राष्ट्र बैंकले सार्वजनिक गरेको तथ्यांकले चालू आर्थिक वर्षको साउन र भदौ महिनामा विप्रेषण घटेको देखाएको छ । लकडाउन र निषेधाज्ञा लागेका बेला समेत नघटेको रेमिट्यान्स महामारी नियन्त्रणमा आउन थालेपछि घटेको हो ।वि.सं. २०७६ पुसदेखि विश्वभर फैलन थालेकोे कोरोना महामारी रोकथाम तथा नियन्त्रण गर्न नेपालमा सोही वर्षको चैत ११ गतेदेखि लकडाउन भएको थियो । नेपाली युवाहरूले रोजगारी प्राप्त गर्ने प्रमुख श्रम गन्तव्य मुलुकमा पनि महामारी फैलिएको थियो । त्यसको प्रभाव यतिखेर बल्ल देखिन थालेको छ । केन्द्रीय बैंकले सार्वजनिक गरेको तथ्यांकअनुसार साउन र भदौ महिनामा विप्रेषण ६.३ प्रतिशतले घटेको छ । यो दुई महिना अवधिमा नेपालमा विदेशबाट विप्रेषणमार्फत १ खर्ब ५५ अर्ब ३७ करोड रुपैयाँ भित्रिएको छ । गत वर्ष २०७७ को यही अवधिमा अघिल्लो अवधिभन्दा ८.१ प्रतिशतले उकालो लागेर १ खर्ब ६५ अर्ब ७३ करोड रुपैयाँ विप्रेषण प्राप्त भएको थियो ।गत वर्षको यही अवधिमा पूर्ण लकडाउन र निषेधाज्ञा हटाइएपछि नेपालको अर्थतन्त्र चलायमान हुने चरणमा थियो । प्रमुख रोजगार गन्तव्य मुलुक पनि कोरोनाबाट आक्रान्त थिए । त्यस्तो समयमा पनि नघटेको विप्रेषण आप्रवाह मूख्य सिजन दसैं र तिहारको समयमै घट्दा कोभिड–१९ शुरू भएको झण्डै साढे २ वर्षपछि घटेको हो । मुख्य सिजनमै विप्रेषण घट्यो वैदेशिक रोजगारीमा जानेहरूले सबैभन्दा धेरै विप्रेषण पठाउने मूख्य समय दसैं तिहार नै हो । तर, यो वर्ष यही मूख्य सिजनमै विप्रेषण आप्रवाह घटेको छ । नेपाल रेमिटर्स एसोसिएशनका अध्यक्ष सुमन पोखरेलले वैदेशिक रोजगारीमा गएकाहरू दसैं तिहार जस्ता चाडपर्वका बेला घर फर्कँदा विप्रेषण घटेको बताए ।उनले भने, ‘चाडपर्व मनाउन घर फर्कने नेपालीले साथमा स्मार्टफोन, सुन, लत्ताकपडा र टेलिभिजन लगायत सामाग्री ल्याउँदा विप्रेषण घटेको हो ।’ साथमा आफूलाई आवश्यक पर्ने सामाग्री ल्याउँदा तथ्यांकमा विप्रेषण घटेको देखिएको पोखरेलको विश्लेषण छ ।यसका साथै, चालू आर्थिक वर्षको साउनदेखि असोजसम्ममा ४ खर्ब ७८ अर्ब रुपैयाँको आयात हुँदा विप्रेषणको पैसा त्यता प्रयोग भएको छ । नेपालको आयातमा प्रयोग हुने रकम हुण्डीमार्फत गएकाले तथ्यांकमा विप्रेषण घटेको देखिएको एक मनी चेञ्चर सञ्चालकले बताए ।यद्यपी, अबको केही महिना भित्रै दुई महिनादेखि घटेको विप्रेषण आप्रवाह बढ्ने सम्भावना छ । साउन र भदौमा घटेको विप्रेषणको आप्रवाह असोज र कात्तिकमा समेत घट्न सक्छ । तर, त्यसपछि भने सुधारिँदै जाने नेपाल वैदेशिक रोजगार व्यवसायी संघका कार्यबाहक अध्यक्ष कमल तामाङ बताउँछन् ।उनले पछिल्लो समय नेपालबाट दैनिक एक हजारको संख्यामा वैदेशिक रोजगारीका लागि कामदार जान थालेपछि विप्रेषण आप्रवाह स्वतः सुधारिने बताए । ‘लामो समयदेखि विदेश जान नपाएका कामदार जान थालेपछि त्यसको प्रभाव देखिन्छ नै, ढिलोमा मंसिरसम्ममा विप्रेषण आप्रवाह बढ्छ । विदेश जाने सबै उडान कामदारले भरिएको छ । यसको प्रभाव देखिन्छ नै,’ तामाङले रातोपाटीसँग भने ।वैदेशिक रोजगार विभागले तयार गरेको तथ्यांकअनुसार पछिल्लो समय वैदेशिक रोजगारीमा जानेहरूको संख्या बढिरहेको छ । साउनदेखि असोज महिनासम्ममा १ लाख १२ हजार कामदारले नयाँ श्रम स्वीकृति र पुनः स्वीकृति लिएको देखिन्छ । विभागका निर्देशक कमल ज्ञवालीका अनुसार कात्तिक लागेयता दैनिक एक हजार जना श्रमिक विदेशतर्फ उड्न थालेका छन् ।विदेशी विनिमयको सञ्चितीमा प्रभाव विप्रेषण आप्रवाह घटेसँगै विदेशी विनिमयको सञ्चितीमा त्यसको चाप पर्न थालिसकेको छ । कोभिड–१९ का कारणले पर्यटकीय गतिविधि ठप्प भएकाले विप्रेषण नै विदेशी मुद्रा आर्जन गर्ने एकमात्रै माध्यम हो । विदेशबाट कामदारले विदेशी मुद्रामै विप्रेषण पठाउँछन् । जसलाई विप्रेषण कम्पनीले त्यो दिनका लागि केन्द्रीय बैंकले तोकेको विदेशी मुद्राको विनिमयदरमा सटही गरेर नेपाली मुद्रा दिन्छन् ।यसो गर्दा नेपालका विप्रेषण कम्पनीहरूमा विदेशी मुद्राको सञ्चिती बढ्छ र उनीहरूले वाणिज्य बैंकमा गएर सटही गर्छन् । जसले नेपालमा विदेशी मुद्राको सञ्चिती बढाउन महत्वपूर्ण भूमिका खेल्छ । तर, विप्रेषण आप्रवाह लगातार दोस्रो महिना घटेपछि यसको प्रत्यक्ष प्रभाव विदेशी विनिमयको सञ्चितीमा देखिएको छ । केन्द्रीय बैंकले २०७८ साल असार मसान्तको तुलनमा भदौ महिनामा विदेशी विनिमयको सञ्चिती ६.६ प्रतिशतले घटेको बताएको छ । उक्त गिरावटसँगै असार मसान्तमा १३ खर्ब ९९ अर्ब रुपैयाँ रहेको विदेशी मुद्राको सञ्चिती १३ खर्ब ६ अर्ब रुपैयाँमा झरेको छ । जबकी, साउन र भदौमा विप्रेषणको आप्रवाह पनि ६.३ प्रतिशतले घटेको छ ।हाल नेपालमा रहेको विदेशी विनिमयको सञ्चितीले जम्मा साढे ७ महिनाको वस्तु तथा सेवा आयात गर्न मात्रै पुग्छ । विप्रेषण आप्रवाहमा गिरावट आएपछि विदेशी विनिमयको सञ्चितीसँगै नेपालको समग्र अर्थतन्त्र नै प्रभावित बन्ने देखिन्छ ।