काठमाडौँ — एसियाली विकास बैंक (एडीबी) ले सुलभ र दिगो ऊर्जामा पहुँचका लागि नयाँ नीति सार्वजनिक गरेको छ ।  न्यून कार्बन उत्सर्जन गर्नेगरी दिगो, प्रभावकारी र सस्तो ऊर्जामा सबैको पहुँच पुऱ्याउनु नयाँ नीतिको लक्ष्य रहेको एडीबीले जनाएको छ । त्यसका लागि कोइलाबाट उत्पादन हुने ऊर्जामा लगानी नगर्ने पनि एडीबीले जनाएको छ । ‘समावेशी सामाजिक–आर्थिक विकासका लागि स्वच्छ ऊर्जामा सबैको पहुँच एउटा महत्वपूर्ण आधार हो,’ एडीबी अध्यक्ष मासात्सुगु असाकावाले भने, ‘एडीबीको नयाँ ऊर्जा नीतिले विकासशील सदस्य राष्ट्रहरुमा दिगो र सहज हरित ऊर्जाका लागि सहयोग गर्नेछ ।’ समृद्ध र समावेशी एसियाका लागि ऊर्जा सुरक्षा, भविष्यमा सहज र दिगो ऊर्जाका लागि आधार निर्माण, संस्थागत क्षमता विकाससँगै निजी क्षेत्रको सहभागिता तथा सुशासन र ऊर्जा क्षेत्रमा एकीकृत क्षेत्रीय समन्वयका लागि पहल गर्नु नै एडीबीको उद्देश्य रहेको जनाइएको छ ।एसयाली विकासशील मुलुकहरुमा ऊर्जा पहुँच बढ्दै गएपनि अझै ठूलो जनसंख्या यसबाट वञ्चित छ । एडीबीका अनुसार ३५ करोड मानिसले स्वच्छ ऊर्जाको सहज आपूर्ति पाएका छैनन् । १५ करोड मानिस भने विद्युतको सुविधाबाट पूर्णरुपमा वञ्चित छन् । जलवायु परिवर्तन रोकथाम र वातावरण संरक्षणको दीर्घकालीन योजनाअनुसार उसले सन् २०१९ देखि २०३० सम्मको अवधिमा १ खर्ब अमेरिकी डलर बराबर खर्च गर्ने योजना सार्वजनिक गरिसकेको छ । आर्थिक विकासको निरन्तरता र व्यवस्थित सहरीकरणका लागि पनि दीगो र सहज ऊर्जाको पहुँच अपरिहार्य रहेको उसले जनाएको छ । दक्षिण एसियाली क्षेत्रमा वार्षिक ७ प्रतिशतका दरले विद्युत् माग बढ्ने एडीबीले जनाएको छ । सन् २०१९ मा दक्षिण एसियाली क्षेत्रमा ३ हजार ३ सय ८६ गिगावाट उत्पादन क्षमता रहेकोमा सन २०३० सम्ममा ६ हजार १ स १३ गिगावाट पुग्ने अनुमान गरिएको छ । 