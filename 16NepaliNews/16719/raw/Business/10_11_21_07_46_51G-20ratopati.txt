विश्वका प्रमुख २० अर्थतन्त्र बोकेका ठूला धनाढ्य व्यवसायीहरुको नाफाबाट अब कम्तिमा १५ प्रतिशत कर असुल गरिने भएको छ ।  रोममा चलिरहेको जी–ट्वान्टी सम्मेलनले प्रमुख अर्थतन्त्र बोकेका १९ मुलुकहरुका ठूला व्यवसायहरूको नाफामा कम्तीमा १५ प्रतिशत कर लगाउने विश्वव्यापी सम्झौतालाई अनुमोदन गरेको हो ।व्यवसायीहरुले बहुराष्ट्रिय कम्पनीको नाममा कम कर प्रावधानको फाइदा उठाउँदै घुमाउरो तरिकाले नाफा कुम्ल्याई रहेको भन्दै सम्मेलनले त्यस्तो प्रावधान अनुमोदन गरिएको हो । रोममा चलिरहेको जी–ट्वान्टी सम्मेलनमा सहभागी नेताहरूले उक्त सम्झौतामा सहमति जनाएका छन् । यसका साथै उक्त सम्मेलनमा जलवायु परिवर्तन र कोभिड–१९ प्रभाव र यसको विश्व अर्थतन्त्रको मुद्दामा समेत छलफल भइरहेको छ । कोभिडपछि विश्व नेताहरूले भौतिक रुपमै उपस्थिति रहेर आयोजना गरिएको यो पहिलो कार्यक्रम हो । तर १९ वटा राष्ट्र र युरोपेली संघ सदस्य रहेको जी–ट्वान्टी समूहको सम्मेलनमा दुई जना नेता भने सहभागी भएका छैनन् । चिनियाँ राष्ट्रपति सी जिनपिङ र रुसका राष्ट्रपति भ्लादिमिर पुटिनले भने सम्मेलनमा भौतिक उपस्थिति नजनाई भर्चुअल रुपमा भिडियोमार्फत सहभागिता जनाएका छन् ।अमेरिकाले प्रस्ताव गरेको करसम्बन्धी सम्झौता आज आइतबार सभाले स्वीकृत गर्नेछ भने आगामी सन् २०२३ बाट लागू हुने जनाइएको छ ।  #G-20