भैरहवा — भन्सार राजस्व छलेर नेपाल भित्र्याइएको दुईवटा गाडीसहितका ठूलो परिमाणको सामान रुपन्देही प्रहरीले बरामद गरेको छ ।गाडीसहित बरामद गरिएको सामानको मूल्य ५१ लाख रुपैयाँभन्दा धेरै रहेको प्रहरीले जनाएको छ । सामानको साथमा दुई जना चालक पनि पक्राउ परेका छन् ।बुधबार बिहान चार बजे बुटवल उपमहानगरपालिका–१, तिनाउ पुलबाट ती गाडीसहितको सामान बरामद गरिएको जिल्ला प्रहरी कार्यालयका प्रवक्ता डीएसपी सत्यनारायण थापाले बताए ।भारतबाट अवैध रुपमा नेपाल भित्र्याइएका ती सामान कपिलवस्तुका विभिन्न नाका हुँदै बुटवल ल्याइएको प्रहरीको अनुमान छ । गाडी चालक रुपन्देहीको सैनामैना नगरपालिका–२ बस्ने ४० वर्षका तुलसी थारु र उक्त स्थानकै ४० वर्षीय मिनप्रसाद भण्डारी पक्राउ परेका छन् । लु १ ज ४६३६ र लु १ ज ३७८७ नम्बरको पिकअप गाडीमा भन्सार छलेका अवैध सामान रहेको डीएसपी थापाले बताए । डीएसपी थापाका अनुसार दुईवटा पिकअप भ्यानमा गरी लिपगार्ड ६० हजार पिस, २ सय ३६ पिस उनी कुर्था सुरुवाल सेट, ६ सय पिस चुन्नी र ६७ पिस बनारसी साडी बरामद भएको हो । यसको कुल मूल्य ५१ लाख ४८ हजार ५ रहेको प्रहरीले जनाएको छ ।प्रहरीले मंगलबार पनि जिल्लाका विभिन्न स्थानबाट २ लाख रुपैयाँभन्दा धेरै मूल्यको लत्ताकपडा, चिनी, जुत्ता, कुर्तासुरुवाल बरामद गरेको थियो । बरामद गरिएका गाडीसहितका सामान र चालक थप अनुसन्धान र कारबाहीका लागि भैरहवा भन्सारमा पठाइएको छ ।