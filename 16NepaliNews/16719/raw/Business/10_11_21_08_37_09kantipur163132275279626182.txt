काठमाडौँ — अघिल्लो सरकारका अर्थमन्त्री विष्णु पौडेलले ल्याएको विकासे मन्त्रालयहरूको बजेट अर्थमन्त्री जनार्दन शर्माले कटौती गरेका छन् । पौडेलले आर्थिक वर्ष २०७८/७९ का लागि भौतिक पूर्वाधारतर्फ १ खर्ब ६७ अर्ब १८ करोड ९४ लाख रुपैयाँ विनियोजन गरेका थिए ।शर्माले भने त्यसमा ६ अर्ब ३ करोड ९५ लाख रुपैयाँ कटौती गरिदिएका छन् । शर्माले १ खर्ब ६१ अर्ब १४ करोड ९९ लाख रुपैयाँ छुट्याएको अध्यादेशको बजेट प्रतिस्थापन गर्न बनेको विधेयकमा उल्लेख गरेका छन् । ऊर्जा, जलस्रोत तथा सिँचाइ र सहरी विकास मन्त्रालयको बजेट पनि कटौती भएको छ । पौडेलले ऊर्जातर्फ १ खर्ब २१ अर्ब ९७ करोड ८१ लाख र सहरीतर्फ ४१ अर्ब २० करोड २५ लाख रुपैयाँ विनियोजन गरेका थिए । शर्माले भने ऊर्जातर्फ १७ अर्ब ८२ करोड २ लाख र सहरीतर्फ १ अर्ब ३५ करोड ५४ लाख रुपैयाँ कटौती गरेका छन् । उनले ऊर्जामा १ खर्ब ४ अर्ब १५ करोड ७९ लाख र सहरीतर्फ ३९ अर्ब ८४ करोड ७१ लाख रुपैयाँ छुट्याएका छन् । राष्ट्रिय पुनर्निर्माण प्राधिकरणतर्फ भने बजेट बढाइएको छ । अघिल्लो सरकारले ३३ अर्ब ५५ करोड १३ लाख बजेट ल्याएको थियो । अहिले बढाएर ३७ अर्ब २२ करोड ५५ लाख पुर्‍याइएको छ । अघिल्लो सरकारले ल्याएका केही कार्यक्रमसमेत परिमार्जन र केही खारेज गरिएको छ । सडक निर्माणलाई योजनाबद्ध रूपमा कार्यान्वयन गर्न सडक सञ्जालको नक्सांकन तयार गरी संघ, प्रदेश र स्थानीय तहको क्षेत्राधिकार प्रस्ट तोक्दै सडक निर्माण गर्ने नीति लिइने विधेयकमा उल्लेख छ । आर्थिक र प्राविधिक दृष्टिकोणबाट अध्ययन र पूर्वतयारी नभएका प्रदेश तथा स्थानीय तहबाट कार्यान्वयन गर्न सकिने प्रकृतिका करिब १ हजार ४ सय सडक आयोजना आवश्यकता र औचित्यका आधारमा खारेजी वा प्रदेश तथा स्थानीय तहमा हस्तान्तरण गर्ने गरी त्यस्ता आयोजनाको कार्यान्वयन स्थगन गरिएको छ ।यस्ता सडकलाई अघिल्लो सरकारले ३ अर्ब ३६ करोड रुपैयाँ छुट्याएको थियो । विधेयकमा प्रदेश र स्थानीय तहमा भएको वित्तीय हस्तान्तरण, राष्ट्रिय गौरवका आयोजना, रूपान्तरणकारी आयोजना, क्रमागत आयोजना, सामाजिक सुरक्षा र संरक्षण कार्यक्रम तथा कोभिड राहत तथा पुनःस्थापना एवं राजस्व परिचालनसम्बन्धी कार्यक्रम भने यथावत् छन् । राष्ट्रिय महत्त्वका जलविद्युत् आयोजना, अन्तर्राष्ट्रिय विमानस्थल, भूमिगत मार्ग तथा सडकमार्ग, रेलमार्ग जस्ता पूर्वाधार विकास आयोजना, सिमेन्ट उद्योग, स्टिल उद्योग, कृषिमा आधारित उद्योग, पर्यटन सेवासँग सम्बन्धित उद्योग तथा तीन सय जनाभन्दा बढी स्वदेशी कच्चापदार्थ उपयोग गर्ने उत्पादनशील उद्योगमा गरिने लगानीलाई प्रोत्साहनको व्यवस्था गरिएको जनाइएको छ । सुरुङमार्ग, विद्युत् प्रसारण लाइन, विमानस्थल तथा नयाँ प्रविधिमा आधारित अन्य यातायात पूर्वाधार, जलविद्युत् आयोजना, ठूला अस्पताल, विश्वविद्यालयलगायत ठूला पूर्वाधार निर्माणमा निजी क्षेत्रले इन्जिनियरिङ, खरिद, निर्माण, लगानी (ईपीसीएफ) विधिबाट निर्माण गर्न सक्ने व्यवस्था मिलाइनेछ । एक्सप्रेस रोड, सुरुङमार्ग, द्रुतमार्ग, फ्लाईओभर जस्ता पूर्वाधार निर्माण तथा सञ्चालनका लागि निजी क्षेत्रलाई प्रोत्साहन गरिने नीति पनि लिइएको विधेयकमा उल्लेख छ ।दुई सय मेगावाटभन्दा माथिका जलाशय तथा अर्धजलाशययुक्त जलविद्युत् आयोजनाका लागि छुट सुविधा र सहुलियत दिई लगानी आकर्षित गर्ने व्यवस्था मिलाइएको छ । जलस्रोतको बहुउपयोगका लागि नयाँ योजना तयार गर्दा जलविद्युत् उत्पादन क्षमता, सिँचाइको सम्भाव्यता र खानेपानीको स्रोत पहिचान गर्न एकीकृत नक्सांकन तयार गरिने पनि बताइएको छ । भूकम्पपछिको पुनर्निर्माणको चरणमा बाँकी निजी आवास अनुदान वितरण २०७८ मंसिरभित्र सम्पन्न गरिने विधेयकमा उल्लेख छ । भूकम्पपछिको पुनर्निर्माणसँग सम्बन्धित बाँकी काम विषयगत मन्त्रालयमा हस्तान्तरण गरिनेछ । व्यवसायीले आफ्नो क्षमताभन्दा बढीको कामका लागि धेरै वटा ठेक्का लिने र समयमा काम नसक्ने प्रवृत्तिमा सुधार गरिने पनि जनाइएको छ ।