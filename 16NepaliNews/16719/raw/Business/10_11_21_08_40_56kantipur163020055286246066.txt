कञ्चनपुर — अढाई दशकअघि नै कञ्चनपुरको वेदकोट नगरपालिका–२ को छेलामा औद्योगिक क्षेत्र स्थापनाको चर्चा सुरु भएको हो । काम थाल्न दबाबका निम्ति स्थानीय स्तरमा विभिन्न समितिहरू बनाइए । त्यही दबाब र अध्ययनपछि औद्योगिक क्षेत्र व्यवस्थापन लिमिटेड बालाजुले औद्योगिक क्षेत्र स्थापनाको तयारी थाल्यो ।गत फागुन दोस्रो साता तत्कालीन प्रधानमन्त्री केपी शर्मा ओलीले शिलान्यास पनि गरे । तर २ वर्षभित्र उद्योग स्थापना गरिने लक्ष्यका साथ शिलान्यास भए पनि पछिल्लो ६ महिनामा केही रूख छपान गर्नेबाहेक कुनै भौतिक प्रगति भएको छैन ।‘जुन तामझामका साथ शिलान्यास भएको थियो, त्यसअनुसार काम अघि बढेन,’ दैजी छेला औद्योगिक क्षेत्र स्थापनाका लागि गठित संघर्ष समितिका अध्यक्ष रामदत्त जोशीले भने, ‘शिलान्यासपछि हामी डेलिगेसनसहित काठमाडौं पुग्यौं । काम तत्काल अघि बढाउन आग्रह गर्‍यौं तर पनि हालसम्म ठोस रूपमा कुनै काम भएको छैन ।’ कोरोना महामारीका कारण रूख छपानको काम वैशाखदेखि रोकिएको छ । ‘हालसम्म करिब तीन/चार हजार रूख मात्रै छपान गरिएको छ,’ वेदकोट–२ का वडाध्यक्ष नरेशबहादुर सिंहले भने, ‘औद्योगिक क्षेत्र व्यवस्थापन लिमिटेडको क्षेत्रीय कार्यालय नेपालगन्जबाटै सबै कामको रेखदेख भइरहेको छ ।’तत्काल काट्नुपर्ने रूखमध्ये ४० प्रतिशत मात्रै छपान भएको लिमिटेडका योजना विकास विभाग डिभिजन प्रमुख सञ्जय मानन्धरले बताए । छपानको काम सकिएर मन्त्रिपरिषद्बाट भोगाधिकार प्राप्त भएपछि मात्रै रूख कटानदेखि अन्य संरचना निर्माणको काम अघि बढ्नेछ । ‘भोगाधिकार प्राप्त गर्नै एक डेढ वर्ष लाग्छ,’ मानन्धरले भने, ‘वातावरणीय प्रभाव मूल्यांकनको काम पनि भर्खरै सकिएको छ ।’ अहिले करिब ३ सय बिघा क्षेत्रमा मात्रै औद्योगिक क्षेत्र स्थापना गरिनेछ । त्यसपछि आवश्यकताअनुसार क्षेत्रफल बढाउँदै लगिने उनले बताए । ‘यहाँ साना, मझौला र ठूला गरी १ सय २४ उद्योग स्थापना गर्न सकिनेछ,’ उनले भने ।छेलामा औद्योगिक क्षेत्र स्थापनाको चर्चा २०५१ देखि सुरु भएको हो । तत्कालीन सरकारले सम्भाव्यता अध्ययनका लागि २ लाख रुपैयाँ बजेटसमेत छुट्याएको थियो । त्यसयता औद्योगिक क्षेत्र व्यवस्थापन लिमिटेडले बेला–बेलामा अध्ययन गर्दै आएको थियो । यस क्षेत्रका उद्योगी, व्यवसायी र संघ संस्थाहरूले औद्योगिक क्षेत्र स्थापनाका लागि निरन्तर दबाबसमेत दिँदै आएका थिए । गत फागुनमा शिलान्यासका क्रममा लिमिटेड अध्यक्ष नन्दकिशोर बस्नेतले २ वर्षभित्र उद्योग स्थापना गर्ने र ५ वर्षभित्र औद्योगिक क्षेत्रको काम सक्ने लक्ष्य सुनाएका थिए । औद्योगिक क्षेत्र स्थापनाका लागि वेदकोट–२ स्थित जनचेतना सामुदायिक वन र वडा–३ स्थित वेदकोट सामुदायिक वनका २५ हजार रूख काट्नुपर्ने भए पनि तत्काल भौतिक संरचना निर्माण हुने स्थानमा मात्रै रूख काटिने उनले बताएका थिए । तर लक्ष्यअनुसार काम भने हुन सकेको छैन । उद्योग स्थापनाका लागि ९ अर्ब बजेट सुनिश्चित भएको छ ।