काठमाडौँ — थानकोट–चापागाउँ–भक्तपुर १३२ केभी प्रसारणलाइन निर्माण सुरु भएको २३ वर्ष भयो । आर्थिक वर्ष २०५५/५६ मै मन्त्रिपरिषद्ले मुआब्जा विवाद टुंग्याएर आयोजना अघि बढाउने निर्णय गरेको थियो । तर ललितपुरको खोकना, हरिसिद्धि, लामाटार, बुङ्मती क्षेत्रका बासिन्दाले रुट परिवर्तनको माग गर्दै बन्न दिएका छैनन् । ०७६ वैशाखमा स्थानीयले टावर नै ढालिदिएका थिए । प्रसारणलाइनको अभावमा उत्पादित विद्युत् खेर जाने अवस्था छ । अर्कातिर विद्युत् प्राधिकरणले अघि बढाइरहेका आयोजनामा भने कुनै समस्या नदेखिएको र तोकिएको समयभित्रै निर्माण सम्पन्न भएर सञ्चालनमा आएको अपवादबाहेक भेटिँदैन । प्रसारण आयोजनामा जग्गा मुआब्जा, ‘राइट अफ वे’ विवाद र वनसँगका अन्तरनिकायगत समन्वयमा देखिने समस्या बाधक रहेको प्राधिकरणका प्रसारण निर्देशनालय प्रमुख दीर्घायुकुमार श्रेष्ठले बताए । ‘निजी जग्गा पर्नेबित्तिकै स्थानीयले टावर राख्न र लाइन तान्न दिँदैनन् । रुट नै परिवर्तन गर्नुपर्ने उनीहरूको माग हुन्छ,’ उनले भने, ‘वन र वातावरणका विषय पनि उत्तिकै उठ्छन् । अन्तरनिकायगत समन्वय नहुँदा यस्ता समस्या वर्षौंसम्म टुंगिँदैनन् ।’ यस्ता समस्याले विद्युत् आपूर्तिका साथै सरकारले उत्पादनका लागि लिएको लक्ष्यमा असर सुरु भइसकेको छ । सरकारले २०७५ वैशाखमा ‘ऊर्जा, जलस्रोत तथा सिँचाइ क्षेत्रको वर्तमान अवस्था र भावी मार्गचित्र’ (श्वेतपत्र) जारी गर्दै २०७५ देखि २०८५ सम्मलाई ऊर्जा दशक घोषणा गरेको छ । विद्युत् विकास दशकले १० वर्षमा १५ हजार मेगावाट विद्युत् उत्पादनको लक्ष्य राखेको छ । लक्षित विद्युत् उत्पादन खपत गर्न सरकारले तयार पारेको प्रसारणलाइनसम्बन्धी कार्ययोजना भने लागू भएको देखिँदैन । निजी क्षेत्रबाट प्रवर्द्धित माथिल्लो सोलु, अपर सोलु मिस्त्री खोलालगायत आयोजनामा उत्पादिन विद्युत् खेर गइरहेको छ । निजी क्षेत्रका प्रवर्द्धकहरू सेयर मूल्यमा असर पर्छ भनेर आफ्नो उत्पादन खेर गइरहेकोबारे खुलेर बोल्न नचाहने गरेको स्वतन्त्र ऊर्जा उत्पादकहरूको संस्था (इप्पान) का एक पदाधिकारीको भनाइ छ । ‘केही निर्माण भइसकेका र निर्माण अन्तिम चरणमा रहेका आयोजनालाई प्रसारणलाइनको समस्या छ । तर पुँजी बजारमा मूल्य घट्छ भनेर उनीहरू केही बोल्दैनन्,’ इप्पानका ती अधिकारीले भने ।कुन–कुनमा छ समस्या ?आर्थिक वर्ष २०६७/६८ मा निर्माण सुरु भएको सोलु करिडोर १३२ केभी प्रसारणलाइनमा ४ वटा टावर मात्र बन्न बाँकी छ । उदयपुरको कटारी नगरपालिका–४ मरुवा क्षेत्रका बासिन्दाले टावर राख्न नदिएपछि त्यस प्रसारणलाइनसँग जोडिनुपर्ने निजी क्षेत्रका आयोजनाको उत्पादन खेर गइरहेको छ । सुपर–६ अन्तर्गतका आयोजनाबाट उत्पादित विद्युत्लाई जोड्ने यो प्रसारणलाइन तिहारपछि बनिसक्ने प्रसारण सेवा निर्देशनालय प्रमुख श्रेष्ठ बताउँछन् । ‘अदालतको आदेश र स्थानीयसँगको समझदारीपछि काम सुरु गर्ने प्रयास भइरहेको छ । कुनै अवरोध नभए चाँडै निर्माण सकिएर सञ्चालनमा आउँछ,’ उनले भने ।गोरखाको पालुङटार नगरपालिका–४ र ५ तथा धादिङको सिद्धलेक गाउँपालिका बासिन्दाले रुट परिवर्तनको माग राखेर अवरोध गरेपछि मर्स्याङ्दी करिडोरको काम तीन वर्षदेखि अवरुद्ध छ । मर्स्याङ्दी–खुदी–उदीपुर–भरतपुर र मर्स्याङ्दी–काठमाडौं जोड्ने यस करिडोरको समस्या समाधानका लागि प्रहरी प्रशासनलाई गुहार्नेसम्मको रणनीति प्राधिकरणले अपनायो । तर मुआब्जा र ‘राइट अफ वे’ को विवाद बाँकी छ ।पछिल्लो डेढ वर्षदेखि वनको विषय टुंगिन नसकेको न्यु मोदी–लेखनाथ १३२ केभी प्रसारणलाइन आयोजनाका प्रमुख रोशन अग्रवालले बताए । ‘एकातिर मुआब्जा र रुट परिवर्तनको माग, अर्कातिर वनको विषयले आयोजनामा एक पटक ६ महिना र अर्को पटक ९ महिना गरेर २ पटक समय थपिसक्यौं,’ उनले भने, ‘रूखको संख्या घट्दा पनि पूरक आईईई गर्न भनियो । त्यसो गर्दा समय लाग्छ । आईईई स्वीकृत नहुन्जेलसम्म रूख काट्न पाइँदैन ।’ एबीबी इन्डिया लिमिटेडले ठेक्का पाएको यो आयोजना २०१८ जुनमा सुरु भएको थियो । ४३ किलोमिटर डबल सर्किट क्षमतामा बनाउन लागिएको यो प्रसारणलाइन पर्वतको मोदीखोला बेसिन तथा धौलागिरि अञ्चलका जिल्लामा उत्पादित विद्युत्लाई राष्ट्रिय प्रसारणलाइनमा जोड्ने तथा ती जिल्लामा विद्युतीकरणका लागि महत्त्वपूर्ण परियोजना हो ।रामेछाप–गर्ज्याङ–खिम्ती १३२ केभी प्रसारणलाइन आयोजना प्रमुख प्रनिल पराजुली उक्त आयोजना २ वर्षभित्रमा निर्माण सम्पन्न गरिसक्ने भनिएकामा तीन पटकसम्म समय थप गरेर ५ वर्ष पुगिसकेको बताउँछन् । ‘स्थानीयको अवरोध भएन र अहिलेको विवाद सबै सल्टिए भने २ महिनाभित्रै काम सकिन्छ । अहिलेकै अवस्थामा त जबर्जस्ती गरेर काम नै गर्न सकिँदैन,’ उनले भने । खिम्ती र लिखु करिडोरमा उत्पादित विद्युत्लाई राष्ट्रिय प्रणालीमा जोड्ने लक्ष्य राखेको यो आयोजना निर्माणको प्रक्रिया भने आर्थिक वर्ष २०६७/६८ मा सुरु भएको थियो । सरकारको २० लाख अमेरिकी डलर बराबर लागत अनुमान गरिएको यस आयोजनामा समय र लागत दुवै बढेका छन् । थानकोट–चापागाउँ–भक्तपुर १३२ केभी प्रसारणलाइन काठमाडौं उपत्यकाको विद्युत् प्रसारण प्रणालीका महत्त्वपूर्णमध्ये एक हो । एसियाली विकास बैंक, ओपेक र विद्युत् प्राधिकरणले २ करोड ३० लाख अमेरिकी डलर बराबर लगानी रहेको यो प्रसारणलाइनअन्तर्गत काठमाडौंमा ६ किलोमिटर र भक्तपुरमा ४ किलोमिटर मात्र निर्माण सकिएको छ । ललितपुरमा १८ किलोमिटर प्रसारणलाइन स्थानीयको अवरोधका कारण अघि बढ्न सकेको छैन । यो प्रसारणलाइन नबन्दा काठमाडौं उपत्यकाका प्रसारण र वितरण प्रणाली नै खलबलिएको प्राधिकरणका आयोजना व्यवस्थापन निर्देशनालय प्रमुख तारा प्रधान बताउँछन् । ‘हरिसिद्धिमा सबस्टेसन पनि बन्नुपर्ने थियो । तर प्राधिकरणले ललितपुर क्षेत्रमा बानेश्वर र लगनखेल सबस्टेसनबाट लोड व्यवस्थापन गर्ने गरेको छ । जसका कारण ट्रान्सफर्मरहरू ओभरलोड हुने, चुहावट बढ्नेलगायतका समस्या देखिएको छ,’ उनले भने, ‘यो आयोजना बन्दा उपत्यकावरिपरि चक्रपथकै शैलीमा प्रसारणलाइन निर्माण हुन्थ्यो । तर एक ठाउँमा देखिएको अवरोधले उपत्यकामा लोड व्यवस्थापन गर्न चुनौती थपेको छ ।’विद्युत् प्राधिकरणका अनुसार २०७२ सालमा निर्माण सम्पन्न भइसक्नुपर्ने भरतपुर–बर्दघाट २२० केभी प्रसारणलाइनमा दुइटा टावर निर्माणको काम मात्र रोकिएको छ । मुआब्जामा असन्तुष्टि र बस्तीबाट प्रसारणलाइन तान्न लागिएको भनेर नवलपरासीको विनयी त्रिवेणीका बासिन्दाले यस आयोजनामा अवरोध गरिरहेका छन् । उनीहरूले सर्वोच्च अदालतदेखि गृह मन्त्रालय, राष्ट्रिय मानवअधिकार आयोग र दातृ निकाय विश्व बैंकसम्ममा उजुरी गरेका छन् ।बुर्तिबाङ–पौडी आमराई–तम्घास–सन्धिखर्क–गोरुसिंहे १३२ केभी प्रसारणलाइन निर्माण सुरु भएको १३ वर्ष भयो । कपिलवस्तु, अर्घाखाँची, गुल्मी र बागलुङमा प्रसारणलाइन निर्माणका लागि सरकारले आर्थिक वर्ष २०६५/६६ मा यो आयोजना सुरु गरेको थियो । ८४ किलोमिटर डबल सर्किट प्रसारणलाइन निर्माणसँगै कपिलवस्तुको मोतीपुर, अर्घाखाँचीको सन्धिखर्क, गुल्मीको तम्घास र बागलुङको बुर्तिबाङमा सबस्टेसन निर्माण गर्ने जनाइएको छ । प्राधिकरणका अनुसार यस आयोजनालाई चालु आर्थिक वर्षभित्र निर्माण सम्पन्न गरिसक्ने लक्ष्य राखिएको छ । चमेलिया–स्याउले–अत्तरिया १३२ केभी दोस्रो प्रसारणलाइन निर्माण सुरु भएको ५ वर्ष भयो । दार्चुला र बझाङमा निजी क्षेत्रबाट बनिरहेका आयोजनाको विद्युत् राष्ट्रिय प्रसारणलाइनमा जोड्न बनाइँदै गरेको यो आयोजना निर्माणमा पनि स्थानीयले अवरोध गर्दै आएका छन् । दार्चुलामा आयोजनाको टावर नम्बर १३ देखि १७ सम्म पर्ने निजी जग्गामा स्थानीयको अवरोध छ । डडेलधुरामा पनि टावर नम्बर १९४ देखि २१२ सम्म मुआब्जा, बस्ती स्थानान्तरण तथा क्षतिपूर्तिको विवाद छ । बुटवल–लुम्बिनी १३२ केभी प्रसारणलाइनको काम सुरु भएको ८ वर्ष भयो । रूपन्देहीमा विद्युत् विस्तारका लागि निर्माणाधीन यस आयोजनालाई १८ किलोमिटर प्रसारणलाइन बनाउन आर्थिक वर्ष २०७०/७१ मा पहिलो पटक बजेट छुट्याइएको थियो । एक दर्जनभन्दा बढी उद्योगलाई विद्युत् आपूर्ति गरिरहेको हेटौंडा–वीरगन्ज ६६ केभी डबल सर्किट प्रसारणलाइन र सबस्टेसनको क्षमता बढाउने काम पनि समयमै हुन सकेको छैन । ३० लाख अमेरिकी डलर बराबर लगानी अनुमान गरिएको यो परियोजना आर्थिक वर्ष २०७२/७३ मा सुरु भएको हो । पछिल्लो पटक यो परियोजना स्तरोन्नति गरिसक्ने लक्ष्य २०२१ डिसेम्बरसम्म पुर्‍याइएको छ ।सरकारले तीन वर्षअघि सुरु गरेको ऊर्जा विकास दशक कार्यान्वयनका क्रममा प्रसारणलाइनको ‘राइट अफ वे’ मा पर्ने जग्गा भाडामा दिने र प्रसारणलाइनबाट प्रभावित परिवारलाई विद्युत् आयोजनामा लगानीको विशेष अवसर दिने उल्लेख छ । तर यो व्यवस्था कार्यान्वयन भएको देखिँदैन । १३२ केभी प्रसारणलाइन बनाउँदा दायाँ र बायाँ गरेर समान ९ मिटर जग्गा छाड्नुपर्छ । त्यस्तै २२० केभी प्रसारणलाइनमा १५–१५ मिटर र ४०० केभी प्रसारणलाइनमा २३–२३ मिटर छाड्नुपर्छ । प्रसारणलाइन बनाउने जग्गा सरकारले अधिग्रहण नगरेर क्षतिपूर्ति मात्रै दिने गरेको छ ।‘राइट अफ वे’ मा पर्ने जग्गाधनीले २० प्रतिशत क्षतिपूर्ति पाउँछन् । ‘तर क्षतिपूर्ति मात्रले आयोजना प्रभावितहरू चित्त बुझाउँदैनन् । एक जनाले मात्र विरोध गर्‍यो भने पनि हामीले सुनिदिनुपर्छ,’ आयोजना व्यवस्थापन निर्देशनालय प्रमुख प्रधानले भने, ‘स्थानीय प्रशासनले कतिपय ठाउँमा त सहयोग नै गरेको छ । तर प्रहरी प्रशासन नै परिचालन गर्नुपर्ने अवस्था पनि सिर्जना हुन्छ ।’ प्रसारणलाइन निर्माणमा जग्गा भाडामा लिन पनि सजिलो छैन । वनको जग्गा भाडामा लिए सोही वन क्षेत्रसँग जोडिएको जग्गा नै शोधभर्नाका रूपमा दिनुपर्छ, जसकारण भाडा प्रक्रिया अझ बढी झन्झटिलो छ ।प्रसारणलाइनमा देखिएको समस्या समाधान गर्न भन्दै गत असारमा संघ, प्रदेश र स्थानीय तहकै सरकारका प्रतिनिधि रहने कार्यदल गठन गर्ने निर्णय भएको थियो । तत्कालीन अर्थ तथा परराष्ट्रमन्त्री विष्णुप्रसाद पौडेलको नेतृत्वमा बनेको उच्चस्तरीय संघीय कार्यदलले प्रतिवेदन नै बुझाएन । सबै जिल्लामा प्रमुख जिल्ला अधिकारीहरूको संयोजकत्वमा समस्या समाधानका लागि समिति गठन गर्ने र त्यस्तो समितिमा सरोकारवाला निकाय तथा सम्बन्धित स्थानीय तहले समन्वय गर्ने विषय पनि लागू हुन सकेको छैन । अहिले पनि ऊर्जा क्षेत्रका समस्या समाधानका लागि भन्दै सरकारले एकसाथ चार कार्यदल गठन गरेको छ । सचिवस्तरीय तीनवटा र सहसचिवस्तरीय एउटा कार्यदलले यसबारे अध्ययन गरिरहेको छ ।– कुलमान घिसिङ कार्यकारी निर्देशक, नेपाल विद्युत् प्राधिकरणनिर्माणाधीन अधिकांश प्रसारण लाइनमा एउटै खालका समस्या पटक–पटक किन आउँछन् ? सबैजसो प्रसारणलाइन आयोजनामा जग्गा अधिग्रहण र मुआब्जा विवाद देखिन्छ । केहीमा चाँडो टुंगिन्छ । केहीमा वर्षौंसम्म चलिरहन्छ । स्थानीयको अवरोधमात्र होइन अदालतका आदेशले पनि काम रोकिन्छ । इनरुवा–ढल्केबर प्रसारणलाइनमा ५ वर्षसम्म पनि वनको समस्या सुल्झेन । जहाँ विवाद देखिएको छ, त्यहाँ सल्टाउँदै र विवाद नभएका ठाउँमा काम गर्दै गएका छौं । अरू काम सकिएर विवाद देखिएका ठाउँमा मात्रै बाँकी रहेका आयोजना धेरै छन् । भरतपुर–बर्दघाट प्रसारणलाइनमा २ वटा टावर निर्माणको काम मात्रै बाँकी छ । मर्स्याङ्दी करिडोरमा पनि अधिकांश काम सकियो । केही टावर राख्ने काम मात्रै बाँकी छ । सरकारी र निजी दुवै जग्गामा उस्तै समस्या हो ?निजीभन्दा सरकारी जग्गा प्रयोगको विषय बढी पेचिलो छ । सरकारी जग्गा अधिग्रहण गर्न दोब्बर समय लाग्छ । दोब्बर पैसा लाग्छ । ऐनमै सरकारी जग्गा प्रसारणलाइनका लागि प्रयोग गर्दा त्यति नै बराबर जग्गा किनिदिनुपर्ने वा शतप्रतिशत मूल्य दिनुपर्ने भनिएको छ । निजी जग्गाको हकमा १०/२० प्रतिशत मुआब्जा दिनुपर्ने भनिन्छ । एउटा रूख बढी भयो भने अर्को ईआईए गर्नुपर्ने भनिन्छ । त्यो ईआईए स्वीकृत हुन्जेलसम्म रूखको संख्या थपघट भइसक्छ । वनसँग सम्बन्धित यी सामान्य लाग्ने जटिल समस्या छन् । हेटौंडा–इनरुवा–ढल्केबर एउटै आयोजनामा हामीले ४ वटासम्म पूरक ईआईए गर्नुपर्यो । अहिले न्यु मोदी–लेखनाथ लाइनमा देखिएको समस्या पनि यस्तै हो । प्रसारणलाइन अभावमा केही आयोजनाबाट उत्पादिन विद्युत् खेर गइरहेको छ । के प्राधिकरणले उत्पादनका आयोजनालाई बढी प्राथमिकतामा राख्दा प्रसारण आयोजनाहरूको काम सुस्ताएको हो ? हो, अहिले सोलु करिडोरमा खेर गइरहेको छ । तर अदालतको विषय नटुंगिँदासम्म त्यहाँ हामीले काम गर्न सक्ने अवस्था थिएन । अब त्यहाँ विवाद सुल्झिएको छ । हाम्रो टिम र स्रोतबाट जेजस्तो काम भइरहेको छ, त्यो सराहनीय छ । आफैं कुटिएर, फिल्डमा झगडा गरेर काम गर्ने स्थितिमा हामी छौं । हामीले सरकार र सम्बद्ध सबै पक्षसँग गुहारेका छौं । हुनुपर्ने र गर्नुपर्ने बाँकी सबै काम सकिसक्दासम्म विवाद सुल्झिँदैन । ठेकेदारहरूको समस्या अर्को छ । साइट क्लियर नहुँदा ठेकेदारहरूले काम गर्न पाउँदैनन् । वर्षौंसम्म साइट क्लियर नभएपछि उनीहरू काम छाडेर जान्छन् । फर्किंदैनन् । कालीगण्डकी करिडोर, कोसी करिडोरको काम हामीले सकेका छौं । प्रसारणलाइनसँगै धेरै सबस्टेसन निर्माणको काम पनि हामीले सकेका छौं । प्रसारणका सबै आयोजनामा समस्या छ भन्ने होइन । प्रसारणलाइन निर्माण नसकिन्जेलसम्म समस्या आइरहन्छन् । विद्युत् पहुँच विस्तार, ग्रामीण विद्युतीकरण र विद्युत् निर्यातकै लागि पनि प्रसारणलाइन पहिलो सर्त हो । आयोजना निर्माणमा ढिला हुँदा यी क्षेत्रमा असर देखिँदैन ? भारतसँग अहिले जोडिएका विद्युत् लाइनहरूबाटै हामी १५ सय मेगावाटभन्दा बढी लोड फ्लो गर्न सक्छौं । ढल्केबर–मुजफ्फरपुर ४ सय केभी क्षमतामा बनेको लाइन भारतसँग जोडिइसकेको छ । तर विद्युत् पठाउनका लागि सहमति दिइएको छैन । पाँचवटा सर्किट बिहारसँग जोडिएका छन् । त्यसमा पनि पूर्ण क्षमतामा पावर फ्लो भएको छैन । चीनसँग जोड्ने गल्छी–रसुवागढी केरुङमा पनि हाम्रोतर्फ गर्नुपर्ने विस्तृत डिजाइनलगायतका काम सकिएका छन् ।