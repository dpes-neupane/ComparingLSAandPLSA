काठमाडौँ — सरकारले करिब ५ लाख अति विपन्न घरपरिवारलाई नगद अनुदान वितरण गर्ने भएको छ । यसका लागि सरकारले तयार गरेको ‘कोभिड–१९ महामारीबाट प्रभावित अति विपन्न परिवार नगद हस्तान्तरण कार्यविधि २०७८’ राजपत्रमा प्रकाशित भइसकेको छ । योसँगै मापदण्ड पुगेका अति विपन्न परिवारले नगद पाउने निश्चित भएको हो ।कार्यविधिअनुसार कोभिड–१९ का कारणले आम्दानी गुमेको र आवेदन दिँदाको मितिसम्म आयको कुनै पनि स्रोत नपाएका घरपरिवारले मात्र अनुदान पाउनेछन् ।अर्थमन्त्री जनार्दन शर्माले ल्याएको प्रतिस्थापन बजेटमा कोभिड–१९ का कारणले आम्दानी गुमाएका परिवारलाई नगद अनुदान वितरण गर्ने कार्यक्रम उल्लेख छ । सोही कार्यक्रमलाई लागू गर्न कार्यविधि बनाइएको हो । ‘कोभिड–१९ को प्रभावबाट रोजगारी र आयआर्जन गुमाएका अनौपचारिक एवं असंगठित क्षेत्रमा रहेका अति विपन्न गरिब ५ लाख परिवारलाई राहतस्वरूप एक पटकका लागि प्रतिपरिवार १० हजार रुपैयाँका दरले निश्चित मापदण्डका आधारमा नगद अनुदान प्रदान गर्ने प्रबन्ध गरिएको छ,’ प्रतिस्थापन बजेटमा उल्लेख छ ।महामारी नियन्त्रणका लागि गरिएको लकडाउनको कारणबाट भइरहेको पेसा, व्यवसाय वा श्रम गर्ने अवसर गुमाई आर्थिक रूपमा अति विपन्न परिवारलाई राहतस्वरूप प्रतिपरिवार १० हजार रुपैयाँका दरले नगद हस्तान्तरण गरिने कार्यविधिमा उल्लेख छ । राहत पाउने योग्य घरपरिवारले आफ्नो खाता रहेको वाणिज्य बैंक वा विकास बैंक वा फाइनान्सकम्पनीमार्फत रकम लिन सक्नेछन् ।कार्यविधिअनुसार विगतमा गर्दै आएको रोजगारी पूर्ण रूपमा गुमाएको र रोजगारीको अर्को अवसरसमेत प्राप्त गर्न नसकी बेरोजगार भएको असंगठित क्षेत्रका मजदुर वा कामदारले उक्त सुविधा पाउनेछन् । यस्तै, खुला सडक, फुटपाथ वा चौरमा खर्पन नाङलो, डोको आदिमा सामान बेच्ने अति विपन्न व्यवसायी, दैनिक ज्यालादारी गर्ने भरिया, कृषि मजदुर, गोठाला, खेताला, ज्यालादारी श्रमिक, रिक्सा चालक, ठेलागाडा मजदुर, सार्वजनिक यातायातका मजदुर र पर्यटक मजदुरले पनि नगद अनुदान पाउनेछन् ।कोभिड–१९ का कारणबाट एकाघर परिवारको आयआर्जन गर्ने मुख्य सदस्यको मृत्यु भई आर्थिक संकट झेल्नु परेको परिवार तथा अभिभावक गुमाएका असहाय नाबालकलाई स्याहार गर्ने परिवार पनि नगद अनुदान सुविधाका लागि योग्य हुने कार्यविधिमा उल्लेख छ । तर निवेदन दिँदाको समयमा निवेदकको एकाघर परिवारका कुनै सदस्यले सरकारी, निजी वा अन्य कुनै संघसंस्थामा वा वैदेशिक रोजगारीमा स्थायी, अस्थायी वा करारमा रोजगारीको अवसर प्राप्त गरी आयआर्जन गरिरहेको परिवारले उक्त सुविधा पाउने छैनन् । यस्तै, परिवारको कुनै सदस्यले नेपाल सरकारबाट उपलब्ध हुने अन्य सामाजिक सुरक्षा (ज्येष्ठ नागरिक, एकल महिला, दलित वा अपाङ्ग) बापतको भत्ता वा नेपाल सरकार वा सरकारको पूर्ण वा अधिकांश स्वामित्व भएको संस्थाबाट निवृत्तिभरण वा विदेशी सरकारबाट पेन्सन सुविधा प्राप्त गरिरहेको परिवारले पनि उक्त सुविधा पाउनेछैन ।सञ्चित आय वा पैत्रिक सम्पत्तिबाट तत्कालको आवश्यकता पूरा गर्न सक्ने अवस्था रहेको र संघ, प्रदेश तथा स्थानीय सरकारबाट सञ्चालित राहत कार्यक्रमबाट नगद प्राप्त परिवारले पनि सुविधा नपाउने व्यवस्था सरकारले गरेको छ ।राहत वितरणका लागि स्थानीय तहलाई जिम्मेवारी दिएको छ । ‘कोभिड–१९ महामारीबाट अति प्रभावित, अतिविपन्न परिवारलाई प्राथमिकतामा राखी कार्यविधिमा तोकिएको संख्या नबढ्ने गरी स्थानीय तहको कार्यपालिकाले लाभग्राही छनोट गर्नुपर्नेछ,’ कार्यविधिमा भनिएको छ, ‘छनोटमा परेका लाभग्राहीलाई स्थानीय तहको कार्यपालिकाले वडास्तरमा रहेको परिवार संख्या, गरिबीको अवस्था र आवश्यकतासमेतका आधारमा न्यायोचित रूपमा वडागत बाँडफाँट गर्न सक्नेछन् ।’ नगद अनुदान वितरणका लागि १५ दिनको समय दिएर सार्वजनिक रूपमा सूचना जारी गर्नुपर्नेछ । यस्तो सूचना मन्त्रालय र स्थानीय तहको वेबसाइटमा समेत प्रकाशन गर्नुपर्नेछ ।‘योग्य परिवारले सूचनामा तोकिएको अवधिभित्र आफ्नो नागरिकताको प्रतिलिपिका साथ आफू बसोबास गरेको वडा कार्यालयमा निवेदन दिनुपर्नेछ,’ कार्यविधिमा भनिएको छ, ‘निवेदन दिँदा अनिवार्य रूपमा निवेदकको बैंक खातासम्बन्धी विवरण पनि उल्लेख गर्नुपर्नेछ ।’ वडाभित्र अस्थायी बसोबास गर्दै आएका निवेदनको हकमा एकाघर परिवारका सदस्यबाहेक छिमेकमा बस्दै आएका अन्य कुनै नेपाली नागरिक वा निज बहालमा बस्दै आएको घरधनीले उक्त कुरा सनाखत गरेको हुनुपर्ने व्यवस्था कार्यविधिमा छ । यसरी अन्तिम सूची तयार भएको ३ दिनभित्र निवेदकको बैंक खातामा स्थानीय तहले प्रतिपरिवार १० हजार रुपैयाँका दरले नगद हस्तान्तरण गर्नुपर्नेछ ।नगद राहतका लागि प्रत्येक स्थानीय तहभित्रका अधिकतम लाभग्राहीको संख्या, उक्त स्थानीय तहको कुल परिवार संख्या, स्थानीय तहको मानव विकास सूचकांक र सामाजिक आर्थिक असमानतालगायतका आधारमा लाभग्राही संख्या निर्धारण गरिने बताइएको छ ।