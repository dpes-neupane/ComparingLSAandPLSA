काठमाडौंबाट ७० किलोमिटर दूरीमा छ, धादिङको शितल बजार । पृथ्वी राजमार्गमा रहेको यस बजारबाट त्रिशुली नदी तरेर गएपछि रिभर पार्क बीच रिसोर्ट पुगिन्छ । बजारबाट रिसोर्ट जानका लागि मोटर बोटको व्यवस्था छ ।  नदी किनारको शान्त वातावरणमा रमाउन चाहने पारखीहरु माझ पछिल्लो समय यो रिसोर्ट लोकप्रिय बन्दै गएको सञ्चालक राममणि सिलवालले बताए ।उनका अनुसार १५ रोपनी क्षेत्रफलमा फैलिएको यो रिसोर्ट २०७४ देखि सञ्चालनमा आएको हो । ‘यहाँ आउनेहरूले रिसोर्टको बसाई निकै आनन्ददायी थियो भनेर प्रतिक्रिया दिने गर्नुभएको छ । हामीले यहाँ स्थानीय स्तरमै उत्पादित अन्न बालीबाट तयार भएका अर्गानिक खाना खुवाएर अतिथीहरुलाई सत्कार गर्ने गरेका छौं,’ सिलवालले भने । सुविधायुक्त बसाई सिलवालका अनुसार रिसोर्टमा १३ वटा रुम, तीनवटा हलको व्यवस्था छ । मौलिकताको झल्को दिनेगरी यहाँका सबै कोठाहरूलाई स्थानीय स्तरकै नाम दिइएको छ, जस्तो सिद्धलेक सदन, गजुरी गाउँपालिका सदन, निलकण्ठ सदन, धुनीबेंसी आदि । त्यस्तै, ग्राहकले चाहेमा टेन्टमा बस्न पाउने सुविधा पनि छ ।प्रायजसो यहाँका हलमा गोष्ठी र सेमिनारहरू सञ्चालन हुने गरेका छन् । प्रायःजसो यहाँ एक रात बिताउनेगरी पाहुनाहरू आउने गरेका छन् । काठमाडौ, चितवन, पोखरालगायत शहरबाट यहाँ ठूलो संख्यामा मानिसहरु घुमघामका लागि आउने गरेका छन् । उनीहरुलाई बजारबाट मोटर बोट हुँदै रिसोर्टमा लगेर स्वागत गरिन्छ ।त्यसपछि स्थानीय परिकारहरूबाट बनेका स्न्याक्सहरु लन्चमा खुवाइन्छ । रातको समयमा संगीतका पारखीहरुका लागि डिज्जेसहितको साउन्डसिस्टमको व्यवस्था छ । क्याम्प फायर, बार लगायतको सुविधा पनि छ । अर्गानिक उत्पादनबाट बनेका परिकारहरूको मज्जा डिनरमा लिएपछि भोलिपल्ट बिहानै ब्रेकफास्ट गरेर र्‍याफ्टिङ, कायाकिङ, क्यानेइङलगायतको तयारी सुरु गरिन्छ । तीन घण्टा त्रिशुलीमा र्‍याफ्टिङको मज्जा लिएर फर्किएपछि ब्रेकफास्ट गरेर पर्यटकहरु आफ्नो गन्तव्यमा फर्कने गरेका छन् । जलयात्रा नगर्नेहरुका लागि बिहान तीन घण्टाको हाइकिङको प्याकेज पनि छ । बिहानै ब्रेक फास्ट लिएर हाइकिङ गर्दै उनीहरु मगर गाउँ पुग्छन् । त्यहाँका स्थानीय उत्पादन र मौलिकता नियालेपछि रिसोर्ट फर्किएर लन्च गर्छन् र गन्तव्यतर्फ लाग्छ । ‘हामीले यही मगरगाउँका उत्पादनहरुको परिकार रिसोर्टमा आउनेहरुलाई पस्कने गरेका छौं,’ सिलवालले भने । धादिङ सिद्धलेक गाउँपालिका –४ स्थित यस रिसोर्ट पारिवारिक वातावरणमा रम्न चाहनेहरुको रोजाइमा पर्ने गरेको छ । #bich-resort