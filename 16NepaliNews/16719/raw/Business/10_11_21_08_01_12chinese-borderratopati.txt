उत्तरी छिमेकी चीनतर्फको नाका नेपालका लागि थप असहज महसुस हुँदै गएको छ । पछिल्लो समय नाका आंशिक मात्र खुलाए पनि नेपालीहरूको सबैभन्दा ठूला चाड दसैँतिहारकै मुखमा चिनियाँ विचौलियहरुले व्यापारमा अवरोध गरिरहेका छन् । तर, यस्ता विचौलिया नियन्त्रण गर्नतर्फ चीनको सरकारी पक्षले कुनै तदारुकता देखाएको छैन । चीनबाट नेपालतर्फ ल्याउन मालसामान लोड गरिएका कन्टेनरलाई रसुवागढीसम्म व्यवस्थापन गर्ने नाममा स्थानीय चिनियाँ अवरोध गरिरहेका छन् । यतिखेर दशैं तिहारकै लागि मालसामान लोड गर्न रसुवागढी–केरूङ नाका पुगेका नेपाली व्यवसायीहरूलाई चिनियाँ पक्षले असान्दर्भिक शर्त राखेर शुल्क असुलिरहेको हो । प्रत्येक कन्टेनरबाट अधिकतम १० लाख रुपैयाँसम्म असुल्ने गरेको व्यवसायीहरूले जानकारी दिएका छन् ।‘केरूङदेखि रसुवागढीसम्मको दूरी करिब ३० किलोमिटर छ । जुन बाटोमा मालसामान ढुवानीको कुनै थप शुल्क लाग्दैन । तर, अहिले स्थानीय विचौलियाहरूले व्यवस्थापनको नाममा निकै रकम असुल्ने गरेका छन्,’ नेपाल हिमालय सीमापार व्यापार संघका अध्यक्ष अशोक कुमार श्रेष्ठले रातोपाटीलाई जानकारी दिए ।कोभिड–१९ पछि चिनियाँ पक्षले एकलौटी रुपमा मालसामान निर्यात अवरोध त गर्दै आएको थियो, थप नाकामा मालसामान ढुवानी व्यवस्थापनको नाममा स्थानीय तिब्बतीहरूले व्यवसायीहरूसँग हाकाहाकी पैसा असुल्न थालेपछि समस्या परेको श्रेष्ठले बताए ।श्रेष्ठका अनुसार चिनियाँहरूले एक टिप मालसामान सिमापार गरेबापत ४० देखि ५० हजार युआन अर्थात् ८ देखि १० लाख नेपाली रुपैयाँसम्म असुलिरहेका छन् । तर, यसतर्फ सरकारको ध्यान जान सकेको छैन ।  त्यसो त लामो समयदेखि एकपक्षीय ढंगले चिनियाँ पक्षले नेपालतर्फ मालसामान निर्यातमा अवरोध गरिरहँदा समेत नेपाल सरकारले खासै भूमिका खेल्न सकेको छैन । अहिले चिनियाँ विचौलियाहरूले दुःख दिँदा पनि सरकारले केही गर्न नसकेको भन्दै व्यवसायीहरू आक्रोशित भएका छन् । ‘हामीले सरकारलाई चिनियाँ पक्षको एकलौटी अवरोध हटाउन र चीनतर्फको आयात–निर्यात सहजीकरण गरिदिन सरकारसँग बारम्बार माग गरिरहेका छौँ । तर, सरकारले उचित भूमिका खेल्न सकेको छैन । आजै मात्र हामीले परराष्ट्रमन्त्री डा. नारायण खड्कालाई भेट गरी समस्याबारे जानकारी गराएका छौँ । कूटनीतिक पहलमार्फत तत्काल दुई देशबीचको नाका अवरोधको हटाइ आयात–निर्यात सहजीकरण गरिदिन आग्रह गरेका छौँ,’ श्रेष्ठले भने । हाल चिनियाँ पक्षले केरूङ–रसुवागढी नाकामार्फत नेपालतर्फ हुने मालसामन निर्यातमा कोटा प्रणाली लगाउँदै आएको छ । कोभिड–१९ पछि स्वास्थ्य सुरक्षालाई कारण देखाउँदै कोटा लगाउँदै आएको चिनियाँ पक्षले अहिले दैनिक ९ वटा कन्टेनरमात्र नेपालतर्फ छुट्न दिइरहेको रसुवागढी भन्सार कार्यालय प्रमुख रामप्रसाद रेग्मीले जानकारी दिए । १ अर्ब ७२ करोड रुपैयाँ राजस्व संकलन भन्सार प्रमुख रेग्मीका अनुसार चिनियाँ पक्षको एकपक्षीय अवरोध बाबजुद पनि रसुवागढी भन्सार कार्यालयले चालु आर्थिक वर्षको साढे दुई महिनामा (साउनदेखि हालसम्म) १ अर्ब ७२ करोड ५२ लाख रुपैयाँ राजस्व संकलन गरेको छ । जुन आर्थिक वर्षको कुल लक्ष्यको एकतिहाइ संकलन गरेको हो । रसुवागढी भन्सार कार्यालयले चालु आर्थिक वर्षभित्र कुल ६ अर्ब ८१ करोड रुपैयाँ राजस्व संकलन लक्ष्य राखेको छ । असोज १७ गतेसम्म ६६ करोड ६२ लाख रुपैयाँ राजस्व उठिसकेको भन्सार प्रमुख रेग्मीले जानकारी दिए । उनका अनुसार यो महिनाका लागि भन्सार कार्यालयले कुल १ अर्ब ७६ करोड ५९ लाख रुपैयाँ राजस्व उठाउने लक्ष्य राखेको थियो ।हाल रसुवागढी नाका हुँदै चीनबाट दैनिक उपभोग्य वस्तु, लत्ताकपडा, स्याउ, फलफूल र लसुनसँगै मेसिनरी सामान र हल्का विद्युतीय सवारीसाधन समेत आयात भइरहेको रेग्मीले बताए । नाकाको अवरोध एकपक्षीय रूपमा मालसामान पैठारीमा चिनियाँ पक्षले कोटा लगाउँदा अझ सोचेअनुरुप राजस्व संकलन हुन नसकेको रेग्मीको भनाइ छ ।तातोपानीतर्फ पनि हालत उस्तै रसुवागढी नाकामा कोटा प्रणाली लगाएर अवरोध जारी राखेको चिनियाँ पक्षले तातोपानी नाकातर्फ पनि त्यस्तै गरेको छ । तातोपानी भन्सार कार्यालयका अनुसार हाल सो नाकामार्फत चिनियाँ पक्षले दैनिक औसत १० वटा मात्र कन्टेनर नेपाल प्रवेश गर्न दिइरहेको छ । कुनै दिन अधितम १४ वटासम्म कन्टेनर पठाउने गरेको चिनियाँ पक्षले सरदर दैनिक १० वटा मात्र कन्टेनर नेपालतर्फ छाड्ने गरेको तातोपानी भन्सार कार्यालय प्रमुख नारद गौतमले रातोपाटीलाई बताए ।‘चिनियाँ पक्षको एकलौटी कोटा प्रणाली अहिले पनि जारी नै छ । कुनै दिन १० वटा त कुनै दिन ११, १२ गरी १४ वटा सम्म कन्टेनर नेपाल पठाउने गरेको छ । तर, भने जति कन्टेनर मालसामान लोड भएर नेपाल आउन पाइरहेका छैनन् । मालसामान लोड गर्न गएका करिब दुई सय कन्टेनर उतै बोर्डरमा रोकिन पुगेको जानकारी प्राप्त भएको छ,’ गौतमले भने ।तातोपानी भन्सार कार्यालयले चालु आर्थिक वर्षको साढे दुई महिनामा ३८ करोड ८६ लाख रुपैयाँ राजस्व संकलन गरेको छ । वर्षभर लागि कुल १ अर्ब ४६ करोड रुपैयाँ राजस्व संकलन लक्ष्य राखेको भन्सार कार्यालयले अवरोधबीच सो परिमाणमा राजस्व संकलन गर्न सकेको हो ।#पारवहन