काठमाडौँ — सरकारले चाडबाडमा अत्यावश्यक खाद्यवस्तुको अभाव हुन नदिने जनाएको छ । साल्ट ट्रेडिङसँग चिनीको मौज्दात सकिन लागेकाले बजारमा अभाव हुने आकलन भइरहँदा वाणिज्य तथा आपूर्ति सचिव दिनेश भट्टराईले अभाव हुन नदिने दाबी गरे ।‘सरकारसँग आधार, तथ्य र तथ्यांक छ, चाडबाड मात्रै होइन अन्य बेला पनि अभाव हुन दिँदैनौं,’ वाणिज्य आपूर्ति तथा उपभोक्ता संरक्षण विभाग र नेपाल आयल निगमको संयुक्त आयोजनामा सोमबार भएको बजार अनुगमन र सरोकारवालाको भूमिका–अन्तर्क्रिया कार्यक्रममा भट्टराईले भने, ‘अभाव छैन, अभाव पनि हुन दिदैनौं ।’उनका अनुसार गत आर्थिक वर्षमा २ लाख १२ हजार टन चिनी आयात भएको थियो । चिनी उत्पादक संघले १ लाख ५ हजार टन स्वदेशमै उत्पादन भएको बताएको थियो । ‘वार्षिक २ लाख ५० हजार टन भए माग धान्छ, भारतीय सीमा खुला हुँदा सर्वसाधारणले पनि केही मात्रामा ल्याए,’ उनले भने, ‘चालु आर्थिक वर्षको साउनमा १७ हजार टन आयात भयो, भदौमै आउनुपर्ने १० हजार टन पाइपलाइनमा छ । यस हिसाबले पनि अभाव हुँदैन ।’चाडबाडमा भीडभाडसँगै उपभोग पनि बढ्ने भएकाले अनुगमन तीव्र बनाउन आवश्यक रहेको उनले बताए । अनुगमन गर्नकै लागि वाणिज्य आपूर्ति तथा उपभोक्ता सरक्षण विभागलाई थप जनशक्ति पठाएको उनले बताए । ‘अनुगमन सधैं हुन्छ तर चाडबाडमा सघन/विशेष हुनुपर्छ,’ उनले भने, ‘हरेक पसलमा अनुगमन गर्न सक्दैनौं । व्यवसायीहरू स्वयं पनि सचेत बनौं । धेरै मुनाफा नराखौं, सामाजिक उत्तरदायित्वलाई पनि ध्यान दिऊँ ।’वाणिज्य आपूर्ति तथा उपभोक्ता संरक्षण विभागका महानिर्देशक प्रकाश पौडेलले आपूर्ति सहज नै भएकाले खाद्यवस्तुमा समस्या नभएको बताए । ‘वैशाख १२ मा दोस्रो लकडाउन सुरु भयो, त्यसबेला पनि अभाव हुन दिएनौं, अहिलेको अवस्था सहज नै छ,’ उनले भने, ‘वर्षभरि हुने कारोबारको करिब ४० प्रतिशत यही तीन महिनामा कारोबार हुने हुँदा अनुगमन पनि आवश्यक हुन्छ ।’नेपाल गुणस्तर तथा नापतौल विभागका महानिर्देशक विश्वबाबु पुडासैनीले व्यवसायीहरूले नेट तौलमा बिक्री नगरे कारबाही गर्ने बताए । उनका अनुसार पछिल्लो समय विभाग निर्माण सामग्रीमा केन्द्रित भएको छ ।वाणिज्य विभागका प्रबक्ता शिवराज सेडाईंले अनुगमनलाई आगामी दिनमा थप प्रभावकारी बनाउँदै लैजाने बताए । नेपाल आयल निगमका निर्देशक वीरेन्द्र गोइतले चाडबाडमा इन्धनको अभाव नहुने दाबी गरे । ‘इन्धनको मौज्दात करिब ७९ प्रतिशत छ, अभाव हुँदैन,’ उनले भने ।नेपाल चेम्बर अफ कमर्सका आपूर्ति सभापति देबेन्द्रभक्त श्रेष्ठले अनुगमन गर्ने क्रममा कसैलाई कारबाही नै गरौं भन्ने सोच हटाउनुपर्ने बताए । उपभोक्ता अधिकार अनुसन्धान मञ्चका अध्यक्ष माधव तिमिल्सिनाले स्थानीय र प्रदेश सरकारले अनुगमन नगरेको आरोप लगाए ।