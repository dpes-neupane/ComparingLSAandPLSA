काठमाडौँ — चीन, अमेरिका, भारत, रुस र युरोपेली मुलुक अहिले ऊर्जा संकटको सामना गरिरहेका छन् । कोइला र प्राकृतिक ग्यास अभावले निम्तिएको संकट कहिलेसम्म लम्बिने हो, टुंगो छैन । ठूलो अर्थतन्त्र भएका देशमा देखिएको यो समस्याले विश्व अर्थतन्त्रमै गम्भीर असर देखापर्ने विवरण सार्वजनिक हुन थालेका छन् ।ऊर्जा संकटका कारण वस्तु उत्पादनमा कटौती, आपूर्ति शृङ्खलामा अवरोध, मूल्यवृद्धि, बेरोजगारीलगायत समस्या उत्पन्न भएका छन् । यस्ता समस्याले विश्वव्यापी आर्थिक वृद्धिदरमा धक्का पुग्ने ठानिएको छ । कोभिड महामारीका कारण प्रभावित विश्व अर्थतन्त्र अहिले पुनरुत्थानको चरणमा जान लाग्दा ऊर्जा संकटको अर्को अवरोध देखिएको हो । विश्व बैंकले बिहीबार सार्वजनिक गरेको ‘कमोडिटी मार्केट आउटलुक’ प्रतिवेदनमा ऊर्जा संकटका कारण वस्तु बजार (कमोडिटी मार्केट) प्रभावित भइरहेको उल्लेख छ । गतवर्षको तुलनामा सन् २०२१ को अन्तिम त्रैमासमा मात्र विश्वव्यापी रूपमा ऊर्जाको मूल्य ८० प्रतिशतसम्म वृद्धि भएको छ । आगामी वर्ष यो मूल्यवृद्धि अझ कीर्तिमानी विन्दुसम्म पुग्ने विश्व बैंकको प्रतिवेदनले जनाएको छ । प्रतिवेदनअनुसार ऊर्जाको बढ्दो मूल्य सन् २०२२ मा पनि कायम रहनेछ । यसले विश्वव्यापी रूपमै मुद्रास्फीति बढाउन सक्छ । बढ्दो क्रममा रहेको महसुलले ऊर्जा निर्यात गर्ने मुलुकको अर्थतन्त्रमा सकारात्मक र आयात गर्ने मुलुकमा नकारात्मक प्रभाव पार्ने पनि विश्व बैंकले उल्लेख गरेको छ । ऊर्जाले वस्तुको उत्पादन प्रक्रिया र आपूर्ति प्रणालीमा महत्त्वपूर्ण भूमिका निर्वाह गर्ने भएकाले विश्वव्यापी मुद्रास्फीतिको चुनौती देखिएको हो । अर्थतन्त्रमा ऊर्जा संकटको असर छोटो समयमै देखिएको विश्व बैंकका वरिष्ठ अर्थशास्त्री तथा विश्व बैंक प्रस्पेक्ट ग्रुपका निर्देशक अयान कोसले बताएका छन् । ‘अल्पकालमै विश्वव्यापी मुद्रास्फीति बढेको छ । महामारीपछिको आर्थिक पुनरुत्थानमा यो अर्को चुनौती हो,’ प्रतिवेदनमार्फत अर्थशास्त्री कोसले भनेका छन्, ‘यसले सबैतिर अब कस्तो खालको आर्थिक नीति अवलम्बन गर्ने भन्ने बहस सिर्जना गरेको छ ।’ चिनियाँ सरकारी समाचार संस्था ग्लोबल टाइम्सले ऊर्जा संकटका कारण उद्योगहरूको उत्पादन क्षमतामा व्यापक कटौती भएको जनाएको छ । ‘ऊर्जा संकटका कारण चीनको कुल गार्हस्थ्य उत्पादन यस वर्षको तेस्रो त्रैमासमा मात्र ४ दशमलव ९ प्रतिशतमा खुम्चिएको छ । यो अघिल्लो त्रैमासको तुलनामा ३ प्रतिशत कम हो,’ ग्लोबल टाइम्सले उल्लेख गरेको छ ।अहिलेको ऊर्जा संकटलाई अल्पकालीनभन्दा दीर्घकालीन रूपमै समाधान खोज्न विश्व समुदायको ध्यान केन्द्रित देखिन्छ । कार्बन उत्सर्जन गर्ने ऊर्जाका स्रोतहरूबाट नवीकरणीय र हरित ऊर्जातिर फड्को मार्ने सही समयका रूपमा पनि हेर्न थालिएको छ । एसियाली विकास बैंक (एडीबी) ले यही अक्टोबर २० मा आफ्नो ऊर्जा नीति सार्वजनिक गर्दै कोइला र प्राकृतिक ग्यासबाट विद्युत् उत्पादन गर्ने थर्मल प्लान्टहरूमा हुने लगानी दुरुत्साहनको नीति अवलम्बन गर्‍यो । अब एडीबीले कुनै परियोजनामा लगानी गर्दा त्योसँग सम्बन्धित विद्युत्को स्रोत नवीकरणीय र स्वच्छ ऊर्जामा आधारित भए–नभएको समेत हेर्ने जनाएको छ । संयुक्त राष्ट्रसंघले कोइलाको प्रयोग कटौती (कट द कोल) लाई विश्वव्यापी अभियानका रूपमा लागू गर्न आह्वान गरिरहेको छ । कार्बन उत्सर्जन कटौतीका लागि पहल गर्न राष्ट्र संघले सदस्य मुलुकहरूलाई आग्रह गरेको हो । बेलायतको ग्लास्गोमा अक्टोबर ३१ देखि नोभेम्बर १२ सम्ममा आयोजना हुने जलवायु परिवर्तनसम्बन्धी पक्ष मुलुकको २६ औं सम्मेलन (कोप २६) मा पनि कार्बन उत्सर्जन कटौतीको विषयलाई महत्त्वसाथ उठाइनेछ । युरोपियन युनियनले ऊर्जा क्षेत्रका समस्या पहिचान र त्यसको समाधानका लागि सबै सदस्य राष्ट्र सम्मिलित एउटा कमिटी नै गठन गरेको छ । ‘कम्युनिकेसन अन इनर्जी प्राइसेज’ नाम दिइएको उक्त कमिटीले युरोपको ऊर्जा संकट निवारणका लागि सुझाव दिने र समस्याको दिगो समाधानका लागि आगामी रणनीति तयार पार्ने जनाइएको छ ।कार्बन उत्सर्जन गर्ने मुलुकहरूमा चीन पहिलो, अमेरिका दोस्रो, युरोपियन युनियन अन्तर्गतका मुलुक तेस्रो र भारत चौथो नम्बरमा छन् । त्यसपछि क्रमशः रुस, जापान, दक्षिण अफ्रिका र ब्राजिल छन् । चीनले सन् २०६० र अमेरिकाले सन् २०५० भित्रमा कार्बन उत्सर्जन शून्यमा झार्ने (नेट जेरो) प्रतिबद्धता जनाइसकेका छन्, जसका कारण भारतलाई पनि नेट जेरोको समयसीमा तोक्न विश्वभरबाट दबाब छ । तर अहिलेकै अवस्थामा भारतमा कोइलाको प्रयोगमा प्रतिबन्ध लगाउँदा त्यहाँको ७० प्रतिशत ऊर्जाको स्रोत ठप्प हुन्छ । भारतीय रेल सेवा पनि कोइलामा बढी निर्भर छ । कोइला खानी बन्द हुँदा त्यहाँ लाखौं मानिस बेरोजगार हुनेछन् । जसकारण पनि ‘नेट जेरो’ अवधारणा लागू गर्न भारतलाई कठिनाइ छ । इन्टरनेसनल इनर्जी एजेन्सीले सार्वजनिक गरेको वर्ल्ड इनर्जी आउटलुक २०२१ प्रतिवेदनअनुसार सन् २०२० यता कोभिड महामारीले विश्व अर्थतन्त्रलाई गम्भीर असर गर्दा पनि ऊर्जा बजार भने फस्टाइरहेको थियो । महामारीका बेला पनि नवीकरणीय ऊर्जा र सोलार प्रोजेक्ट बनिरहेका थिए । विद्युतीय सवारी साधनको बिक्रीले नयाँ रेकर्ड कायम गरेको थियो । यसकारण ऊर्जा बजार र यससँग सम्बन्धित अर्थतन्त्र गतिशील नै थियो । तर २०२१ मा कोइला र प्राकृतिक ग्यासको अभावमा ऊर्जा बजार धर्मराएको छ । पछिल्लो २ वर्षदेखि महामारीको असर र समाधानको टुंगो नलागेको ऊर्जा संकटले विश्व अर्थतन्त्रमा निम्ताएको समस्यालाई सन् २००८ को आर्थिक मन्दीसँग जोडेर पनि विश्लेषण हुन थालेका छन् ।