सिन्धुली — चाडपर्वमा हुने खर्च धान्न किसानले सिजनअघि नै हरियो जुनार बिक्री गर्न थालेका छन् । तिहार, छठलगायतका चाडपर्व धान्न उनीहरूले हरियो जुनार बेचेका हुन् । घर वरिपरि बारीमा पाँच–सात बोट जुनार हुनेले चाडपर्वलाई लक्ष्य गरी खर्च जुटाउन सिजनअघि हरियो जुनार बजारमा पुर्‍याई बिक्री गरिरहेका हुन् । पहेंलपुर भएर दाना परिपक्व भएपछि बजारमा लैजानुपर्ने जुनार हरियोमै बेच्दा व्यावसायिक असर पर्ने गुनासोसमेत छ ।खर्च जुटाउन अन्य आम्दानीका स्रोत नभएपछि हरियो जुनार बेच्नुपरेको किसान बताउँछन् । चाडपर्व सबैलाई आउने र रमाइलो गर्न खर्च चाहिने भएकाले हरियो जुनार बेच्नुपरेको कमलामाई नगरपालिका–३ जलकन्याका किसान उत्तर श्रेष्ठ बताउँछन् । ‘जुनार हरियोमै बोटबाट टिप्दा अर्को वर्ष फल्ने ग्यारेन्टी हुन्छ,’ उनले भने, ‘सिजनभन्दा पहिले बजारमा पुर्‍याउन सके भाउ पनि राम्रो पाइन्छ ।’सदरमुकाम सिन्धुलीमाढी, बीपी राजमार्ग छेउका खनियाखर्क, सोलाभन्ज्याङलगायतका बजारमा हरियो जुनार बिक्री भइरहेको छ । बीपी राजमार्ग हुँदै यात्रा गर्ने यात्रुलाई लक्ष्य गरी किसानले सिजनअघि नै काँचो जुनार बिक्री गर्न बजार ल्याएको कमलामाई नगरपालिका–४ का नीलहरि दाहालको भनाइ छ । ‘जुनारको मुख्य सिजन मंसिर दोस्रो सातादेखि सुरु हुन्छ ।यतिखेर सिजनपहिले नै हरियै काँचो जुनार व्यापारीले बजारमा ल्याएका छन्,’ उनले भने । नपाकेको जुनारको स्वाद अमिलो हुने र गुणस्तरीय पनि नहुने कृषि प्राविधिक जहानबहादुर कार्की बताउँछन् । ‘साना जुनार किसानले खर्च जुटाउन गुणस्तरको पर्वाह नगरी बेच्दा व्यावसायिक खेती गर्नेहरूलाई मार पर्छ,’ उनले भने, ‘हरियो जुनार खानेभन्दा पनि देखाउन मात्र काम लाग्छ । यसले बजारको पहिचानमा ह्रास आउँछ ।’ व्यावसायिक जुनार खेती गर्ने गोलन्जोर गाउँपालिका–४ तीनकन्याका किसान लोकबहादुर आलेमगर पनि काँचो बिक्री गर्दा सिजनमा पाकेको जुनारलाई समस्या पर्ने बताउँछन् । व्यावसायिक जुनार खेतीले घर खर्च चलाउन र छोराछोरीको पठनपाठनमा समेत सहयोग पुगेको किसानको भनाइ छ । गत आर्थिक वर्षमा जिल्लामा १३९० हेक्टर क्षेत्रफलमा जुनार खेती भएकोमा ७३५ हेक्टर उत्पादनशील बगैंचाबाट ९ हजार ४ सय ४५ टन जुनार उत्पादन भएको थियो । यसबाट किसानले ४० करोड रुपैयाँ हाराहारीमा आम्दानी गरेका थिए ।