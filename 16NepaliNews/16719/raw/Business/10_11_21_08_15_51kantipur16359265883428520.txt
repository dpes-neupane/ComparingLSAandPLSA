काठमाडौँ — कोरोना महामारी फैलिएका बेला नेपालका ३३ वटा गन्तव्यमा अलपत्र परेका पर्यटकलाई उद्धार गर्दै उनीहरुको मुलुक फर्काउन उत्कृष्ट कार्य गरेबापत नेपालले नौंवटा मुलुकलाई उछिन्दै ‘बेस्ट रेस्पोन्स टु दि प्यानडेमिक’ गोल्ड अवार्ड पाएको छ ।पर्यटन क्षेत्रभित्र ‘एडभेन्चर र ट्राभल’ मा विश्वभर कहलिएको चर्चित वन्डरलस्ट म्यागजिनले मंगलबार बेलायतको किन्सिङ्टन प्यालेस गार्डनमा आयोजित कार्यक्रममा यो पुरस्कार नेपालका तर्फबाट संस्कृति, पर्यटन तथा नागरिक उड्डयनमन्त्री प्रेम आलेलाई हस्तान्तरण गरेको थियो ।मन्त्री आलेसहित ६ जना नेपाली पर्यटन व्यवसायीहरुको टोली लण्डनमा सोमबारदेखि जारी तीनदिने वर्ल्ड ट्राभल मार्केट (डब्लूटिएम) मा सहभागी छन् । जहाँ संसारका सय बढी मुलुकका पर्यटन व्यवसायी सहभागी छन् । ४१ वर्षदेखि हुँदै आएको डब्लूटिएम गत वर्ष कोरोना संक्रमणका कारण भर्चुअल माध्यमबाट भएको थियो ।कोरोना संक्रमण सुरु भएलगत्तै नेपालले ०७६ चैतमा लकडाउन गर्दा काठमाडौं बाहिर सगरमाथा, अन्नपूर्ण लगायतका पर्यटकीय गन्तव्यमा करिब २ हजार पदयात्री तथा आरोहणमा गएका विदेशी अलपत्र परेका थिए ।त्यसबेला पर्यटन बोर्डको संयोजनमा विदेशीहरुलाई सीसीएमसी र सीडीओ कार्यालयको पास बनाई काठमाडौं ल्याई चार्टर उडानबाट उनीहरुको मुलुक फर्काइएको थियो । पर्यटन बोर्डका सीइओ धनञ्जय रेग्मीका अनुसार बोर्डले सीसीएमसीसँग संयोजन गर्दै काठमाडौंमा रोकिएका ४ हजार हाराहारी समेत गरी ६० मुलुकका ६ हजार विदेशीलाई उनीहरुको मुलुकमा फर्काएको थियो ।कोभिडका बेला नेपाल जस्तै अलपत्र परेका पर्यटकलाई उत्कृष्ट सेवा दिने बाँकी ९ वटा मुलुकमा क्रमश: साउदी अरेयिबा, लुईसियाना(अमेरिका), थाइल्यान्ड, स्लोभेनिया, कोलम्बिया, क्रोएसीया, क्रिट (ग्रिस), माल्दीभ्स र इजरायल रहेको त वन्डरलस्टले आफ्नो वेबसाइटमा उल्लेख गरेको छ ।वन्डरलस्टले डब्लूटिएममा विश्वभरबाट छनोट भएका उत्कृष्ट गन्तव्य, सहर, रुट, गाइड, खाना लगायतका विभिन्न विधामा अवार्ड दिन्छ । 