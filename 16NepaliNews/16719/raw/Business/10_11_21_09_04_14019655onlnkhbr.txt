
काठमाडौं । सनराइज बैंकले आफ्नो १४औं वार्षिकोत्सवको अवसरमा जोन्ता क्लब काठमाडौंलाई आर्थिक सहयोग गरेको छ ।
संस्थागत सामाजिक उत्तरदायित्व अन्तर्गत बैंकले जोन्ता क्लबसँग सहकार्य गरी दरबार हाई स्कुल अन्तर्गतको संस्कृत माध्यमिक विद्यालयलाई आर्थिक सहयोग गरेको बैंकले जनाएको छ । उक्त सहयोग रकमले शिक्षकलाई ल्यापटप खरिद गरी आवश्यक तालिम सञ्चालन गरिने छ ।
कोभिड–१९ ले शैक्षिक संस्थाहरु पूर्णरुपले सञ्चालन गर्न नसकिएको हालको अवस्थामा डिजिटल कक्षा सञ्चालनका लागि आर्थिक सहयोग गरेको बैंकको भनाइ छ ।
सनराइज बैंकले यस अघि पनि दरबार हाई स्कुल अन्तर्गतको भानु माविका विद्यार्थीहरुलाई डिजिटल कक्षा सञ्चालन गर्न जोन्ता क्लबलाई तीन लाख रुपैयाँ सहयोग गरेको थियो ।
रानीपोखरीस्थित दरबार हाई स्कुलमा मंगलबार आयोजित एक कार्यक्रमका बीच बैंकका प्रमुख कार्यकारी अधिकृत सुमन शर्माले क्लबका अध्यक्ष सीमा गोल्छालाई चेक हस्तान्तरण गरेका थिए ।
सनराइज बैंकले परिमार्जित प्रविधिलाई अवलम्बन गर्दै “स्मार्ट बनौं, डिजिटल बैंकिङ गरौं” अभियान अगाडि बढाउँदै आएको र यसै अनुरुप देश विकासको अपरिहार्य शिक्षामा पनि डिजिटल गर्ने उद्देश्यका साथ बैकले उक्त सहयोग गरेको शर्माले बताए ।
जोन्ता क्लबका अध्यक्ष गोल्छाले बैंकले डिजिटल शिक्षालाई प्राथमिकता राखेर गरिएको आर्थिक सहयोगले सरकारी विद्यालय, शिक्षक र विद्यार्थीहरुलाई धेरै प्रोत्साहन मिल्ने बताइन् ।
