बेइजिङ — चिनियाँ आयात तथा निर्यातकर्ताहरूले नेपालको कफीका लागि चिनियाँ बजारको सम्भाव्यता औंल्याएका छन् । चीनको क्वाङ्चौमा नेपालको कफी चाखिसकेपछि कफी मास्टरहरू, चिनियाँ कफी आयात–निर्यातकर्ता तथा सम्बन्धित व्यवसायीहरूले यस्तो सम्भाव्यता औंल्याएका हुन् ।चीनको प्रमुख व्यापारिक सहर क्वाङ्चौस्थित नेपाली महावाणिज्य दूतावास र अन्तर्राष्ट्रिय नेपाली युवा उद्यमी महासंघ, चीनले शुक्रबार ‘नेपाली कफी टेस्टिङ इभेन्ट’ आयोजना गरेका थिए । नेपाल हिमालय कफीलाई ‘निपोअर सिमालया खाफै’ भन्ने चिनियाँ नामबाट प्रवद्र्धन गरिएको क्वाङ्चौस्थित महावाणिज्य दूतावासका कन्सुलेट कुञ्जन साहले जानकारी दिए । ‘३ जना प्रोफेसनल कफी मास्टरले कफीको स्वाद र नेपाली विशेषतायुक्त कफीको महत्त्वबारे अवलोकन गरे,’ कन्सुलेट साहले कान्तिपुरसँग भने, ‘नेपालको उच्च भूभागमा उत्पादित र अग्र्यानिक कफी भएकाले पनि यसको बजार सम्भाव्यता अझै राम्रो देखिन्छ ।’चीनमा अफ्रिकन कफी, कोलम्बियन कफी भनेर विभिन्न ब्रान्डिङ गरिए जस्तै नेपाली कफीको पनि ब्रान्ड स्थापित गर्न सके भविष्यमा नेपाली कफीका लागि बजार खोज्न धेरै टाढा जान नपर्ने नेपाली व्यवसायीहरूले बताए । ‘चिनियाँ तथा अन्य मुलुकका निर्यातकर्ताका साथै कफी मास्टरहरूलाई नेपाली कफी चखाएपछि सकारात्मक प्रतिक्रिया पाइयो,’ महासंघका चीन अध्यक्ष दिलबहादुर कठायतले भने, ‘चीनमा नेपाली कफीको खासै मार्केट रहेनछ । त्यसैले व्यापार गन्तव्यको खोजीको पहल गरिएको हो । महामारीपछि वातावरण सहज भए नेपालको गुणस्तरीय कफी बजारका लागि पहल गर्न सकिनेछ ।’कफी क्षेत्रमा संलग्न विभिन्न चार दर्जनभन्दा बढी व्यक्तिले नेपालको १ हजारदेखि ३ हजार मिटर उचाइमा उत्पादित कफीको परीक्षण स्वाद लिएका थिए । युरोप, अमेरिका, अस्ट्रेलिया, जापानलगायत देशमा नेपाली कफीको माग भए पनि चीनमा निकै कम छ ।