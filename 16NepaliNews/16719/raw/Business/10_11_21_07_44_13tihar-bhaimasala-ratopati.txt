तिहारमा प्रयोग हुने सबैजसो वस्तु महँगिएको छ । कोरोना महामारी प्रभाव कम हुँदै जाँदा नागरिकहरू यो तिहार अघिल्लो वर्षभन्दा राम्ररी मनाउने योजनामा छन् । यसैकारण माग बढेपछि सबैजसो वस्तुको मूल्य बढेको व्यवसायीहरूले बताएका छन् । नेपाल–चीन नाकामा समस्या, कच्चा पदार्थ अभाव र माग बढेपछि तिहारमा सबैभन्दा बढी कारोबार हुने भाइमसला, फूलमाला र विद्युतीय (झिलीमिली) बत्तीको मूल्य बढेको हो ।महँगियो भाइमसलाकोरोना महामारीका कारणले माग नहुँदा गत वर्ष घटेको भाइमसलाको मूल्य यो वर्ष २५ प्रतिशतसम्म बढेको छ । नेपाल खुद्रा व्यवसायी महासंघका अनुसार अघिल्लो वर्षभन्दा यो वर्ष माग बढेपछि मूल्य पनि बढेको हो । भाइमसलामा प्रयोग हुने सबैजसो वस्तुको मूल्य कम्तिमा २५ प्रतिशतले बढेको छ ।भाइमसलामा काजू, किसमिस, नरिवल, पेस्ता, बदाम, ल्वाङ, सुकमेल, छोकडा, अन्जिर, दालचिनी, मिश्री र मखना लगायतका सुख्खा फलफूल मिसाइन्छ । यी सबै प्रकारका फलफूलको मूल्य उकालो लागेको संघले बताएको छ ।यो वर्ष काजूको थोक मूल्य प्रतिकिलो १५ सय, सुकुमेल २९ सय, ल्वांङ १३ सय, बदाम १२ सय, नरिवल ५००, किसमिस ४२५, छोकडा १७५ र अन्जिर प्रतिकिलो १८ सय रुपैयाँ छ । यस्तै, मखना एक हजार, अलैँची १२ सय, खोरपानी एक हजार रुपैयाँ, मिश्री २००, ओखर ७००, पेस्ता १६५० र दालचिनी ५०० रुपैयाँ प्रतिकिलो छ । यी सबै वस्तुको मूल्य अहिलेभन्दा गत वर्ष २५ प्रतिशत कम थियो ।  स्रोतः नेपाल खुद्रा व्यापार संघ  झिलिमिलि बत्तीको मूल्य ३० प्रतिशतले बढ्योविश्वव्यापी महामारीका कोरोना भाइरसको प्रभाव तिहारमा बिक्री हुने वस्तुहरूमा पनि परेको छ । बत्ती र उज्यालोको चाड भनिने तिहारमा फूलमाला र अन्य वस्तुसँगै झिलिमिली बत्तीको व्यापार राम्रै हुन्छ । तिहार मूख्य सिजनका रूपमा रहेको झिलिमिल बत्तीको मूल्य बढेको छ ।अघिल्लो वर्षको तुलनामा यो वर्ष झिलिमिलि बत्तीको मूल्य बढेको हो । चीनबाट तिहारलक्षित आयात हुने झिलिमिली बत्ती ३० प्रतिशतसम्म मूल्य बढेको छ । नेपाल विद्युतीय व्यवसायी महासंघका अध्यक्ष सुदर्शन पौडेलले अघिल्लो वर्षको तुलनामा यो वर्ष ३० प्रतिशतसम्म मूल्य बढेको बताए । उनले रातोपाटीलाई भने, ‘नेपालको उत्तरी नाका केरुङ र तातोपानीमा समस्या आउँदा समुन्द्री मार्ग हुँदै सामान ल्याउनुपर्छ । महामारीका कारण सबै वस्तुको मूल्य बढाउँदा झिलिमिली बत्तीको मूल्य पनि बढेको हो ।’तिहार बेला नेपालमा झिलिमिली बत्तीको व्यापार झण्डै ३० करोड रुपैयाँ हाराहारीमा हुन्छ । महामारीअघि हरेक तिहारमा करिब ५० करोड रुपैयाँ बराबरको बत्तीको बिक्री हुँदै आएकोमा कोभिडले बिक्री घटाएको हो ।चीनबाट, चालू आर्थिक वर्ष २०७८/७९ को तीन महिनाको समयमा नै ६४ करोड रुपैयाँको झिलिमिली बत्ती आयात भएको भन्सार विभागको तथ्यांकले देखाउँछ ।माला पनि महँगो यो वर्षको तिहारमा मालाको मूल्य पनि उकालो लागेको छ । कात्तिक पहिलो साता आएको बेमौसमी बर्षाका कारण मालाको मूल्य बढ्ने पुष्प व्यवसायीहरू बताउँछन् । बेमौसमी वर्षाले बेच्ने बेला भएका फूल बोटमै कुहाएपछि मूल्य स्वतः उकालो लाग्ने उनीहरूको तर्क छ ।यसका साथै, अघिल्लो वर्षको तिहारको तुलनामा यो वर्षको तिहारमा फूलको मालाको माग बढ्दा समेत मूल्यमा चाप पर्ने देखिएको छ । गत वर्षको तिहारमा जम्माजम्मी १५ लाख माला बिक्री भएकामा यो वर्ष माग बढ्ने फ्लोरिकल्चर एसोसिएशन अफ नेपालका अध्यक्ष मीनबहादुर तामाङले बताए ।अघिल्लो वर्षको कोरोना तिहारमा कोरोनाको व्यापक प्रभाव रहेकाले माग कम भएको थियो । यो वर्ष कोरोनाका प्रभाव कम हुँदा र आर्थिक गतिविधि चलायमान बन्दा माग बढेर १८ लाख वटा माला खपत हुने अनुमान एसोसिएशनले गरेको छ ।१८ लाखमध्ये १५ लाख सयपत्री र ३ लाख वटा माला गोदावरी र मखमलीको खपत हुन्छ । तिहारमा खपत हुने १५ लाखमध्ये १२ लाख माला नेपालमै उत्पादन हुने र ३ लाख भारतबाट आयात हुने एसोसिएशनले जनाएको छ । ‘माग बढेपछि यो वर्ष मालाको मूल्य बढ्ने देखिएको छ । गत वर्ष ६० रुपैयाँसम्म पाइएको सयपत्री मालाको मूल्य बढेर १०० रुपैयाँसम्म पुग्छ’, उनले भने, ‘मखमलीको मालाको मूल्य पनि बढेर ६०/७० रुपैयाँसम्म पुग्छ । गत वर्ष यसको मूल्य ४० रुपैयाँसम्म थियो ।’ तिहारमा सयपत्री, मखमली र गोदावरीका २० करोड रुपैयाँ बराबरको माला बिक्री हुने एसोसिएशनले जानकारी दिएको छ ।#भाइमसला#तिहार