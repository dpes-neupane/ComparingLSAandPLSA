काठमाडौँ — कोसी करिडोर २ सय २० केभी प्रसारण लाइन आयोजनाअन्तर्गत पहिलो प्याकेजको निर्माण सकिएको छ । पहिलो प्याकेजअन्तर्गत सुनसरीको इनरुवाबाट संखुवासभाको वसन्तपुर, बानेश्वर हुँदै तुम्लिङटारसम्म डबल सर्किट विद्युत् टावर निर्माण गर्ने र एकतर्फी तार तान्ने काम सकिएको हो ।नेपाल सरकार तथा भारतीय एक्जिम बैंकको सहुलियतपूर्ण ऋणमा सम्पन्न आयोजना बुधबार हस्तान्तरण भयो । धनकुटाको हिलेमा एक कार्यक्रम आयोजना गरी ठेकेदार कम्पनी कलपत्रु पावर ट्रान्समिसन लिमिटेडका प्रतिनिधिले नेपाल विद्युत् प्राधिकरणका कार्यकारी निर्देशक कुलमान घिसिङलाई आयोजनाको साँचो हस्तान्तरण गरेका हुन् ।आयोजनामार्फत तुम्लिङटारदेखि वसन्तपुर तथा वसन्तपुरदेखि ताप्लेजुङको ढुंगेसाँघुसम्म १ हजार मेगावाट र वसन्तपुरदेखि इनरुवासम्म २ हजार मेगावाट विद्युत् प्रसारण गर्न सकिनेछ । प्रसारण लाइन निर्माण भइसक्दा प्रदेश १ का जिल्लामा विद्युत् आपूर्तिका लागि भरपर्दो प्रसारण तथा वितरण सञ्जाल बन्नेछ । प्रसारण लाइन निर्माणपछि प्रदेश १ मा विद्युत् प्रसारण तथा वितरणका लागि मेरुदण्ड तयार भएको प्राधिकरणका कार्यकारी निर्देशक घिसिङले बताए । ‘कोसी करिडोरलाई चाँडै काबेली करिडोर प्रसारण लाइनसँग जोड्छौं । यसले प्रदेश १ मा गुणस्तरीय र विश्वसनीय विद्युत् आपूर्ति हुन्छ,’ घिसिङले भने ।प्रसारण आयोजना ३ वटा प्याकेजमा विभाजन गरी निर्माण भइरहेको थियो, जसमध्ये पहिलो प्याकेजमा इनरुवा–तुम्लिङटार प्रसारण लाइन, दोस्रो प्याकेजमा तीनवटा सबस्टेसन र तेस्रो प्याकेजमा वसन्तपुर–ढुंगेसाँघु प्रसारण लाइन तथा सबस्टेसनको निर्माण रहेको छ । आयोजनाको दोस्रो चरण अर्थात् दोस्रो सर्किट तार तान्न र सबस्टेसनहरूको क्षमता बढाउनका लागि चाहिने लगानी जुटाउन प्राधिकरणले भारतीय एक्जिम बैंकलाई आग्रह गरिरहेको समेत घिसिङले बताए । ४ करोड अमेरिकी डलबर बराबर सहुलियत ऋण जुटाइदिन एक्जिम बैंकलाई पत्राचार गरिसकेको उनले जनाए । ११ करोड २० लाख अमेरिकी डलर अनुमानित लागत रहेको यो आयोजना बनाउन भारतले एक्जिम बैंकमार्फत नेपाललाई ९ करोड अमेरिकी डलर बराबर सहुलितपूर्ण ऋण उपलब्ध गराएको छ । आयोजना बनेसँगै उक्त करिडोरमा बनिरहेका आयोजनालाई प्रसारण लाइनमा जोड्न सहज हुनेछ । निजी तथा सरकारी लगानीमा बन्ने जलविद्युत् आयोजनाहरूको कार्य प्रगति तथा भावी योजनाका आधारमा दोस्रो सर्किटको तार तान्ने काम पनि चाँडै सुरु गर्ने प्राधिकरणले जनाएको छ ।कोसी करिडोरमा बनेको यो आयोजना २२० केभी क्षमतामा बनेको नेपालको सबैभन्दा लामो प्रसारणलाइन हो । यसले अरुण र तमोर नदी तथा तिनीहरूका सहायक नदीहरूबाट उत्पादन हुने विद्युत्लाई राष्ट्रिय प्रसारण लाइनमा जोड्छ । प्रदेश १ का भोजपुर, संखुवासभा, तेह्रथुम र ताप्लेजुङमा बन्ने जलविद्युत् आयोजनालाई राष्ट्रिय प्रसारण लाइनमा जोड्न कोसी करिडोरको निर्माण गरिएको हो । यो आयोजनामा प्याकेज–२ र ३ को क्रमशः ८० र ७० प्रतिशत निर्माण सकिएको प्राधिकरणले जनाएको छ । आयोजनाको सम्पूर्ण काम मार्च २०२२ भित्र सम्पन्न गर्ने लक्ष्य राखिएको छ ।प्राधिकरणले निजी क्षेत्रका २८ आयोजनाबाट उत्पादन हुने ५ सय १६ मेगावाट विद्युत् यही प्रसारण लाइनमा जोड्ने गरी विद्युत् खरिद सम्झौता (पीपीए) गरिसकेको छ । ती आयोजना निर्माणको विभिन्न चरणमा छन् । यो प्रसारण लाइनअन्तर्गत इनरुवामा अहिले २ सय २० केभीको सबस्टेसन निर्माणाधीन छ । उक्त सबस्टेसन निर्माण पूरा नहुन्जेलसम्मका लागि इनरुवा–वसन्तपुर–तुम्लिङटार प्रसारण लाइनलाई अस्थायी रूपमा ३३ केभीमा चार्ज गरी सञ्चालनमा ल्याइएको छ ।करिडोरको पहिलो प्याकेजको ठेक्का पाएको भारतीय कम्पनी कलपत्रु पावर ट्रान्समिसन लिमिटेडले सन् २०१६ जुनदेखि काम थालेको थियो । जसको अनुमानित लागत ३ करोड ७३ लाख डलर (करिब ४ अर्ब) छ । त्यस्तै, दोस्रो प्याकेजअन्तर्गत इनरुवा, वसन्तपुर, बानेश्वर र तुम्लिङटारमा २२०/१३२/३३ केभीको सबस्टेसन निर्माणका लागि भारतीय कम्पनी एल एन्ड टीसँग सन् २०१८ जुलाईमा ठेक्का सम्झौता भएको थियो । सबस्टेसनको निर्माण सन् २०२२ मार्चसम्ममा गरिसक्ने लक्ष्य छ । यो प्याकेजको अनुमानित लागत २ करोड ५३ लाख डलर (करिब २ अर्ब ९१ करोड रुपैयाँ) छ ।