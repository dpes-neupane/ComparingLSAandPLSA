काठमाडौँ — सर्वोच्च अदालतको पूर्ण इजलासमा बिहीबार दशक पुरानो कर छलीसम्बन्धी दुई कम्पनीका १३ वटा मुद्दा सुनुवाइको पालोमा थिए । प्रधानन्यायाधीश चोलेन्द्रशमशेर जबरा नेतृत्वमा न्यायाधीश प्रकाशमानसिंह राउत र सपना प्रधान मल्लको इजलासमा रहेका वरुण बेभरेज नेपाल प्रालि (पेप्सीलगायत सफ्ट ड्रिंक उत्पादक) र भाटभटेनी सुपर मार्केट एन्ड डिपार्टमेन्टल स्टोर्स प्रालिका मूल्य अभिवृद्धि कर (भ्याट) र आयकर छलीसँग सम्बन्धित मुद्दाले अन्य मुद्दाको सुनुवाइ नसकिँदा मौका भने पाएनन् ।दुवै मुद्दा सर्वोच्चबाटै अन्तिम टुंगो लागिसकेका हुन् । तर व्यापारीले कर छली ठहर भएको रकम नतिर्न कानुनी छिद्रमार्फत प्रयास गरिरहँदा सर्वोच्चले उदारता देखाउँदै बारम्बार उक्त मुद्दालाई बल्झाउने गरेको हो ।आर्थिक वर्ष २०६२/६३ देखि २०६७/६८ सम्ममा भ्याट र आयकर छली गरेको भन्दै आन्तरिक राजस्व विभागले छानबिन गरेको थियो । छानबिनपछि ठूला करदाता कार्यालयले २०६७ मा वरुण बेभरेज, भाटभटेनीलगायत कम्पनीलाई कर रकम संशोधन गर्दै त्यसमाथि जरिवाना र ब्याजसमेत असल्ने निर्णय गरेको थियो । ११ वर्षअघि ठूला करदाता कार्यालयले गरेको उक्त निर्णय उल्ट्याउन व्यापारीहरूले विभिन्न बाटोमार्फत बारम्बार सर्वोच्च पुर्‍याइरहेका छन् ।वरुणले सुपर इन्टरप्राइजेज चाबहिल, श्रेष्ठ कन्सर्न जोरपाटी, सिटिसेल्स टाँडी चितवन, न्यु–पञ्चकन्या ट्रेड एन्ड सप्लायर्स, महर्जन सप्लायर्स, रञ्जु ट्रेड कन्सर्न जोरपाटीलगायतलाई आफूले ‘ट्रेड स्किम’अन्तर्गत ‘ट्रेड डिस्काउन्ट’ र व्यापार प्रोत्साहन खर्च दिएको झूटो विवरण पेस गर्दै आय कम देखाएर कर छलेको थियो । वरुणले छुट दिएको भनेका डिलरहरूले नै आफूहरूले छुट नपाएको, ‘ट्रेड डिस्काउन्ट’ दिएजस्तो देखाए पनि कम्पनीले अर्को प्रक्रियाबाट रकम असुल्ने बताएका थिए । वरुणको दाबी नमिलेपछि कर छली गरेको प्रमाणित भयो । ठूला करदाता कार्यालयले छानबिनमा ‘ट्रेड डिस्काउन्ट’ नियमित लेजरमा नराखेको, अलग्गै खातामा राखे पनि लेखापरीक्षणमा समावेश नगरेको, कर परीक्षणमा उक्त स्रेस्ता नदेखाइएको, गोप्य खाता खोली युजर आईडी र पासवर्डसमेत अलग्गै बनाएको पायो । विवरण गोप्य खातामा मात्र देखाउनु, खाताको विवरण कर प्रशासनको पहुँचबाहिर राख्नु र डिस्ट्रिब्युटर्सलाई दिइएको भनिएको छुट रकम वरुण बेभरेजले नै असुल्नुले ‘राज्यलाई तिर्नुपर्ने कर नतिर्ने उद्देश्यबाट अत्यन्त गम्भीर रूपमा कर छलीको योजना गरेको’ देखिएको ठूला करदाता कार्यालयले ठहर गर्‍यो ।त्यसपछि २०६७ फागुन २५ मा ठूला करदाता कार्यालयले कर छलेको निष्कर्षसहित ब्याज र जरिवानासमेत गरेर अन्तिम कर निर्धारण गर्‍यो । त्यसमा चित्त नबुझाएर वरुण आन्तरिक राजस्व विभाग गयो । विभागका महानिर्देशकले २०६८ असार २९ मा ठूला करदाता कार्यालयको निर्णयलाई परिवर्तन गर्नु नपर्ने आदेश जारी गरे । २०६२/६३ मा मात्रै वरुणले ५४ लाख ७५ हजार १ सय ८६ रुपैयाँ थप कर तिर्नुपर्ने थियो ।पाँच आर्थिक वर्षको यस्तो रकम साढे दुई करोडभन्दा बढी थियो । त्यसमा जरिवाना र ब्याज थप्दा चार करोड जति पुग्ने कर कार्यालयका अधिकारी बताउँछन् । आन्तरिक राजस्व विभागको निर्णयमा पनि चित्त नबुझाएर वरुणले राजस्व न्यायाधिकरणमा चुनौती दियो । २०७३ फागुन २४ मा राजस्व न्यायाधिकरणका अध्यक्ष डिल्लीराज आचार्य, लेखा सदस्य डम्बरबहादुर कार्की र राजस्व सदस्य जीवनकुमार घिमिरेले विभागको निर्णय सही भएको निष्कर्ष निकाल्दै त्यसलाई परिवर्तन गर्न अस्वीकार गरे । न्यायाधिकरणले आन्तरिक र गोप्य व्यवस्थापनमार्फत वरुणले कर छल्ने नियतवश नक्कली रूपमा ‘ट्रेड स्किम’ देखाई वास्तविक रूपमा ‘ट्रेड डिस्काउन्ट’ आफैंले असुल्ने गरेको ठहर गर्‍यो । राजस्व न्यायाधिकरणको यस्तो आदेश कर प्रशासनका लागि सामान्य तथा अन्तिम रहेको महान्यायाधिवक्ता कार्यालयका उपन्यायाधिवक्ता हरिशंकर ज्ञवाली बताउँछन् । दुई तहको पुनरावेदनपछि फैसला एउटै भए त्यसविरुद्ध पुनरावेदन दर्ता हुन नसक्ने उनको भनाइ छ । तर वरुण त्यसपछि पनि रोकिएन । न्यायाधिकरणको फैसलाविरुद्ध सर्वोच्च अदालतमा सिधै पुनरावेदन दिन नपाइने भएपछि वरुणले त्यस्तो निवेदन दर्ता गरिपाऊँ भनेर सर्वोच्चमा निवेदन दियो । राजस्व न्यायाधिकरणको फैसलामा कानुनी त्रुटि वा व्याख्यामा गम्भीर कमजोरी भएको ठहर भए सर्वोच्च अदालतको अनुमतिपछि त्यस्ता निवेदन दर्ता गर्न सकिन्थ्यो ।२०७५ कात्तिक १२ मा सर्वोच्चले वरुणको निवेदन दर्ता गर्न मानेन । वरुणले आफ्नो पुनरावेदनको निवेदन दर्ता नगर्ने सर्वोच्च अदालतको आदेश पुनरावलोकन गरिपाऊँ भन्यो । सर्वोच्च अदालतका सह–रजिष्ट्रारले पुनरावलोकन पनि दर्ता नहुने आदेश गरे । त्यसविरुद्ध वरुण सिधै सर्वोच्चको इजलासमा गयो । पुनरावेदनको निवेदन दर्ता गर्न अनुमति नदिने सर्वोच्च अदालतको आदेशमाथि पुनरावलोकन हुन नसक्ने सर्वोच्चका थुप्रै नजिरविपरीत तत्कालीन प्रधानन्यायाधीश ओमप्रकाश मिश्र र न्यायाधीशहरू केदार चालिसे तथा बमकुमार श्रेष्ठको इजलासले पुनरावलोकन गर्ने निर्णय गर्‍यो । यसरी बारम्बारको प्रयासपछि सर्वोच्च छिराइएको यो मुद्दा त्यसयता सर्वोच्चमै सुनुवाइ गर्न आठ पटक पेस भइसकेको छ ।भाटभटेनीको कर छली विवादको अदालती यात्रा पनि उस्तै घुमाउरो छ । तह–तहका न्यायिक र अर्धन्यायिक निकाय हुँदै करिब ८ वर्षमा सर्वोच्चबाट टुंगिएको भाटभटेनीको कर छली मुद्दालाई सर्वोच्च अदालतले गत असारमा ब्युँताएको हो । न्यायाधीश तेजबहादुर केसी, बमकुमार श्रेष्ठ र मनोजकुमार शर्माको इजलासले भाटभटेनीले कर छली गरेको ठहर गर्ने सर्वोच्चको अघिल्लो वर्षको फैसलाको पुनरावलोकन गर्ने आदेश दिएको थियो । प्रधानन्यायाधीश चोलेन्द्रशमशेर जबरा र न्यायाधीश प्रकाशकुमार ढुंगानाको इजलासले २०७६ पुस २८ मा भाटभटेनीले नक्कली भ्याट बिल प्रयोग गरी कर छलेको ठहर गरेको थियो । २०६४ देखि चार आर्थिक वर्षमा कर छलेको पाइएपछि भाटभटेनी सुपरमार्केटमाथि २२ करोड ६७ लाख संशोधित कर निर्धारण गरिएको थियो । त्यसविरुद्ध भाटभटेनीले प्रशासकीय पुनरावलोकनका लागि आन्तरिक राजस्व विभागमा २०६९ कात्तिक २ मा निवेदन दियो ।विभागले ठूला करदाता कार्यालयको निर्णय सही ठहर्‍याउँदै भाटभटेनीले कर छली गरेकै ठहर गरेको थियो । भाटभटेनी त्यसविरुद्ध राजस्व न्यायाधिकरणमा पुनरावेदन गर्‍यो । न्यायाधिकरणले २०७४ असार २९ मा विभागको निर्णय सदर गर्‍यो । भाटभटेनीले यो फैसलालाई सर्वोच्च अदालतमा उल्ट्याउने प्रयास गरेकामा सर्वोच्चले पनि न्यायाधिकरणकै फैसला सदर गरेको थियो । भाटभटेनीले राजस्व न्यायाधीकरणविरुद्ध दिएको पुनरावेदनको अनुमति मागेको निवेदनलाई सर्वोच्चका न्यायाधीश पुरुषोत्तम भण्डारी र डम्बरबहादुर शाहीले २०७४ मंसिरमै अनुमति दिए । २०७६ पुसमा सर्वोच्चले मुद्दाको टुंगो लगायो । तर, गत असारमा सर्वोच्चले तह–तहका प्रशासनिक र न्यायिक पुनरावलोकनमार्फत टुंगो लागिसकेको विषयमा फेरि सुनुवाइ गर्ने निर्णय गर्‍यो । न्यायाधीश तेजबहादुर केसी, बमकुमार श्रेष्ठ र मनोजकुमार शर्माको इजलासले भाटभटेनी सुपरमार्केट एन्ड डिपार्टमेन्टल स्टोरले कर छली गरेको ठहर गर्ने सर्वोच्च अदालतको अघिल्लो वर्षको फैसलाको पुनरावलोकन गर्ने आदेश गरेका थिए । भाटभटेनीको करछलीको मुद्दा ब्युँताउने आदेश गर्ने सर्वोच्च अदालतको यो इजलास यसअघि पनि गठन भएको थियो । २०७७ को चैत १२ मा न्यायाधीशहरू केसी, श्रेष्ठ र शर्मा नै संलग्न उक्त इजलासले मिसिल झिकाउने आदेश गरेको थियो ।२०७८ को वैशाख २ मा पनि उक्त मुद्दा न्यायाधीश तेजबहादुर केसीकै नेतृत्वको इजलासमा तोकिएको थियो । त्यसपछि असार १० मा पुन: न्यायाधीशहरू केसी, श्रेष्ठ र शर्माको इजलासमा तोकियो । जसले भाटभटेनीको करछली मुद्दा ब्युँताउने आदेश गरेको हो । त्यसयता बिहीबार पहिलो पटक सुनुवाइका लागि तोकिएको थियो । २०७६ मा भाटभटेनीले कर छली गरेको ठहर गर्ने फैसला प्रधानन्यायाधीश जबरा सम्मिलित इजलासले नै गरेको थियो ।बिहीबार उनै प्रधानन्यायाधीश जबराले आफ्नै इजलासमा तोकेको यो मुद्दा पहिले नै न्यायिक दृष्टिकोण दिइसकेका कारण उनले हेर्न मिलेन । सर्वोच्चले विकास गरेका न्यायिक सिद्धान्तविपरीत फैसला भएको पाइए पुनरावलोकनको अनुमति दिने गरेको भए पनि वरुण र भाटभटेनीको मुद्दामा कसरी फेरि ब्युँताइयो भनेर आफू अचम्ममा परेको महान्यायाधिवक्ता कार्यालयका एक जना उच्च अधिकारीले बताए । सर्वोच्चले २०७६ पुस २८ मा एकै दिन भाटभटेनीसहित शंकर अक्सिजन ग्यास, अरुण इन्टरकन्टिनेन्टल ट्रेडर्स, एआईटी प्रालि र महेश बानियाँले नक्कली भ्याट बिल प्रयोग गरी कर छलेको ठहर गरेको थियो । त्यसविरुद्ध पुनरावलोकन अनुमति पाएको भाटभटेनी मात्रै हो । अदालतका आदेश/फैसला केलाउँदा कर रकम व्यवसायीकै पोल्टामा हाल्ने, राष्ट्रिय ढुकुटीमा ल्याउनै नदिने प्रवृत्ति देखिएको पूर्वकामु महालेखा परीक्षक सुकदेव खत्री बताउँछन् ।‘यस्तो प्रवृत्ति एनसेलको पछिल्लो फैसलापछि अझ बढी देखिएको छ,’ उनले भने, ‘कर मामिलामा अदालत व्यवसायीप्रति अत्यन्त उदार देखिन्छ । ठूला घरानालाई कानुनी छिद्र प्रयोग गर्न अदालतले नै सघाएको छ । यो अवस्था निरन्तर रहे भविष्यमा ठूला व्यवसायीले कर तिर्दै तिर्दैनन् ।’