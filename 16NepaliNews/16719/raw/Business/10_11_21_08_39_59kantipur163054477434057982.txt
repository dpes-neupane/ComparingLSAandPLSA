नयाँदिल्ली — सरकारले काठमाडौं– नयाँ दिल्लीको उडान संख्या बढाउन दुई विमान कम्पनीलाई अनुमति दिएको छ । नेपाल नागरिक उड्डयन प्राधिकरणले नेपाल वायु सेवा निगम तथा एयर इन्डियालाई प्रत्येक दिन उडान गर्न अनुमति दिएको हो । यो रुटमा अब सातामा १४ वटा उडान हुनेछन् । नेपाल–भारतबीच भएको एयर बबल सम्झौताअनुसार हाल दुई देशका सरकारी विमान कम्पनीले मात्रै एक अर्को देशमा उडान गरिरहेका छन् । सम्झौतामा निजी कम्पनीहरूलाई उडानको अनुमति दिने उल्लेख छैन । सम्झौता अझै कायमै रहेकोले निजी कम्पनीले कहिलेदेखि उडान गर्न पाउँछन् भन्ने यकिन छैन । प्राधिकरणका महानिर्देशक राजन पोखरेलले यात्रुहरूको चाप बढेको तथा भाडा चर्को भएको गुनासो आएकोले उडान संख्या थप्ने अनुमति दिइएको कान्तिपुरलाई बताए । ‘कोरोना महामारीको अवस्था पनि सहज हुँदै गएको छ । अन्य सबै क्षेत्र खुकुलो भइसकेकाले स्वास्थ्य मापदण्ड पूरा गरेर उडान थप्न अनुमति दिइएको हो,’ उनले भने, ‘अब नेपाल वायू सेवा निगम र एयर इन्डिया दुबैले सातामा ७ उडान संख्याको सीमाभित्र रहेर उडान गर्न पाउनेछन् ।’कोरोनाको पहिलो लहर फैलँदा बन्द गरिएको हवाई मार्ग दुई देशबीच भएको एयर बबल सम्झौतापछि खुलाइएको थियो । दोस्रो लहर फैलिएपछि नेपालले गत मे ७ देखि निगम र एयर इन्डियालाई सातामा एक/एक उडान गर्ने अनुमति दिएको थियो । कोरोनाको प्रभाव घट्दै गएपछि गत जुलाई २४ मा उडान संख्या बढाएर सातामा ३/३ वटा पुर्‍याइयो । हाल सोमबार, बुधबार र शनिबार निगमले तथा आइतबार, मंगलबार र शुक्रबार एयर इन्डियाले एक–एक उडान गर्दै आएको छ । बिहीबार भने कुनै पनि उडान हुँदैन । कोरोना महामारी सुरु हुनुअघि यो रुटमा दिनमै ११ वटा उडान हुन्थ्यो । इन्डिगो एयरले दिनमै ३ वटासम्म उडान गर्थ्यो । त्यस्तै, निगम, एयर इन्डिया र स्पाइस जेटले दैनिक २/२ तथा ड्रुक एयर र भिस्ताराले १/१ उडानमार्फत सेवा दिन्थे । त्यती धेरै यात्रुको चाप रहने काठमाडौं–दिल्ली रुटमा निश्चित दुई कम्पनीलाई त्यो पनि सातामा तीन दिन १/१ उडानमा सीमित गरिँदा यात्रु महँगो भाडा तिर्न बाध्य छन् । यात्रुको सहजताका लागि गत डिसेम्बर मा दुवै मुलुकका ध्वजाबाहकले दैनिक एउटा उडान गर्ने सम्झौता भएको थियो । तर नेपाल सरकारले सातामा ३/३ वटा उडानको अनुमति मात्रै दिएको थियो । निगमका दिल्लीस्थित प्रबन्धक नारायण पौडेल प्राधिकरणबाट अनुमति आए लगत्तै आफूहरूले सातै दिन उडानको तयारी थालेको बताए । ‘त्यसका लागि भारतीय सरोकारवाला पक्षसँग छलफल थालिसकेका छौं । दिल्ली विमानस्थलमा उडानका लागि समय निर्धारण गर्ने लगायतका विषयमा स्लट लिने प्रक्रिया अघि बढाइएको छ,’ उनले भने, ‘आवश्यक प्रक्रिया पूरा भएपछि निकट भविष्यमै उडानको कार्यतालिका आउने छ ।’ उनका अनुसार दिल्ली विमानस्थलबाट स्लट पाइसकेपछि भारतीय नागरिक उड्डयन निकायको अनुमति लिनुपर्ने हुन्छ ।एयर इन्डियाले पनि अनुमति पाइसकेकाले उसले पनि तोकिएकै संख्यामा उडान थपेको अवस्थामा अर्को साताबाट काठमाडौं–दिल्ली रुटमा सातामा १४ वटा उडान हुनेछन् । उडान संख्या बढेसँगै यात्रुलाई सहज हुने प्राधिकरणका महानिर्देशक पोखरेलले बताए ।