अमेरिकामा यतिखेर गौमांस (गाईगोरुको मासु) को मूल्य आकासिएको छ । गौमांस बेच्ने कसाहीखाना र पसलहरूमा ग्राहक जानै छाडेका छन् । यसको कारण मासुको मूल्य अत्यधिक बढ्नु हो । अहिले त्यहाँको बजारमा बाख्राको मासु प्रतिपाउण्ड (४५३.५९ ग्राम) को ८ बाट बढेर १० डलर पुगेको छ । यही परिमाणको गौमांसको मूल्य ५ बाट बढेर ६ डलर पुगेको छ । मूल्य बढे पनि केही मासुपसलेले मूल्य घटाएर सूची टाँसेका छन् । तर, ग्राहक भेट्न मुस्किल परिरहेको छ । मासु आपूर्ति गर्ने ठुला व्यापारीहरूले यस्तो स्थिति निम्त्याएको गौमांस बेच्ने खुद्रा पसलेहरू बताउँछन् । कोरोना महामारीपछि खुलेको अमेरिकी बजारमा सबै सामानको मूल्य बढेको, तर गौमांसको मूल्यवृद्धि असामान्य रहेको त्यहाँका मिडियाहरूमा खबर छ । सन् २०२० को डिसेम्बरयता गौमांसको मूल्य १४ प्रतिशतले वृद्धि भएको छ । सुँगुरको मासु १२.१ र कुखुराको मासु ६.६ प्रतिशतले बढेको छ । त्यहाँका उपभोक्ताहरू खाद्यान्नको बढ्दो मूल्यका कारण नै चिन्तित छन् । ह्वाइटहाउसले भने महँगी रोक्न प्रयास गरिरहेको बताउने गरेको छ । अमेरिकामा मासु आपूर्ति प्रणालीमा केही ठुला कम्पनीहरूको नियन्त्रण रहेको र अहिले मनमौजी मूल्य असुलिरहेको सरकारी अधिकारीहरूले जानकारी दिएका छन् । गत जुलाईमा राष्ट्रपति बाइडेनले मासु प्रशोधन गर्ने नयाँ उद्योग र व्यवसायीहरूलाई ५० करोड डलर संघीय ऋण उपलब्ध गराउने घोषणा गरेको थियो । यसो गर्दा गौमांस बजारमा ठुला आपूर्तिकर्ताको एकाधिकार तोडिने ह्वाइटहाउसले दाबी गरेको थियो । यसबीच कुखुराको मासु प्रशोधन गर्ने उद्योगमा सरकारले अनुसन्धान गरिरहेको छ । कोलोराडोस्थित एक सप्लायर पिलग्रिम्स प्राइडविरुद्ध १० करोड ७० लाख डलर जरिबाना तोकिएको छ । मासु उद्योगमा प्रतिस्पर्धा बढाउन बाइडेन सरकारले कानुनमा पनि कडाइ गरिरहेको छ । तर, यी सबै प्रयास विफल प्रायः भएको छ । अहिले पनि मासु आपूर्तिमा ठुला व्यापारीहरूले नियन्त्रण गरिरहेका छन् । उनीहरूले सरकारी नीति नै गलत भएकोसम्म बताउन थालेका छन् ।बल्झिरहने समस्याअमेरिकामा मासुको मूल्यले समस्या निरन्तर निम्त्याउने गरेको छ । सन् १९२१ मा राष्ट्रपति वुडरो विल्सनले प्याकर्स एण्ड स्टकयार्ड एक्ट पारित गरेका थिए । सो कानुन अहिलेसम्म पनि कार्यान्वयनमै छ । यो ऐनको उद्देश्य मासु उत्पादक ठुला कम्पनीहरूलाई नियन्त्रण गरी मासुको मूल्य नियमन गर्नु हो । सन् १९७३ मा राष्ट्रपति रिचर्ड निक्सनले नै गौमांस, सुंगुर र बाख्राको मासुको मूल्य निर्धारण गरेका थिए । किनकी, मासुको मूल्यले आकाश छोइरहेको थियो । ह्वाइटहाउसले नै गरेको त्यस्ता प्रावधानले केही हदसम्म मासुको मूल्य नियन्त्रण गर्न सहयोग पुगेको थियो । तर सन् १९८० को दशकपछि मासु उत्पादक उद्योगहरू निकै बलियो बन्यो । यस्ता उद्योगलाई अमेरिकी सरकारले नियन्त्रण गर्न अहिलेसम्म संघर्ष गरिरहेको छ । ठुला चार कम्पनीको कार्टेलिङअमेरिकाका ठुला चार कम्पनीहरूले मासु बजारको ८५ प्रतिशतसम्म हिस्सा आफ्नो पडकमा राखिरहेका छन् । जेबीएस, कार्गिल मीट सोल्यूशन, टायसन फूड्स र नेशनल बीफ प्याकिङ कम्पनीहरूले निश्चित भूभागका मासु बजारमा आधिपत्य कायम गरेका छन् । सन् १९७०–८० ताका यी कम्पनीहरूले अमेरिकाको मासु बजारमा जम्माजम्मी ३५ प्रतिशतसम्म आपूर्ति गर्ने गरेका थिए ।विस्तारित हिस्सेदारीले यी ठुला कम्पनीहरूलाई बजारबाट निकै शक्ति मिलिरहेको ह्वाइटहाउसले विश्लेषण गरेको छ । पसल या रेस्टूराँलाई मासु उपलब्ध गराएबापत कति रकम लिनेदेखि साना पशु किसानलाई कति मूल्य दिनेसम्मका निर्णय यी कम्पनीले नै गर्छन् । महामारीका बेला यो समस्या अझै गहिरिएको छ । किनकी मासुको माग अहिलेसम्मकै उच्चतम विन्दुमा पुगेको छ । यसका दुई कारण छन् । पहिलो त मानिसहरूले मासु सञ्चित गरी राख्न खोजे । दोस्रो, उपभोग निकै बढ्यो ।किसानलाई छैन लाभथोक बजारमा मासुको मूल्य बढे पनि पशुपक्षीको मूल्य भने बढेन । किसानले फाइदा लिन सकेनन् । मासु तयार गर्ने ठुला कम्पनीहरूले भने रेकर्ड तोडिनेगरी मुनाफा कमाए । सरकारले यी कम्पनीहरूमाथि महामारीका बेला फाइदा उठाएको आरोप लगाएको छ । इन्डियानास्थित नोट्रेडेम विश्वविद्यालयका पर्यावरण इतिहास प्राध्यापक जोशुआ स्पेक्ट भन्छन्, सन् १९८० पछि सरकारले मासु उद्योगहरूलाई निगरानी बिनै चल्न दियो । खास समस्या यही हो । मासु प्याक गर्ने कम्पनीहरूले अमेरिकी खाद्य बजारमा कब्जा नै जमाए । तर, मासु उद्योगीहरू भने यी आरोपको सीधासीधा खण्डन गर्छन् । महामारीका बेला श्रमिक नपाएर प्लान्ट बन्द गर्नुपर्दा मासुको मूल्य बढेको उनीहरूको दाबी छ । महामारीका कारण निम्तिएको विश्वव्यापी मन्दी र खराब मौसम अवस्थाले यो स्थिति निम्तिएको टायसन फूड्स जिकीर गर्छ । बाइडेनले मासुको मूल्य घटाउलान् त ? मासुको मूल्य नियन्त्रण गर्ने प्रयासलाई बाइडेन प्रशासनले अघि त बढाएको छ, तर निकै चुनौतीपूर्ण छ । साना उत्पादक, मासु तयार गर्ने कम्पनी, वितरक, किसान, बजार र समुद्री खाना उत्पादकलाई अमेरिकी सरकारले १ अर्ब ४० करोड अमेरिकी डलर अतिरिक्त सहायता दिने जनाएको छ ।यसो गर्दा अमेरिकी खाद्य आपूर्ति शृङ्खला निकै बलियो हुने सरकारी दाबी छ । अमेरिकी सदन कंग्रेससँग समन्वय गरी बाइडेन प्रशासनले पशुको मूल्यमा अधिक पारदर्शीता कायम गर्न पनि काम थालेको जनाएको छ ।तर, विश्लेषकहरू बाइडेन प्रशासनको यो प्रयास सफल हुनेमा शङ्का व्यक्त गर्छन् । मासु तयार गर्ने साना उद्योगहरूले ठुला कम्पनीहरूसँग कहिल्यै प्रतिस्पर्धा गर्न नसक्ने उनीहरू बताउँछन्  अघिल्लो ५० करोड डलरबाट साना कम्पनीहरूले मासु बजारमा मूल्य नियन्त्रण गर्ने यात्रा लामो समयसम्म कायम राख्न नसक्ने उनीहरूको दाबी छ । कन्सास स्टेट विश्वविद्यालयका कृषि अर्थशास्त्री ग्लेन टोन्सर भन्छन्, व्यापारीहरूले जम्मा गरेर लुकाउनुमात्रै मासुको मूल्य बढ्नुको कारण होइन, अन्य धेरै कारणले बजार प्रभावित भइरहेको छ । केही विश्लेषकहरू चाहिँ सरकारले पुरानै समस्याको नयाँ समाधान खोजिरहेको र यो स्वागतयोग्य रहेको बताउँछन् । मासुको मूल्य यतिखेर अमेरिकामा राजनीतिक मुद्दा बनिसकेको उनीहरूको भनाइ छ ।समाचार एजेन्सीहरूबाट सङ्कलित सामग्री अनुवाद/सम्पादन गरी प्रकाशित