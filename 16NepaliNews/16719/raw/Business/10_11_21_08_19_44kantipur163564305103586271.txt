काठमाडौँ — तरलता अभाव कम गर्न मुलुकबाहिरबाट विदेशी मुद्रामा ऋण लिन पाउने व्यवस्था छ । तर बैंक तथा वित्तीय संस्थाले आशातित रूपमा त्यस्तो ऋण ल्याउन सकेका छैनन् । उक्त व्यवस्था कार्यान्वयनमा आएको चार वर्षसम्म करिब ३१ करोड ३३ लाख अमेरिकी डलर र १ करोड १० लाख जापानी येन ल्याउन बैंक तथा वित्तीय संस्थाले राष्ट्र बैंकबाट अनुमति लिएका छन् । अनुमति लिएकामध्ये ८० प्रतिशत हाराहारीमा मात्र ऋण आएको र बाँकी प्रक्रियामा रहेको राष्ट्र बैंकले बताएको छ ।बजारमा लगानीयोग्य रकम अभाव भएपछि स्रोत व्यवस्थापनको विकल्पमा राष्ट्र बैंकले २०७४ चैतमा बैंक तथा वित्तीय संस्थालाई विदेशबाट परिवर्त्य विदेशी मुद्रामा ऋण ल्याउन पाउने व्यवस्था गरेको थियो । अहिले पनि बजारमा तरलता अभाव छ । ब्याजदर बढेको छ । बैंक तथा वित्तीय संस्थाले कर्जा प्रवाह रोकेका छन् । यो समस्या समाधानका लागि ठूलो परिमाणमा विदेशी मुद्रामा मुलुक बाहिरबाट ऋण भित्र्याउनुपर्ने जानकारहरूको भनाइ छ । राष्ट्र बैंकका अनुसार गत असोजसम्म १५ वटा बैंक तथा वित्तीय संस्थाले गरी कुल २६ पटक ऋण ल्याउन राष्ट्र बैंकबाट अनुमति लिएका छन् । २०७४ सालमा बैंक तथा वित्तीय संस्थाले आफ्नो प्राथमिक पुँजीको २५ प्रतिशतसम्म मात्र ऋण लिन पाउने व्यवस्था थियो । पटकपटक उक्त सीमा बढाएर अहिले प्राथमिक पुँजीको शतप्रतिशतसम्म ऋण लिन पाउने व्यवस्था राष्ट्र बैंकले गरेको छ । हाल लघुवित्त वित्तीय संस्थासहित बैंक तथा वित्तीय संस्थाको कुल प्राथमिक पुँजी करिब साढे ६ खर्ब रुपैयाँ छ । यसका आधारमा बैंक तथा वित्तीय संस्थाले विदेशबाट साढे ६ खर्ब रुपैयाँ ऋण लिन सक्छन् । तर हालसम्म धेरै कम परिमाणमा मात्र त्यस्तो कर्जा आउनुले बैंक तथा वित्तीय संस्थाले कर्जा विदेशबाट ऋण लिन नसकेको पुष्टि हुने जानकारहरू बताउँछन् । यसरी ल्याइएको ऋण कृषि, पर्यटन, रेलवे सेवालगायत भौतिक पूर्वाधारमा लगानी गर्नुपर्ने व्यवस्था छ ।‘धेरै बैंकको विदेशबाट ऋण लिन सक्ने क्षमता नै छैन,’ स्रोतले भन्यो, ‘अहिले आएको ऋण पनि कुनै न कुनै रूपमा विदेशी पक्षसँग सम्बन्ध भएकाले मात्र यस्तो ऋण लिएका छन् ।’ विदेशबाट ऋण लिन पाउने व्यवस्था भएपछि सुरुमा बैंकहरू उत्साहित देखिए पनि धितो राख्न नपाउने, ब्याजदरलगायत विभिन्न समस्या आएपछि पछि हटेको एक बैंकका प्रमुख कार्यकारी अधिकृतले बताए । ‘ऋण ल्याएको बैंक तथा वित्तीय संस्थामा कि त विदेशी साझेदार छ, कि त विदेशीले विश्वास गर्न सक्ने मान्छे । तीमध्ये केही पनि नभएका संस्थाले आफ्नो कार्यक्षमता (पर्फमेन्स) देखाएर मात्र ऋण ल्याउन सकेका छैनन्,’ ती अधिकारीले भने, ‘विदेशी मुद्राको विनिमय दरमा हुने परिवर्तनका कारण सिर्जना हुने जोखिम व्यवस्थापनका लागि आवश्यक हेजिङ सुविधा अझै हुन सकेको छैन । यो पनि बैंकहरूले विदेशबाट धेरै ऋण ल्याउन नसक्नुको अर्को कारण हो ।’ गत असोजसम्म २६ वटा बैक तथा वित्तीय संस्थाले यस्तो ऋण लिन राष्ट्र बैंकबाट अनुमति लिएका छन् । निर्धन उत्थान लघुवित्त वित्तीय संस्थाले २०७० सालमै (ऋण लिन पाउने व्यवस्था हुनु अघि) विदेशबाट यस्तो ऋण लिएको थियो । पछि २०७४ सालमा मात्र राष्ट्र बैंकले यस्तो ऋणसम्बन्धी नीतिगत व्यवस्था गरेको हो । विदेशी ऋण प्रदायक संस्थाले विश्वास नगरेकाले बाहिरबाट ऋण ल्याउन नसकिएको बैंकर्स संघका पूर्वअध्यक्ष ज्ञानेन्द्रप्रसाद ढुंगानाले स्विकारे । ‘बैंक तथा वित्तीय संस्थाले भरपूर कोसिस गरेका छन,’ उनले थपे, ‘विदेशी बैंक तथा वित्तीय संस्थाले विश्वास नै गर्न सकेनन् ।’ राष्ट्रको रेटिङ नभएको, ब्याजदर महँगो भएको र हेजिङ सुविधा नभएकाले पनि विदेशी मुद्रामा ऋण आउन नसकेको उनले बताए । ‘ब्याजदर महँगो छ, धितो राख्न पनि पाइन्न,’ उनले थपे, ‘सहज रूपमा ऋण आउने व्यवस्था गर्न धितो राख्न पाउनेलगायत सहज नीतिगत व्यवस्था गर्नुपर्छ ।’ बैंकहरूले विदेशबाट विदेशी मुद्रामा ऋण ल्याउने क्रम विस्तारै बढेको बैंकर्स संघका उपाध्यक्ष अनिलकुमार उपाध्यायले बताए । ‘एक/दुई वर्षअघि तरलता अभाव पनि थिएन । यही कारण यो विषयले कम प्राथमिकता पर्‍यो,’ उनले भने, ‘अहिले फेरि तरलता अभाव भएको छ । बैंकहरूले पुनः ऋण लिने क्रम अघि बढाएका छन् । विदेशबाट कर्जा लिन बैंकहरूलाई त्यति सजिलो नरहेको भने उनले स्विकारे । ‘विद्यमान नीतिगत व्यवस्था परिमार्जन गरेर अलि सहज बनाउनुपर्छ,’ उनले भने । बैंक तथा वित्तीय संस्थाले विदेशबाट कर्जा लिने क्रम बढी रहेकाले अहिल्यै प्रश्न उठाउने बेला नभएको राष्ट्र बैंकका प्रवक्ता देवकुमार ढकालको भनाइ छ ।, ‘हाम्रो अपेक्षा बैंकहरूले धेरै ऋण ल्याउलान् भन्ने थियो । त्यस्तो भएन,’ उनले भने, ‘तर, आउँदै नआएको पनि त होइन ।’ विदेशबाट धेरै रकम भित्र्याउन नीतिगत व्यवस्था अझै कसरी सहज बनाउन सकिन्छ भन्ने बारेमा पनि सरोकारवालाहरूसँग छलफल गर्न सकिने उनले बताए ।