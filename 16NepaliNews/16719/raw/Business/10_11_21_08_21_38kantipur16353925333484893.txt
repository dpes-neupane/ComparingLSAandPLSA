ओखलढुंगा — कोभिडको कारण थलिएको ट्रेकिङ (पदयात्रा) व्यवसाय बिस्तारै ब्युँतिन थालेको छ । शरद ऋतुमा पर्यटक खासै आउन नसके पनि वसन्त ऋतुका लागि उत्साहजनक बुकिङ सुरु भएपछि व्यवसायीमा खुसी छाएको छ ।नेपाल सरकारले अनिवार्य क्वारेन्टाइन बस्नुपर्ने व्यवस्था हटाएपछि पर्यटक पदयात्राका लागि आउने भएका हुन् । क्वारेन्टाइनको व्यवस्था बेलैमा हटाउन सकेको भए हालको भन्दा बढी पर्यटक शरद ऋतुमा आउने पर्यटन व्यवसायीको अनुमान थियो ।ट्रेकिङ एजेन्सी एसोसिएसन अफ नेपाल (टान) का अनुसार हाल दैनिक एक सयको संख्यामा विदेशी पर्यटक घुम्नका लागि नेपाल प्रवेश गरिरहेका छन् । ‘अनिवार्य क्वारेन्टाइनमा बस्नुपर्नेलगायतको व्यवस्था मन्त्रिपरिषद्ले ढिलो गरी हटाउँदा शरद ऋतुमा पर्यटक खासै आउन सकेनन् ।’ टानकी महासचिव सरिता लामाले भनिन्, ‘तर अब वसन्त ऋतुका लागि उत्साहजनक ढंगबाट बुकिङ सुरु भएको छ । यस वर्ष कम्तीमा पनि १० प्रतिशतभन्दा बढीले यो व्यवसाय लयमा फर्किने आशा गरेका छौँ ।’कोभिडका कारण ट्रेकिङ क्षेत्रमा काम गर्ने हजारौं कामदार बेरोजगार भएका थिए । उनीहरूलाई सरकारले रोजगारमूलक कार्यक्रम दिने भने पनि दिन सकेन । त्यसपछि अधिकांश पथप्रदर्शक वैकल्पिक रोजगारीको लागि विभिन्न पेसा व्यवसाय अपनाउन थालेका थिए । कतिपयले कृषि, पशुपालन लगायतका पेसा अपनाएका छन् । तर उनीहरू पनि पुनः पुरानै पेशामा फर्किन तयार रहेको व्यवसायीहरू बताउँछन् ।‘ट्रेकिङका कामदार सबै काममा फर्किन तयार छन् । कतिले त काम पाउन थालिसके’ वाङचु पिक प्रमोशनकी निर्देशक लाक्पा शेर्पाले भनिन्, ‘महामारीको कारण सबैले वैकल्पिक व्यवसाय हुनुपर्ने रहेछ भनेर कतिपयले थाले । यसले एउटा पाठ नै सिकायो सबैलाई । अब पर्यटकहरू आउन थालेपछि उनीहरू पुरानो काममा फर्किन आतुर छन् ।’ पदयात्री र पर्यटकमै निर्भर सोलुखुम्बुको खुम्बुक्षेत्रमा कतिपय साना होटल व्यवसायीहरू घरभाडा तिर्न नसकेर विस्थापित हुने अवस्थामा पुगेका थिए । तर कोभिडको समस्या हट्दै गएपछि पुनः व्यवसायमा फर्किएका छन् । यही अक्टोवरमा मात्र नाम्चेमा दैनिक ३ सयसम्म विदेशी पर्यटकहरू प्रवेश गरेको नाम्चेका होटल व्यवसायी लामाकाजी शेर्पाले बताए । ‘अब एक सिजनमात्र कोभिड भईदिने हो भने धेरै होटल व्यवसायी विस्थापित हुने अवस्था थियो’ लामाकाजी शेर्पाले भने, ‘तर तत्काललाई संकट टरेको छ । आगामी वसन्त ऋतुदेखि फेरि पर्यटन पुरानै लयमा फर्किने आशामा व्यवसायी छौँ ।’नेपालमा सरकारले लाइसेन्स वितरण गरेका मात्र करिब दुई हजारको हाराहारीमा गाइड (पथप्रदर्शक) छन् । ट्रेकिङ गाइड एशोसियन अफ नेपाल (टिगान) मा मात्र १ हजारभन्दा गाइड आबद्ध छन् । पदयात्रामा आउने एकजना विदेशी पर्यटक बराबर आठ–नौ जनासम्मले रोजगारी पाउने गर्छन् ।