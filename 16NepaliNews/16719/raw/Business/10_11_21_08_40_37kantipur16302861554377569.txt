काठमाडौँ — कोरोना संक्रमण नियन्त्रण तथा रोकथामका लागि गरिएको लकडाउन र निषेधाज्ञाका कारण बजार खुम्चियो, स्थानीय रूपमा फूलको उत्पादन घट्यो । कतिपय किसानले भएकै उत्पादन पनि बजारसम्म पुर्‍याउन सकेनन् ।तर आयात भएका फूल भने सहजै काठमाडौं भित्र्याइयो । सस्तो मूल्यमा भित्रिएको विदेशी उत्पादनले बजार पाउँदा नेपाली उत्पादनको बजारमा असर पुगेको फ्लोरिकल्चर एसोसिएसन नेपालका महासचिव विश्वमणि पोखरेलको भनाइ छ ।‘कोरोनाका कारण यहाँ उत्पादन घट्यो । त्यसबेला आयातमै भर पर्नुपर्‍यो,’ पोखरेलले भने, ‘तर सामान कस्तो आयो भन्ने कुरा मुख्य हुन्छ । केही तौल कम आउने, भ्यालु बढी हुने र केही तौल धेरै आउने तर भ्यालु थोरै हुने हुन्छ । आयात हुने फूल सस्तोमा पाइएपछि सीमित स्थानीय किसानको उत्पादन पनि बिक्री हुन सकेन ।’ भारतीय बजारको तुलनामा स्वदेशी फूल २ देखि ३ गुणासम्म महँगो पर्ने उनको भनाइ छ । भारतबाटै मल र प्रविधि भित्र्याउनुपर्ने भएकाले उत्पादन लागत महँगो परेको उनले बताए । ‘भन्सार छलेर आउने फूलहरूभन्दा स्वदेशी उत्पादन महँगो पर्छ । उपभोक्ताहरू पनि जुन सस्तो छ त्यही किन्छन्,’ उनले भने, ‘भारतमा ३५ रुपैयाँ पर्ने बिरुवालाई यहाँ १ सय २० रुपैयाँ तिरेर किन्नुपर्छ । १२ रुपैयाँको मललाई ६० रुपैयाँमा किन्दा हामीलाई लागत महँगो पर्छ ।’पछिल्लो ३ आर्थिक वर्षको आँकडा हेर्दा गत आर्थिक वर्ष २०७७/७८ मा फूल तथा नर्सरी बिरुवाको आयात र निर्यात दुवै घटेको देखिन्छ । यसको प्रमुख कारण कोरोना महामारी नै मान्छन् महासचिव पाखरेल । लकडाउन र निषेधाज्ञाका बेला किसानले दिनमै एक करोडदेखि सवा करोड रुपैयाँसम्म नोक्सानी बेहोरेको उनको दाबी छ । भन्सार विभागका अनुसार गत आर्थिक वर्षमा ३६ करोड ८० लाख २५ हजार रुपैयाँ बराबरको ३१ लाख २८ हजार ८ सय ९४ थान फूल भन्सारबाट भित्रिएको छ । आर्थिक वर्ष २०७६/७७ मा २५ करोड १९ लाख ४९ हजार रुपैयाँ बराबरको ४८ लाख ३७ हजार २ सय ६४ थान र २०७५/७६ मा २० करोड १० लाख ६५ हजार रुपैयाँ बराबरको ५५ लाख ४३ हजार १ सय ७४ थान फूल आयात भएको थियो । विभागकै तथ्यांक केलाउँदा नर्सरी बिरुवाको आयात पनि घटेको देखिन्छ । २०७५/७६ मा ८१ लाख ९३ हजार रुपैयाँ बराबरको ५ लाख १८ हजार ४ सय ३९ वटा नर्सरी बिरुवा आयात भएको थियो । आर्थिक वर्ष २०७६/७७ मा १ करोड ६९ लाख ८२ हजार रुपैयाँ बराबरको ५ लाख २४ हजार ७ सय ९९ थान बिरुवा भित्रिँदा गत आर्थिक वर्षमा १ करोड ७३ लाख ६३ हजार रुपैयाँ बराबरको ३ लाख ५४ हजार ४७ वटा नर्सरी बिरुवा भित्रिएको छ । यी फूल र नर्सरी बिरुवा चीन, भारत, थाइल्यान्ड, जर्मनी, स्पेन, इटाली, नेदरल्यान्ड्सलगायत मुलुकबाट आयात हुने गरेका छन् । विभागले फूल र नर्सरी बिरुवाबाट २०७५/७६ मा ६३ लाख ७३ हजार रुपैयाँ राजस्व संकलन गरेको थियो । यो आँकडा बढेर अघिल्लो आर्थिक वर्षमा ९९ लाख ३५ हजार र गत आर्थिक वर्षमा एक करोड ५७ लाख १२ हजार रुपैयाँ पुगेको छ । नेपालबाट फूल निर्यात पनि हुने गरेको छ । सामान्यतया नेपालबाट फूल र नर्सरी बिरुवा इन्डोनेसिया, जापान, हङकङ, अमेरिका र बेलायत मुलुक जाने गर्छन् । २०७७/७८ मा १२ लाख १ हजार रुपैयाँ बराबरको १ हजार ६ सय ८६ थान फूल निर्यात भएको भन्सार विभागको तथ्यांक छ । यो आँकडा त्यसअघिका दुई आर्थिक वर्षमा भन्दा कम हो । २०७५/७६ मा २२ लाख २२ हजार रुपैयाँ बराबरको ४७ हजार ५ थान फूल बाहिरिँदा अघिल्लो आर्थिक वर्ष २०७६/७७ मा १८ लाख ५१ हजार रुपैयाँ बराबरको ६२ हजार ४ सय ३ थान फूल बाहिरिएको थियो ।यसैगरी नर्सरी बिरुवा आर्थिक वर्ष २०७५/७६ मा २४ लाख ३५ हजार रुपैयाँ बराबरको ६३ हजार १ सय ७२ वटा निर्यात भएको थियो । तर आर्थिक वर्ष २०७६/७७ मा ३५ लाख ८३ हजार रुपैयाँ बराबरको ३८ हजार २ सय ३० वटा नर्सरी बिरुवा बाहिरिएको थियो । गत आर्थिक वर्षमा पनि केही वृद्धि हुँदै ३६ लाख २३ हजार रुपैयाँ बराबरको १ लाख ७५ हजार ६ सय २४ वटा बिरुवा निर्यात भएको विभागको तथ्यांक छ । कृषि तथा पशुपन्छी विकास मन्त्रालयबाट सिफारिस आएका बोटबिरुवामा कृषि सुधार महसुल छुट दिने गरिएको भन्सार विभागका सूचना अधिकारी पुण्यविक्रम खड्काले बताए ।