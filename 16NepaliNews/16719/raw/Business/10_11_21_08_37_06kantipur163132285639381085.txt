काठमाडौँ — अर्थमन्त्री जनार्दन शर्माले अध्यादेशको बजेटलाई प्रतिस्थापन गर्न बनेको विधेयकमा कृषि क्षेत्रलाई प्राथमिकता दिएका छन् । उनले यसअघिका अर्थमन्त्री विष्णु पौडेलले ल्याएको अध्यादेश बजेटको तुलनामा कृषि क्षेत्रमा झन्डै ४ अर्ब रुपैयाँ वृद्धि गरेका छन् । उद्योग वाणिज्य तथा आपूर्ति क्षेत्रमा भने २८ करोडभन्दा बढी बजेट घटाएका छन् ।शुक्रबार जारी विधेयकमा आर्थिक वर्ष २०७८/७९ का लागि कृषि तथा पशुपन्छी विकास मन्त्रालयतर्फ ४९ अर्ब ५ करोड १६ लाख बजेट छुट्याइएको छ । उद्योग वाणिज्य तथा आपूर्तितर्फ भने १३ अर्ब २८ करोड ५ लाख रुपैयाँ विनियोजित छ । यसअघिका अर्थमन्त्री पौडेलले ल्याएको बजेटमा कृषिलाई ४५ अर्ब ९ करोड ८९ लाख छुट्याइएको थियो । उद्योग वाणिज्य तथा आपूर्ति मन्त्रालयलाई १३ अर्ब ५७ करोड ८२ लाख बजेट विनियोजन गरिएको थियो । अर्थमन्त्री शर्माले कृषिको बजेट बढाए पनि धेरैजसो पुरानै कार्यक्रमलाई निरन्तरता दिइएको छ । ‘कृषि उत्पादनका लागि उपलब्ध जमिन, हावापानी, बजारको सदुपयोग गर्दै कृषि उत्पादनमा तीव्रता ल्याउन किसानका लागि कृषि सामग्री, प्रविधिको प्रयोग एवं ज्ञान, तालिम, ढुवानी एवं बजार व्यवस्थालगायत समस्यालाई सहजीकरण गरिनेछ,’ संसद्मा शुक्रबार विधेयक पेस गर्दै अर्थमन्त्री शर्माले भने, ‘कृषि क्षेत्रमा लाग्नेहरूलाई प्रेरित गर्न प्रधानमन्त्री कृषि आधुनिकीकरण कार्यक्रमअन्तर्गत प्रदेशस्तरका एक/एक वटा बृहत् उत्पादन, प्रशोधन, अनुसन्धान, तालिम एवं प्रसार कार्य नमुनाका रूपमा सञ्चालन गरिनेछ ।’साना मझौला तथा ठूला उद्योग र स्वदेशी कच्चा पदार्थमा आधारित अन्य उद्योग स्थापनाका लागि विभिन्न छुट सुविधा तथा सहुलियतपूर्ण ऋण प्रदान गरिने भएको छ । ‘कृषिलाई उद्योगसँग जोड्ने ससाना प्रशोधन केन्द्र स्थापना गर्ने, त्यसको केन्द्रमा साना मझौला तथा ठूला उद्योग र स्वदेशी कच्चा पदार्थमा आधारित अन्य उद्योग स्थापना गर्न छुट सुविधा दिइनेछ,’ शर्माले भने । अर्थमन्त्री शर्माले घोषणा गरेका कार्यक्रम नयाँ भने होइनन् । यसअघिका बजेट वक्तव्यमा यी कार्यक्रम पर्ने गरे पनि कार्यान्वयन हुन सकेका थिएनन् । विधेयकबाट कृषि बिमा प्रिमियमको अनुदान भने वृद्धि गरिएको छ । अहिले दिइँदै आएको बिमा प्रिमियम अनुदानमा साविकको ५० बाट ८० प्रतिशत पुर्‍याइएको छ । उद्योग वाणिज्य तथा आपूर्ति क्षेत्रमा पनि ठोस नयाँ कार्यक्रम छैनन् । बढ्दै गएको व्यापार घाटा कम गर्दै लगेर वैदेशिक व्यापार सन्तुलन गर्न ढिला भइसकेको स्विकार्ने सरकारले त्यसतर्फ ठोस कार्यक्रम ल्याएको छैन । ‘समग्र योजना निर्माण र त्यसको क्षेत्रगत कार्यान्वयनका लागि सम्भव र आवश्यक कामसमेत तोकेर अघि बढ्न तीन महिनाभित्र योजना तयार गरिनेछ । औद्योगिक उत्पादनको लागतलाई कम गरी अन्तर्राष्ट्रिय बजारमा नेपाली उत्पादनलाई प्रतिस्पर्धी बनाउन एक उच्चस्तरीय सहजीकरण समिति गठन गरिनेछ,’ अर्थमन्त्री शर्माले भने, ‘लगानीको वातावरणमा थप सुधार गरी वैदेशिक लगानी आकर्षित गरिनेछ । डुइङ बिजनेस इन्डेक्समा सुधार गर्न आवश्यक नीतिगत तथा कानुनी प्रबन्ध गरिनेछ ।’आयात र विप्रेषणमा आधारित अर्थर्तन्त्रलाई उत्पादन र आन्तरिक आयमुखी अर्थतन्त्रमा रूपान्तरण गर्न प्रभावकारी नीति लिइने, स्वदेशी उत्पादनको संरक्षण, निर्यातयोग्य एवं तुलनात्मक लाभका वस्तुको पहिचान एवं प्रतिस्पर्धी क्षमता बढाई व्यापार घाटा न्यूनीकरण गर्ने पनि शर्माले बताएका छन् । कच्चा पदार्थदेखि अन्तिम उत्पादनसम्म स्वदेशमै हुने गरी वस्तु उत्पादन गर्ने उद्योगलाई स्वदेशी उत्पादन अभियानमा सहभागी गराई आवश्यक प्रोत्साहन गरिने विधेयकमा उल्लेख छ । ‘निजी क्षेत्रलाई मुलुकको आर्थिक विकासको संवाहकका रूपमा भूमिका खेल्न निजी क्षेत्रमैत्री नीति अपनाउँदै व्यवसाय गर्न अनुकूल वातावरण सिर्जना गरिनेछ,’ अर्थमन्त्री शर्माले भने । 