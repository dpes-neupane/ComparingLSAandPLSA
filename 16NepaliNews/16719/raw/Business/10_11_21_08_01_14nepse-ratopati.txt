लामो समय पछि मंगलबार सेयर बजार परिसूचक नेप्सेमा ४१ अंकमाथिको सुधार आएको छ । नेपाल स्टक एक्सचेन्सका अनुसार आज नेप्से परिसूचक अधिकतम ४१.८४ अंकले वृद्धि हुँदै २६ सय १२.६५ विन्दुमा उक्लिएको हो । गत सोमबार नेप्से ६ अंकले घटेर २५ सय ७० विन्दुमा झर्न पुगेको थियो । त्यसो त यस दिन सबैजसो उपसमूहहरु धनात्मक हुँदा ‘क’ वर्गका सेन्सेटिभ इन्डेक्स समेत ७.०४ अंकले वृद्धि भएर ४९२.०२ विन्दुमा पुगेको नेप्सेले जनाएको छ ।  यद्यपी, समग्रमा यस दिन अधिकतम ४१ अंकले बढेको बजारमा कारोबार भने दुई अर्बको रेन्जमा नै सीमित हुन पुगेको छ । नेप्सेका अनुसार आज कुल २२३ कम्पनीको ५ करोड ८४ लाख कित्ता माथिको सेयर बजारमा ४१ हजार पटक किनबेच हुँदा जम्मा २ अर्ब ९९ करोड ६८ लाखको मात्र कारोबार भएको छ । यस दिन सबैभन्दा बढी वाणिज्य बैंकहरुको अधिकतम ६१ करोड ३ लाख ४९ हजार माथिको कारोबार भएको छ भने सबैभन्दा कम कर्पोरेट डिभेन्चरको ४ लाख ४२ हजार ९७६ रुपैयाँ बराबरको ४३५ कित्ता सेयर कारोबार भएको छ ।  आज तीन वटा कम्पनीले अधिकतम १० प्रतिशतले नाफा कमाएका छन् भने एक कम्पनीले १० प्रतिशतले नै गुमाएको छ ।   