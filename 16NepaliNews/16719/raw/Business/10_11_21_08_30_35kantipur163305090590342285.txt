काठमाडौँ — सरकारको अनुमानित तथ्यांक मान्ने हो भने, एक वर्षमा हुने कारोबारमध्ये दसैंमा मात्र करिब ४० प्रतिशत कारोबार हुन्छ । दसैंमा मीठो खाने, नयाँ लुगा लगाउने चलन भएकाले पनि यही समयमा व्यापार ह्वात्तै बढ्छ ।‘वाणिज्य विभाग, कम्पनी रजिस्ट्रारको कार्यालय, घरेलु कार्यालयलगायतमा साढे चार लाखभन्दा बढी पसल दर्ता भएका छन् । दसैंतिहारमा सबै वस्तुको उपभोग बढ्छ,’ वाणिज्य आपूर्ति तथा उपभोक्ता संरक्षण विभागका महानिर्देशक प्रकाश पौडेलले भने, ‘वर्षभर हुने कारोबारको करिब ४० प्रतिशत यही समयमा हुन्छ ।’खाद्यवस्तु, सवारीसाधनदेखि लत्ताकपडाको व्यापारमा यति बेला बहार आउँछ । व्यवसायीलाई भ्याइनभ्याइ हुन्छ । यति बेला मुख्य व्यापारिक केन्द्र न्यरोड, असन, खिचापोखरीलगायत व्यापारिक पसलमा घुइँचो दिनदिनै बढ्दै छ । दसैंको घटस्थापनाअघि होलसेल बजारमा रौनक हुन्छ । होलसेलमा लत्ताकपडा किन्न विभिन्न सहरका व्यवसायी आइपुग्छन् । घटस्थापनापछि होलसेलभन्दा खुद्रामा रौनकता आउने व्यवसायी बताउँछन् । ‘घटस्थापना आउन करिब एक साता बाँकी छ । अहिले न्युरोड, खिचापोखरीलगायतका होलसेल पसलमा व्यापारीको भिडमभीड छ । होलसेल पसलमा रौनकता छाएको छ,’ नेपाल राष्ट्रिय व्यवसायी महासंघ अध्यक्ष नरेश कटवालले भने, ‘खुद्रामा भने विस्तारै चहलपहल बढ्दै छ । घटस्थापनापछि खुद्रामा व्यापार बढ्छ । व्यापारको माहोल पनि तात्छ ।’ लत्ताकपडाको व्यापार गर्ने व्यवसायी धेरै छन् । यही बेला लत्तकपडाको मात्रै करिब ७५ प्रतिशत कारोबार हुने कटवालले बताए । राष्ट्रिय व्यापार संघका महासचिव बैकुण्ठ दाहालले पनि लत्ताकपडा किन्न आउने व्यवसायीको भीड बढी नै रहेको स्विकारे । ‘असन क्षेत्रमा यति बेला दसैं लागेको छ । राति साढे ८ बजेसम्म नै भीड हुन्छ,’ उनले भने, ‘भीडअनुसार भने किनमेल हुँदैन । एउटा लुगा किन्नै ३/४ जना आएका हुन्छन् । यसले गर्दा पनि भीड बढ्दो छ ।’ न्युरोड, असर क्षेत्रमा एक सातायता चहलपहल बढेको छ । शनिबार सार्वजनिक बिदाका दिनमा चहलपहल झन् बढ्ने दाहालले बताए । ‘सडकमा समेत खुट्टा राख्ने ठाउँ हुँदैन,’ उनले भने, ‘कोभिडबाट शिथिल बजार अहिले केही सुधारतर्फ जाँदै छ ।’ पछिल्लो समय सपिङ मलमा किनमेल गर्ने परिपाटी पनि बढ्दो छ । उपत्यकामा मात्रै दुई दर्जनभन्दा बढी सपिङ मल छन् । चाडबाड नजिकिँदै गर्दा सपिङ मलमा पनि सर्वसाधारणको भीड छ । एकै छानामुनि विभिन्न ब्रान्डका लत्ताकपडा खरिद गर्न सकिने भएकाले सर्वसाधारण यसतर्फ आकर्षित बनेका हुन् । विभिन्न छुट तथा अफरले पनि उनीहरूको आकर्षण यता बढेको हो । दसैंतिहारका बेला जुत्ताचप्पलको व्यापार पनि राम्रो रहने व्यवसायी बताउँछन् । स्वदेशी जुत्ताको माग बढ्दा उद्योगीहरूलाई उत्पादन गर्न भ्याइनभ्याइ छ । ‘विदेशबाट जुत्ता नआउँदा स्वदेशी जुत्ता उद्योगले उत्पादन बढाइरहेका छन्,’ फुटवेयर म्यानुफ्याक्चरर्स एसोसिएसन अफ नेपालका महासचिव नवराज गौतमले भने, ‘माग बढेपछि जुत्ता उद्योग १८–२० घण्टा चलेका छन् । विदेशी जुत्ता नआउँदा स्वदेशी जुत्ताको व्यापार धेरै राम्रो छ ।’ चाडपर्वअघि नै आएका विदेशी जुत्ताको व्यापार पनि उस्तै छ । पहिल्यै जुत्ता ल्याएका व्यवसायीलाई यति बेला नाफा राम्रो मिलेको व्यवसायी नै बताउँछन् । तर केरुङ र तातोपानी नाकामा भइरहेको समस्याले धेरै व्यवसायीले घाटामा पनि रहेको उनीहरूको गुनासो छ । 