विद्युतीय सवारीको भन्सार दर अझ घट्ने ऊर्जा,जलस्रोत तथा सिंचाई मन्त्री पम्फा भुसालले बताएकी छिन् । मंगलबार राजधानीमा आयोजित वैकल्पिक ऊर्जा प्रवर्द्धन केन्द्रको २५ औं वार्षिकोत्सवको अवसरमा आयोजित कार्यक्रममा मन्त्री भुसालले यस्तो बताएकी हुन् ।पछिल्लो समय मुलुकमा चाहिने भन्दा पनि अझ बढी जलविद्युतको उत्पादन भएकाले यसको प्रयोग अब वैकल्पिक ऊर्जाको रुपमा ग्यास तथा पेट्रोलियम पदार्थको विस्थापनमा प्रयोग गर्नुपर्ने मन्त्री भुसालको भनाइ छ ।​ ‘अहिले हामीसँग प्रशस्त मात्रामा जलविद्युतको उत्पादन भएको छ । जुन हामीले प्रयोग गरेर पनि अझ बढी हुने अवस्थामा छ,’ मन्त्री भुसालले भनिन्, ‘अब हामीले यसलाई नवीकरणीय ऊर्जा स्रोतको रुपमा पेट्रोलियम पदार्थको ठाउँ प्रयोग गर्नुपर्छ ।खाना पकाउने ग्यासको ठाउँमा विद्युतीय चुलो प्रयोग गर्नुपर्छ,पेट्रोलियम गाडीको सट्टा अब विद्युतीय सवारी चलाउनुपर्छ । यसका लागि के कसरी प्रोत्साहन गर्न सकिन्छ,हामी सोच्दै छौं’,मन्त्री भुसालले भनिन् । त्यसो त पेट्रोलियम पदार्थ तथा सोबाट चल्ने गाडीको आयातमा क्रमशः विस्थापन गर्नकै लागि सरकारले विद्युतीय गाडीको भन्सार दर घटाउने बताइन् । यसका लागि सरकार अहिले गृहकार्यमै रहेको उनको भनाइ छ ।यसका साथै जलविद्युतको घरायसी प्रयोगमा समेत प्रत्साहन तथा सहुलियता प्रदान गर्ने उद्देश्यले सरकारले नीति तथा कार्यक्रम अघि सारेको उनले बताइन् । हाल जलविद्युतको प्रसस्त उत्पादनका कारण स्वदेशी बजारले मात्र खपत गर्ने अवस्थामा नरहेकाले विदेशमा समेत निर्यात गर्ने गरी सरकार अघि बढिसकेको उनले बताइन् । यसका लागि भारत,बंगलादेशसहित अन्य देशसँग समेत विद्युत निर्यातका लागि सम्झौताकै चरणमा रहेको मन्त्री भुसालले जानकारी दिइन् ।    