काठमाडौँ — स्टान्डर्ड चाटर्ड बैंक (ग्रुप) ले कार्बन उत्सर्जन र त्यस क्षेत्रमा हुने लगानीसम्बन्धी आफ्नो महत्त्वाकांक्षी लक्ष्य सार्वजनिक गरेको छ ।बैंकले वित्तीय गतिविधिहरुमार्फत सन् २०५० सम्ममा कार्बन उत्सर्जन शून्यमा झार्ने (नेट जेरो) कार्यदिशा सार्वजनिक गरेको हो । जसमा सन् २०३० सम्मको अन्तरिम लक्ष्य राखेर कार्बन उत्सर्जनसँग सम्बन्धित क्षेत्रको लगानीमा कटौती र नवीकरणीय उर्जाको क्षेत्रमा प्रवर्द्धन गर्ने विषयलाई प्राथमिकतामा राखिएको छ । अन्तर्राष्ट्रिय ऊर्जा नियोग (आईईए) सँगको समन्वयमा स्टान्डर्ड चार्टडले यस्तो योजना घोषणा गरेको हो ।यसअघि विश्व बैंक र एसियाली विकास बैंकले पनि नवीकरणीय ऊर्जा प्रवर्द्धन र जीवावशेष इन्धन ऊर्जा कटौतीसम्बन्धी आफ्ना योजना र कार्यनीति सार्वजनिक गरिसकेका छन् । सन् २०५० सम्ममा कार्बन उत्सर्जन शून्य गर्ने योजना कार्यान्वयनका लागि विकासशील र विकासोन्मुख देशहरुमा लगानीको अपरिहार्यता र ती मुलुकमा हुने विकास गतिविधिलाई वातावरणीय दृष्टिले हेर्नुपर्ने बैंकले जनाएको छ । बैंकले वित्तीय र लगानीका उपकरणमार्फत् नेट जेरोसम्बन्धी अन्तिराष्ट्रिय क्षेत्रले राखेको लक्ष्य भेटाउन सहयोग गर्नेछ ।‘अब हामी कोइलालगायत जीवावशेष ऊर्जाको उत्पादन र प्रयोगसँग सम्बन्धीत क्षेत्रमा थप लगानी गर्ने छैनौं ।,’ स्टान्डर्ड चार्टड बैंकले आइतबार जारी गरेको विज्ञप्तिमा भनिएको छ, ‘व्यक्तिगत र संस्थागत दुवै लगानीका क्षेत्रमा यो नीति लागू हुनेछ ।’ यसरी जीवावशेष ऊर्जाका क्षेत्रमा हुने लगानी कटौती सन् २०३० सम्ममा करिब ८५ प्रतिशत कम हुनेछ । त्यस्तै, सन् २०३० पछि ५ प्रतिशतभन्दा कम ऊर्जा प्रयोग गर्ने उद्योग व्यवसायले मात्र स्टान्डर्ड चार्टड बैंकबाट ऋण पाउनेछन् ।कोइला, थर्मल प्लान, बायो ग्यासलगायत ऊर्जाका स्रोतहरु प्रयोग गर्ने खनिज, फलाम तथा धातु उद्योगलगायत क्षेत्रलाई नवीकरणीय ऊर्जाको प्रयोगमा रुपान्तरण हुन पनि बैंकले आग्रह गरेको छ ।बैंकका अनुसार उसले सन् २०२० को अन्तिमसम्ममा करिब ७ करोड ४८ लाख अमेरिकी डलर बराबरको लगानी कार्बन उत्सर्जन गर्ने क्षेत्रमा भइरहेको छ । जसबाट ५ करोड २० लाख मेट्रिक टन बराबर कार्बनडाइअक्साइड उत्पादन भएको विज्ञप्तिमा उल्लेख छ ।