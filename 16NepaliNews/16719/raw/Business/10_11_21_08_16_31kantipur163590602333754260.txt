काठमाडौँ — नेपाल विद्युत् प्राधिकरणका कार्यकारी निर्देशक कुलमान घिसिङले आवश्यकताका आधारमा मात्र जलविद्युत् आयोजनाहरूसँग विद्युत् खरिद सम्झौता (पीपीए) हुने बताएका छन् ।मंगलबार प्राधिकरणमा आयोजित पत्रकार सम्मेलनमा घिसिङले पीपीएबारे हालसम्म कुनै निर्णय नभइसके पनि विद्युत् माग र खपतको आवश्यकता हेरेर मात्रै पीपीएबारे निर्णय लिइने जानकारी दिए । पीपीए दर प्रतिस्पर्धाका आधारमा निर्धारण गर्ने पनि उनको भनाइ छ ।‘पीपीएबारे के गर्ने भनेर सरकार र मन्त्रालयसँग छलफलकै क्रममा छौं,’ घिसिङले भने, ‘पीपीए रेटमा पनि प्रतिस्पर्धा गराएर जाने विषयमा छलफल भइरहेको छ ।’ प्राधिकरणले पछिल्लो तीन वर्षदेखि नदी प्रवाहमा आधारित (आरओआर) जलविद्युत् आयोजनाको पीपीए गरेको छैन । सरकारले २०७५ वैशाखमा सार्वजनिक गरेको ऊर्जा क्षेत्रको श्वेतपत्रले १० वर्षमा १५ हजार मेगावाट विद्युत् उत्पादनको लक्ष्य राखेको छ । सोही लक्ष्यका आधारमा जलाशययुक्त आयोजनालाई ३० देखि ३५, अर्धजलाशययुक्त (पीआरओआर) आयोजनालाई २५ देखि ३०, नदी प्रवाहमा आधारित (आरओआर) आयोजनालाई ३० देखि ३५ र अन्य वैकल्पिक स्रोतबाट ५ देखि १० प्रतिशत पीपीए गर्ने सरकारको नीति छ । नदी प्रवाहमा आधारित आयोजनाले पाएको ३५ प्रतिशतको सीमा अर्थात् ५ हजार २ सय ५० मेगावाट उत्पादन क्षमताका आयोजनाको प्राधिकरणबाट पीपीए भइसकेको छ । यो सीमा नाघेर पीपीए गर्न नसकिने भन्दै प्राधिकरणले लामो समयदेखि रोकेर राखेको छ । निजी क्षेत्र र ऊर्जा प्रवर्द्धकहरूले भने पीपीएको सीमा बढाउन सरकारलाई दबाब दिँदै आएका छन् ।विद्युत् माग र खपतको अनुमानलाई विश्लेषण गरेर मात्र पीपीए गरिनुपर्ने आफ्नो धारणा रहेको कार्यकारी निर्देशक घिसिङले बताए । ‘अब हामीले विद्युत् माग र आयोजनाहरूको उत्पादन मितिको समयरेखा (टाइमलाइन) हेरेर पीपीए गर्नुपर्छ । माग र आपूर्तिको असन्तुलन हुने गरी पीपीए हुँदैन,’ घिसिङले भने, ‘५, १० वा १५ वर्षपछि हामीलाई कति विद्युत् चाहिन्छ भन्ने स्पष्ट भएर मात्र पीपीएसम्बन्धी निर्णय लिन्छौं ।’अहिले करिब ९ हजार मेगावाट उत्पादन क्षमताका आरओआर आयोजना पीपीएको पाइपलाइनमा छन्, जसमध्ये करिब २ सय हाराहारी आयोजना १० मेगावाटभन्दा कम उत्पादन क्षमताका छन् । प्राधिकरणले पीपीए रोकेपछि जलविद्युत् प्रवर्द्धकहरू खुलाउनुपर्ने माग राख्दै निरन्तर सरकारलाई दबाब दिइरहेका छन् । ऊर्जा, जलस्रोत तथा सिँचाइ मन्त्रालयले पीपीएसम्बन्धी सुझाव दिन केही समयअघि सहसचिव मधुप्रसाद भेटुवालको संयोजकत्वमा एक अध्ययन कार्यदल गठन गरेको थियो । उक्त कार्यदलले प्राधिकरणले पीपीएको सीमा बढाउन सक्ने तर त्यसबाट सिर्जित दायित्व भने स्वयम् नै बहन गर्नुपर्ने सुझाव दिएको थियो । भेटुवाल संयोजकत्वको समितिले जलाशययुक्त आयोजनाको पीपीए क्षमता १० प्रतिशतसम्म घटाएर आरओआर आयोजनालाई दिन सकिने सुझाएको छ ।