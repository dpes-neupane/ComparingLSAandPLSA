विराटनगर — विराटनगरमा एक सातामै हरियो तरकारीको मूल्य दुई गुणासम्म बढेको छ । भारी वर्षाका कारण तरकारी खेती जलमग्न भएपछि किसान र थोक बिक्रेताले तरकारी नल्याएकाले महँगो भएको विक्रेताहरु बताउँछन् ।हाल भण्डारण गरेर राखेकाबाट महँगोमा तरकारी किन्नु परेको खुद्रा विक्रेताको भनाइ छ ।विराटनगर महानगरमा मुख्यत: मोरङको कटहरी, जहदा र धनपालथान एवं सुनसरीको देवानगञ्ज र हरिनगराबाट किसान एवं ब्यापारीले बिहान तरकारी लिएर आइपुग्छन् । यहाँको चोकचोकमा बिहानीपख तरकारी बजार लाग्छ । अविरल वर्षापछि बुधबार स्थानीय खोलाहरुमा बाढी आएको थियो । बिहीबार तुलनात्मक रुपमा न्यून संख्यामा किसान र बिक्रेताहरु तरकारी बेच्न विराटनगर आइपुगेका थिए ।किसानका अनुसार अग्लो बोट हुने भिन्डी बाहेकका सबै तरकारी बाढीले सखाप भएको छ । तयार पारिएका तरकारीका बेर्ना समेत नष्ट भएको उनीहरुले बताए । उनीहरुका अनुसार भर्खरै सुरु गरिएको गोलभेडा खेतीमा ठूलो क्षति भएको छ ।विराटनगर बजारमा बिहीबार प्रति किलो बोडीको मूल्य १ सय ६० रुपैयाँ, काउली १ सय ८० रुपैयाँ, काक्रो ८० रुपैयाँ, भिन्डी १ सय २० रुपैयाँ, चठेला १ सय २० रुपैयाँ, स्कुस ६० रुपैयाँ, गोलभेडा १ सय, लट्टे साग १ सय ६०, घिरौंला ८० रुपैयाँ र बन्दा १ सय १० रुपैयाँ प्रतिकिलोमा कारोबार भएको थियो । लौका प्रति गोटा ८० रुपैयाँ र रायोलगायतको साग प्रतिमुठ्ठा ३० रुपैयाँमा बिक्री भइरहेको थियो ।नयाँ तरकारीमा काउली र बन्दा मात्र बजारमा आइरहेको व्यवसायीहरुले बताए । खेतमा लागिरहेको तरकारीमा बाढी पसेर सखाप पारेको हुनाले नयाँ उत्पादन सुरु नहुन्जेलसम्म मूल्य नघट्ने व्यवसायीहरुको भनाइ छ । 