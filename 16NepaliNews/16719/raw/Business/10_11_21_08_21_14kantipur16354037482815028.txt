सोलुखुम्बु — प्रशारण लाइन अभावमा पछिल्लो डेढ वर्षदेखि सोलुखुम्बुमा उत्पादित १७ मेगावाट विद्युत् खेर गइरहेको छ । सोलुदुधकुण्ड नगरपालिका–७ मा निर्माण भएको २३.५ मेगावाट क्षमताको अपरसोलु जलविद्युत् आयोजनाबाट उत्पादित १७ मेगावाट विद्युत् उपयोग हुन नसकेको हो ।हाल २२ मेगावाट मात्रै उत्पादन भइरहेकोमा ३३ केभी प्रसारण लाइनबाट अस्थायी रुपमा अधिकतम ५ मेगावाटसम्म विद्युत् बिक्री भइरहेको र बाँकी खेर गइरहेको अपरसोलु हाइड्रो इलेक्ट्रिक कम्पनीले जनाएको छ ।सोलु खोलामा २०७२ देखि रन अफ रिभर (आरओआर) प्रविधिबाट निर्माण भएको आयोजनाले २०७६ फागुनमा उत्पादन थालेको थियो । उत्पादन थालेपछि नेपाल विद्युत् प्राधिकरणसँग पूर्ण क्षमतामा विद्युत् खरिदबिक्रीको सम्झौता गरेको थियो । तर उत्पादित सबै विद्युत् बिक्री नहुँदा मासिक ६ करोड रुपैयाँ घाटा व्यहोरिरहेको कम्पनीका वरिष्ठ अधिकृत बद्रिमान श्रेष्ठले बताए । उनका अनुसार हाल दैनिक ४ लाख ८ हजार युनिट बिक्री भएको छैन । साढे ४ अर्बको लगानीमा निर्माण भएको आयोजनाको डेढ वर्षदेखिको घाटा मात्रै १ अर्ब ८ करोड रुपैयाँ पुगिसकेको उनको भनाइ छ । ‘प्राधिकरणसँग हिउँदयाममा ८ रुपैयाँ ४० पैसा र वर्षायाममा ४ रुपैयाँ ८० पैसामा खरिद बिक्रीको सम्झौता भएको छ,’ उनले भने, ‘अहिले ३३ केभी प्रसारण लाइनबाट महिनामा २०–२१ दिन मात्रै मुस्किलले ५ मेगावाटसम्म बिक्री गरिरहेका छौं ।’हाल सिराहाको लहानदेखि उदयपुरको गाईघाट–बुइपा–ओखलढुंगा हुँदै सोलुको तिंग्लासम्म विस्तार भएको ३३ केभी प्रसारण लाइन महिनामा १० दिनभन्दा बढी अवरुद्ध हुने गरेको छ । ‘लामो दूरीका कारण कुनै स्थानमा रुख ढल्ने, कहीं पोल बगाउनेजस्ता अनेकौं समस्या आउने गरेका कारण यो प्रसारण लाइन अवरुद्ध हुने गरेको छ,’ विद्युत प्राधिकरण सल्लेरी वितरण केन्द्रका प्रमुख इन्जिनियर दीपक दाहालले भने ।प्राधिकरणले भने उक्त आयोजनासँगको पीपीएकै क्रममा विद्युत् प्रसारण लाइन निर्माण सम्पन्न नभए खेर गएको कुल विद्युत् युनिटको ४५ प्रतिशत क्षतिपूर्ति तिर्ने गरी सम्झौता गरेको छ । ‘सम्झौतामा क्षतिपूर्ति दिने उल्लेख भए पनि हामीलाई १ रुपैयाँ पनि भुक्तानी प्राधिकरणले दिएको छैन,’ कम्पनीका वरिष्ठ अधिकृत श्रेष्ठले भने, ‘क्षतिपूर्ति बारम्बार माग गरेका छौं, अब अन्तिम विकल्पको रुपमा कानुनीमार्ग अवलम्बन गर्छौं ।’ प्राधिकरणले हालसम्मको क्षतिपूर्ति भुक्तानी गर्ने हो भने औषत रकम ४६ करोड रुपैयाँभन्दा बढी हुने आयोजनाको दाबी छ ।१३२ केभी प्रसारण लाइनको सबस्टेसन निर्माणको काम २ वर्षअगाडि नै सम्पन्न भए पनि पिलर बनि नसक्दा सोलुमा उत्पादित बिजुली खेर गएको हो । सिराहाको मिर्चैयादेखि सोलुको तिंग्ला सबस्टेसनसम्म कुल ८९.५ किलोमिटर दूरीमा ३ सय २ वटा पिलर बन्नुपर्नेमा अब ४ वटाको मात्र काम बाँकी रहेको सोलु करिडोर १३२ केभी आयोजना प्रमुख जनार्दन गौतमले बताए । ‘उदयपुर कटारीको मरुवाका स्थानीयले बारम्बार अवरोध गरेका कारण बाँकी पिलर बनाउन नसक्दा सोलु करिडोरले पूर्णता पाउन नसकेको हो,’ गौतमले भने, ‘पछिल्लो समय प्रशासनको सहयोग लिएर ७ वटा पोल ठड्यायौं । फेरी सर्वोच्चले काम रोक्न अन्तरिम आदेश दिएकाले काम ठप्प छ ।’मरुवाबासीले काम गर्न दिएको खण्डमा १ महिनाभित्र सोलु करिडोरको काम सम्पन्न हुने उनको दाबी छ । राज्यले करिडोरको कामलाई प्राथमिकताामा नराख्दा सोलुखुम्बुमा उत्पादित बिजुली खेर गइरहेको उनको भनाइ छ ।