काठमाडौँ — नेपालमा सेयर बजारमा संलग्न लगानीकर्ताको संख्या ४६ लाख ६ हजार पुगेको छ । यो मंगलबारसम्मको तथ्यांक हो । मंगलबारसम्म ४६ लाख ६ हजार ८ सय २७ जना लगानीकर्ताले सेयरको डिम्याट (अभौतिकीकरण) खाता खोलेका छन् ।भदौ पहिलो सातासम्म यस्तो संख्या ४० लाख ८७ हजार थियो । उल्लिखित तथ्यांकका आधारमा गत भदौयता सेयर बजारमा ५ लाख १९ हजार लगानीकर्ता थपिएको देखिन्छ । आर्थिक वर्ष २०७७/७८ मा मात्र सेयर बजारमा २० लाख १३ हजार लगानीकर्ता थपिएका थिए । २०७७ असारमा डिम्याट खाता संख्या १७ लाख २३ हजार ६ सय मात्र थियो ।मंगलबारसम्म ७ अर्ब ३९ करोड १८ लाख ६९ हजार ६ सय ३१ कित्ता सेयर डिम्याट भएको सीडीएससीको तथ्यांक छ । पछिल्ला साता सेयर कारोबारमा उतारचढाब चलिरहेपनि प्राथमिक सेयर (आईपीओ)मा लगानी गर्ने लगानीकर्ता बढिरहेको डिम्याट खाता संख्या बढ्नुले पुष्टि हुन्छ ।त्यसमध्ये विद्युतीय प्रणाली (अनलाइन)मार्फत सेयर कारोबार गर्ने लगानीकर्ता संख्या झन्डै ११ लाख पुगेको नेप्सेले जनाएको छ ।