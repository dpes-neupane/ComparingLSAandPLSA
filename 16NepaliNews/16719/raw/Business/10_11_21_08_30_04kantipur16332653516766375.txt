काठमाडौँ — नेपाल विद्युत् प्राधिकरण र इन्टरनेट, टेलिफोन तथा केबल टेलिभिजन सेवा प्रदायकहरूबीच चलिरहेको पोल भाडा विवाद तत्कालका लागि टुंगिएको छ ।ऊर्जा, जलस्रोत तथा सिँचाइ मन्त्रालय र सञ्चार तथा सूचना प्रविधि मन्त्रालयको समन्वयमा आइतबार दुई पक्षबीच सहमति भएको हो । छलफलपछि प्राधिकरणले सेवा प्रदायकहरुको तार काट्न नपाउने, मर्मतसम्भारमा अवरोध नगर्ने र सेवा प्रदायकहरुले कात्तिक ३० सम्ममा सम्झौता नवीकरण तथा आफूले प्रयोग गरेका विद्युतीय संरचनाहरुको विवरण स्वघोषणा गरेर प्राधिकरणलाई बुझाउने सम्झौता भएको सूचना तथा सञ्चार मन्त्रालयका सहसचिव विनोद प्रकाश सिंहले जानकारी दिए । भाडा विवादबारे विस्तृतमा अध्ययन गर्न सञ्चार मन्त्रालयको सहसचिव संयोजक रहने गरी कार्यदल गठन गरिएको छ । कार्यदलमा ऊर्जा मन्त्रालय, विद्युत् प्राधिकरण, दूरसञ्चार प्राधिकरण र सेवा प्रदायकहरुको प्रतिनिधित्व रहने सिंहले जानकारी दिए । यो कार्यदललाई प्रतिवेदन बुझाउन मंसिर १५ गतेसम्म समय दिइएको छ ।प्राधिकरणले सांकेतिक रुपमा कारबाही भन्दै शनिबार देशभरका केही दूरसञ्चार कम्पनीको लाइन काटेको थियो । अत्यावश्यक वस्तुका रुपमा रहेको इन्टरनेट र सञ्चार सेवामा प्राधिकरणले अवरोध गरेको भन्दै त्यसको चर्को विरोधसमेत भएको छ । सर्वसाधारणको विरोधपछि प्राधिकरणले थप लाइन नकाट्ने निर्णय गरेको थियो । इन्टरनेट, केबल टेलिभिजन तथा टेलिफोन सेवा अवरुद्ध भएपनि कम्युटर एसोसिएसन नेपाल महासंघ (क्यान), फोरम फर डिजिटल इक्वालिटी (एफडीआई) लगायत संस्थाले त्यसको विरोध जनाएका थिए ।