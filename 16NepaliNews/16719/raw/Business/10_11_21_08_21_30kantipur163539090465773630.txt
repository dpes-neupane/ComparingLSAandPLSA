दोलखा — दोलखाको लामोसाँघु—जिरी सडकको मुडे चरिकोट खण्ड विस्तार सुरु भएको ६ वर्ष बित्दासमेत अलपत्र छ । २ वर्षमा काम सक्ने गरी ठेकेदार कम्पनीले जिम्मा लिएको थियो । तर, समयमै काम सम्पन्न नगर्दा जिल्लावासीले सास्ती खेप्नुपरेको छ ।सडकको काम नसकिँदा घाम लाग्दो धुले र पानी पर्दा हिलाम्मे सडकका कारण हैरानी खेप्नुपरेको गुनासो स्थानीयले गर्दै आएका छन् । सडक दुरवस्थाकै कारण बिरामीलाई महँगो शुल्क तिरेर हेलिकोप्टर चार्टर गरी उपचारका लागि लैजानुपर्छ । वर्षायाममा त सावारीसाधन हिलोमा फसेर घण्टौं जाम हुने गरेको छ ।बिरामी बोकेका एम्बुलेन्ससमेत बाटोमा फसेर अलपत्र पर्ने गरेको स्थानीय जानुका न्यौपानेले बताइन् । ‘जिल्लाबाट सुत्केरीलाई रेफर गरेर राजधानीको अस्पताल पठाउनुपर्‍यो भने सडककै कारण हेलिकोप्टर चार्टर गर्नुपर्छ,’ उनले भनिन्, ‘आर्थिक अवस्था कमजोर भएकाहरूले सडककै कारण समयमा उपचार नपाएर ज्यान गुमाउनुपर्ने बाध्यता छ ।’ सडकको दुरवस्थाका कारण व्यवसायीले नयाँ बस नहालेको पनि ४ वर्ष बितेको यातायात व्यवसायी रविन कार्कीले बताए । ‘सडककै कारण बस बिग्रेर हैरान छन् व्यवसायी,’ उनले भने, ‘खर्च धान्न मुस्किल छ, नयाँ बस सडक नबनीकन आउँदैनन् ।’ पानी परेपछि साना सवारी साधन बीपी राजमार्ग भएर ७६ किलोमिटर बढी घुमेर जिल्ला भित्रने गरेका छन् । सडकको अवस्था दयनीय भएकै कारण राजधानीदेखि चरिकोटसम्मको ४ घण्टाको यात्रा गर्न ८ घण्टासम्म लाग्छ । उक्त सडकका कारण जिल्लाको पर्यटन क्षेत्र पनि प्रभावित बनेको छ । आन्तरिक पर्यटक सडकको अवस्था सम्झेर आउन मान्दैनन् । दसैंपछि जिल्लामा आन्तरिक पर्यटकको चहलपहल हुने बेला हो । साना सवारी लिएर आउनेले सडकको अवस्थाका बारेमा पहिला नै जानकारी लिने गरेको होटल व्यवसायी निराजन थापाले बताए । ‘मुडे—चरिकोट सडकको अवस्था कस्तो छ, घुम्न आउन लागेको भनेर फोनमा सोध्छन्,’ उनले भने, ‘सडकको अवस्था भनेपछि पछि घुम्न आउँला भन्छन् ।’भारतीय निर्माण कम्पनी सकिल हैदर–शंकरमाली—सुनौलो खिम्ती जेभीले ७९ करोड रुपैयाँमा सडक विस्तारको जिम्मा लिएको थियो । ठेक्कामा सकिल हैदरको ५१ प्रतिशत स्वामित्व छ । ३० किलोमिटर सडकको काम २०७२ देखि सुरु भएको थियो । चेक बाउन्सको मुद्दामा परेका शंकरमालीका सञ्चालक दीपक सापकोटा सम्पर्कविहीन छन् । सोही निर्माण सेवाका अन्य सञ्चालकलाई झिकाएर लामासाँघु जिरी सडक सुधार आयोजनाले ६ महिना यता काम गराउन थालेको थियो । अहिले केही ठाउँमा ग्राभेल भए पनि वर्षाले जस्ताको त्यस्तै बनाएको छ । ५ किलोमिटर कालोपत्र भए पनि कमसल काम गरेर निर्माण कम्पनी बेपत्ता छ । ठेक्का तोडेर नयाँ ठेक्का लगाउनसमेत आयोजनाले सकेको छैन । निर्माण कम्पनीले अवधि बितेको ४ वर्षमा शक्ति केन्द्र धाएर ३ पटक म्याद थपेका छन् । हाल आयोजनामा आएका प्रमुख कृष्ण पन्तले चाडपर्वमा यात्रुलाई केही सहज बनाउन खाल्डाखुल्डी पुर्ने काम गर्न लगाएको वताए । उनले निर्माण कम्पनीलाई सम्पर्क गरी काम सक्ने कार्ययोजना माग गरेको बताए । ‘ठेकेदारले चैत्रसम्म सक्ने कार्ययोजना हामीलाई दिएको छ,’ उनले भने ‘बजेटको स्रोत व्यवस्थापन भइसकेको छ । प्रत्येक १५ दिनमा उसले दिएको माइलस्टोन पूरा नगरे ठेक्का तोड्छौं ।’ भारतीय सहयोगमा बनिरहेको सडक भएकाले ठेक्का तोड्दा आर्थिक भार नेपाल सरकारलाई नै पर्ने भएकाले स्रोतको सुनिश्चितता गरेर मात्रै ठेक्का तोड्नुपर्ने हुन्छ । आयोजना प्रमुख पन्तले २० किलोमिटर सडकको आर्थिक स्रोत व्यवस्थापन भइसकेको दाबी गरे । पहिलो खण्डको २५ किलोमिटर खाडीचौरदेखि मुडेसम्म लगातारको दबाबपछि एक वर्षअघि पूरा भएको थियो । ४ दशकअघि स्विस सरकारको सहयोगमा ११० किमि लामोसाँघु—जिरी सडक बनेको थियो । सवारी चाप बढ्दै गएपछि भारतीय एक्जिम बैंकको सहयोगमा ७ वर्षअघि सडक सुधार गरी दुई लेनको गर्ने गरी काम सुरु भएको हो । 