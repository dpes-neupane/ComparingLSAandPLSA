काठमाडौँ — भाइटीकाका लागि भाइ मसला किन्‍नेहरूको दैनिक भीड लाग्‍न थालेको छ । अघिपछि भन्दा असन, इन्द्रचोक र न्युरोडमा बुधबार भाइमसला किन्‍न आउनेको भीड अलिक बढी थियो ।कोभीडको जोखिम कायमै रहेपनि चाडबाडले गर्दा बजारमा अहिले चहलपहल बढेको व्यापारी राधिका बिष्टले बताइन् ।उनले सात वर्षदेखि इन्द्रचोकमा तिहारको बेला भाइ मसला बिक्री गर्दै आएकी छन् । भाइटीका आउन दुई दिन मात्र बाँकी भएकाले यसका लागि चाहिने भाइमसला किन्नेहरुको किन्नेहरुको भीड बढेको उनले बताइन् ।‘६ दिनको व्यापार हो । सुरुको २ दिनमा भने १०–१५ रुपैयाँसम्म भाइ मसला बिक्री भयो,’ उनले भनिन्, ‘अहिले दिनको २५ हजार रुपैयाँसम्म बिक्री भईरहेको छ । भोलि र पर्सी झन् राम्रो कारोबार हुन्छ भन्ने आशा छ । ’तिहारको बेला हुने यस्तो व्यापारले राम्रो नाफा दिने उनको भनाइ छ । त्यसैले हेरक वर्ष इन्द्रचोकमा उनले स्टल राख्दै आएकी हुन् । ‘ काजु, बदाम, किसमिस, छोकडा, पिस्ता र अन्य मिठाइ राखेर भाइमसला तयार पारिन्छ, ’ उनले भनिन्, ‘प्याकिङ र आकारअनुसारको प्रति भाइमसलाको मूल्य ५ देखि ७ सय ५० रुपैयाँसम्म रहेको छ ।’अन्य समयभन्दा तिहारको बेला ढाकाटोपी, टिका, भाइमसला र पूजाका सामग्रीहरुको राम्रो व्यापार हुने गरेको व्यापारीहरु बताउँछन् । सात दिने तिहारको व्यापारले राम्रै कमाइ हुने व्यापारी सरस्वती श्रेष्ठले सुनाइन् ।उनले पनि तिहारकै लागि भनेर ३० वर्षदेखि असनमा पसल राख्दै आएकी छन् । ‘आइतबारदेखि भाइटीकासम्म पसल राख्छु,’ उनले भनिन्, ‘दिनको ४० रुपैयाँसम्म कारोबार भइरहेको छ । डेढ लाख रूपैयाँ लगानी छ । छोटो समयमा राम्रै कमाइ हुन्छ ।’