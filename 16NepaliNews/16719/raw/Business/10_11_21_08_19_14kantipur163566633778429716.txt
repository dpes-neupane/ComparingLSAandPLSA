धनकुटा — यतिबेला छोटे सार्कीलाई मादल बनाउने काममा भ्याइनभ्याइ छ । धनकुटा १ हिले बजार नजिक गैरीगाउँमा मादल बनाउने उद्योग नै सञ्चालन गरेका उनी तिहार नजिकिँदै जाँदा बिहानदेखि राति अबेरसम्म यस काममा व्यस्त हुँदै आएका छन् ।लोकबाजाको रुपमा चर्चित मादल अन्य बेलामा पनि उत्तिकै माग हुने गरेको छ । तर, तिहारका बेला दैनिक ८ जना खटिँदा पनि मागअनुसार उत्पादन गर्न मुश्किल भएको छोटे बताउँछन् । १२ वर्षे उमेरदेखि मादल बनाउन थालेका उनी यो काममा लागेको ४८ वर्ष भइसकेको छ । आफ्ना बाबु बाजेले पनि मादल बनाउँदै आएकोमा आफूले व्यवसायिक उत्पादन थालेको उनको भनाइ छ । ‘९ छोराछोरी सहित ११ जनाको परिवार मादल लगायत पुख्र्यौली पेशाबाट गुजारा चलाउँदै आएको छु’ उनले भने, ‘यहीं पेशाको भरमा छोराछोरी उच्च शिक्षा पढाउन सकेँ । उनले यहीं पेशा आफ्ना ४ छोराहरुलाई सिकाएका छन् ।’ मादल प्रति गोटा २ हजार ५ सयदेखि १४ हजार मूल्यसम्ममा बिक्री गर्छन् । जसबाट तिहार भित्रिनै लागेको यस समयमा मासिक डेढ लाख बढी आम्दानी हात पर्ने छोटेले बताए । अघिल्लो वर्ष कोरोना संक्रमणको महामारीका कारण ओरालो लागेको व्यवसाय पुन यस वर्ष फस्टाएको छ । उनले गोरु र बाख्राको छालाबाट देब्रे र दाइने ‘ताल’ तथा लामपाते नामको रुखको काठबाट मादलको बाहिरी भाग बनाउने गर्दछन् । एउटा मादल बनाउन सामान्यत: आकार अनुसार ३ देखि ५ दिन लाग्ने उनीसँगै खटिएका जेठा छोरा निरबहादुरले बताए । सबैभन्दा बढी समय मादलको दुवैतर्फ खरी लगाउने काममा लाग्ने उनको भनाइ छ । ‘कम्तिमा तीन दिन खरी मिलाउन लाग्ने गरेको छ, मादल हेर्दा जति आकर्षक देखिन्छ, बनाउन उत्ति कठिन छ’ उनले भने । उनले मादलको लागि आवश्यक छाला विराटनगर तथा छिमेकी मुलुक भारतबाट मगाउने गरेका छन् । तर, बाहिरी स्वरुप बनाउन प्रयोग हुने काठ पाउन मुश्किल रहेकाले व्यवसायीलाई मादल बनाउने काममा समस्या आउने गरेको उनले बताए । यसको लागि जिल्लाका मुगा, फलाटे, लेगुवा लगायत विभिन्न ठाउँमा धाउनु पर्ने छोटेले बताए । यहाँबाट उत्पादित मादल पूर्वका अधिकांस शहर बजारमा पुग्ने गरेको छ । सहजताको लागि उद्योगबाट उत्पादित मादल हिले बजारको शो रुममा पनि राखिन्छ । ‘माग अत्यधिक आउने गरेपनि कामदार र सामग्री अभावले पुरा गर्न मुश्किल छ’, छोटेले भने, ‘जति सक्दो बढी उत्पादन गर्नेतिर लागेका छौँ ।’ खरी बनाउन प्रयोग गरिने कच्चा पदार्थ पाउन पनि आजकाल कठिन भएको उनको भनाइ छ । मादल बनाउने जनशक्ति अभाव भएपछि उनकी श्रीमती चन्द्रमाया, भानिज रमेश रोका लगायतले सघाउँदै आएका छन् । छोटले मादल मात्रै नभई डम्फु, ढोल, सारङ्गी, मुढा लगायत सामग्री बनाउने गरेका छन् । छोटेको मादल उत्पादन केन्द्र जिल्लाकै सबैभन्दा ठूलो उद्योग हो । 