पोखरा — प्रदेश २ को सिमरा र गण्डकी प्रदेशको पोखरा हवाई मार्गबाट जोडिएका छन् । बुधबार पहिलोपल्ट पोखरा–सिमरा उडान भएको हो । सिमरासँगको सीधा उडान सुरु भएसँगै पोखरा अन्तरप्रदेश उडानको हब बनेको छ । यसअघि काठमाडौंबाहेक नेपालगन्ज, भरतपुर र भैरहवामा पोखराबाट सीधा उडान हुँदै आएको छ ।पोखराबाट नेपालगन्ज, भरतपुर र भैरहवामा उडान भरिरहेको बुद्ध एयरले नै पोखरा–सिमराको सेवा सुरु गरेको हो । १९०० डी बिच क्राफ्ट १८ सिटे जहाजले साताको ३ दिन आइतबार, बुधबार र शुक्रबार पोखरा–सिमराको उडान गर्नेछ । यो मार्गमा ४ हजार ७ सय ७०, ५ हजार २ सय ७० र ७ हजार १ सय ७० गरी तीन थरी भाडादर कायम गरिएको छ । उडान समय ३० मिनेटको रहनेछ । पोखराबाट सिमरा दिउँसो १२ः२० र सिमराबाट पोखराको उडान १३ः१५ बजेलाई तोकिएको छ ।पहिलो दिन सिमराबाट ८ यात्रु पोखरा आएका छन् । पोखराबाट भने १८ यात्रु बोकेर जहाज सिमरा पुगेको छ । नेपाल एसोसिएसन अफ टुर एन्ड ट्राभल एजेन्ट्स (नाट्टा) गण्डकी प्रदेश समितिको अगुवाइमा पर्यटन पुनरुत्थान कार्यक्रमअन्तर्गत पोखराका पर्यटन व्यवसायी जहाजमार्फत सिमरा पुगेका हुन् । टोलीमा प्रदेशका पर्यटन, उद्योग, वाणिज्य तथा आपूर्तिमन्त्री मणिभद्र शर्मासमेत सहभागी छन् । तीनदिने भ्रमणमा भएको टोली सिमरा र वीरगन्जमा प्रदेश सरकार, स्थानीय तह, उद्योग, पर्यटन व्यवसायी र सञ्चारकर्मीसँग अन्तरक्रिया गरी शुक्रबार हवाई मार्गबाटै फर्किनेछ । नाट्टा गण्डकीकी महासचिव कमला गिरीले प्रदेश २ का उद्योग एवं पर्यटन व्यवसायीलाई पोखरा आउने निम्ता दिइने बताइन् । पोखरा–सिमरा–पोखरा उडान गतवर्षको माघबाटै गर्ने तयारी भए पनि पछि चैतबाट गर्ने भनियो । तर कोरोना महामारीको दोस्रो लहर सुरुवात भएपछि ५ महिना पछाडि धकेलिएको हो । बुद्ध एयरका पोखरा प्रबन्धक गौतम बराल पोखरालाई हब बनाएर सबै प्रदेश जोड्ने उद्देश्यअनुसार पोखरा–सिमरा–पोखरा उडान सुरु भएको बताउँछन् । ‘अहिले बर्खाले गर्दा राजमार्ग अवरुद्ध भइरहन्छन्,’ उनले भने, ‘१०–१२ घण्टाको मोटर यात्राभन्दा आधा घण्टाको हवाई यात्रा गर्दा समय पनि बचत हुन्छ । खर्चिलो पनि हुँदैन ।’ वीरगन्ज नाका हुँदै नेपाल भित्रिने भारतीय पर्यटकको संख्या धेरै हुने भएकोले सीमा खुल्नेबित्तिकै ती पर्यटकलाई पोखरा ल्याउन सकिने उनी बताउँछन् । भन्छन्, ‘मुक्तिनाथको प्रवेशद्वार पनि पोखरा हो । पदयात्रा पर्यटनका लागि पोखरा आधार क्षेत्र भएकाले पनि भारतीय पर्यटक भित्र्याउन सकिन्छ ।’बुद्ध एयरले एक महिनाअघिदेखि पोखरा–नेपालगन्ज–पोखराको उडान सञ्चालन गरिरहेको छ । शनिबारबाहेक साताको ६ दिन दैनिक १–१ उडान भइरहेको छ । यात्रुको चाप हेरेर पोखरा–सिमरा–पोखराको उडान संख्या बढाउने बुद्ध एयरको तयारी छ । पोखराबाट भैरहवामा भने दैनिक २ र भरतपुरमा १ उडान भइरहेको छ । निकट भविष्यमै प्रदेश १ सँग जोडिन विराटनगर वा भद्रपुर उडान भर्ने कम्पनीको योजना छ । पर्यटन बोर्डका प्रदेश कार्यालय प्रमुख काशीराज भण्डारी लामो तयारीपछि पोखरा र सिमरा हवाई मार्गबाट जोडिएको बताउँछन् । देशकै पुरानो विमानस्थलमध्येमा पर्ने सिमरासँग जोडिन पाउनुलाई पोखराले उपलब्धिको रूपमा लिनुपर्ने उनको भनाइ छ । ‘वीरगन्जबाट नजिकका भारतीय सहरबाट पोखरासम्म पर्यटक ल्याउन सकिने प्रचूर सम्भावना भएको सहर हो सिमरा,’ उनले भने, ‘औद्योगिक सहर भएकाले पनि त्यहाँ खर्च गर्न सक्ने आन्तरिक पर्यटक धेरै छन् । गर्मी छल्न मात्रै पनि पोखरा ल्याउन सकिन्छ ।’ पोखरा–सिमराको सीधा उडान पोखराको पर्यटनमा कोसेढुंगा सावित हुने उनले दाबी गरे । पोखरा पर्यटन परिषद्का अध्यक्ष गोपीबहादुर भट्टराईले पोखरामा पर्यटकको बसाइ लम्ब्याउन पनि अन्तरप्रदेश उडान सहयोग बन्ने बताए । ‘भारतीयबाहेक विदेशी पर्यटक आउनेबित्तिकै अन्तरप्रदेश उडानको उपादेयता झनै बढ्छ,’ उनले भने, ‘महामारी कम हुनेबित्तिकै आन्तरिक पर्यटनलाई चलायमान बनाउन सहयोग पुग्छ ।’