काठमाडौँ — काठमाडौं महानगरपालिकाको उपभोक्ता हित संरक्षण समितिले म्याद गुज्रेको सामग्री प्रयोग गर्ने ३ वटा पसललाई जरिवाना गरेको छ । समितिले बुधबार बत्तीसपुतलीमा सञ्चालित रामेश्वर मिठाई पसललाई १० हजार रुपैयाँ जरिवाना गरेको हो ।उक्त पसलले मिठाई बनाउन प्रयोग गरेको तेल अयोग्य रहेको समितिले फेला पारेको थियो ।‘टीबीएम उपकरणको प्रयोग गरेर तेलको गुणस्तर जाँच गर्दा अखाद्य भेटियो,’ महानगरका निरीक्षण अधिकृत हरिबहादुर भण्डारीले भने । उनका अनुसार मिठाई बनाउन प्रयोग गरिने रङ, मसला र फ्रिजमा राखिएका करिब १ दर्जन कोल्ड ड्रिङ्सको समेत म्याद सकिएको थियो । समितिले मंगलबार महाराजगन्जस्थित प्रिया स्विट एन्ड चाट हाउसलाई २० हजार र ताज बेकरीलाई २० हजार रुपैयाँ जरिवाना गरेको थियो । ताज बेकरीले व्यवसाय सञ्चालनका लागि दर्ता प्रमाणपत्र नलिएको पाइएको छ । प्रिया स्विटले म्याद सकिएका रङ र मसलाको प्रयोग गरेको र त्यस्ता खाद्यवस्तु जफत गरेको समितिले जनाएको छ ।