काठमाडौँ — बेमौसमी वर्षापछि आएको बाढीका कारण क्षति पुगेको धानबालीमा राहत दिन सरकारसँग पाँच संगठनले माग गरेका छन् । विपत्तिबाट प्रभावित घरधुरीको यथार्थ तथ्यांक संकलन गरी प्रभावित किसान परिवारलाई खेती भित्र्याउन तत्काल सहायता उपलव्ध गराउन उनीहरुले माग गरेका छन् । राष्ट्रिय कृषक समूह महासंघ, सामुदायिक वन उपभोक्ता महासंघ, सिचाईं जल उपभोक्ता महासंघ, फियान र खाद्य अधिकारका लागि राष्ट्रिय संजालले संयूक्त विज्ञप्ति जारी गर्दै प्रभावित किसानलाई उचित क्षतिपूर्तिको माग गरेका हुन् । कृषि पेशाको सुरक्षाको लागि बाली र पशुधन बीमा कार्यक्रमलाई प्रभावकारी बनाउन उनीहरुले माग गरेका छन् । घाइते किसानको स्वास्थ्योपचार तथा बसोबास गुमाउन पुगेकालाई उचित व्यवस्थापन गराउन माग गरिएको छ । बाढीले गहुँबाली, आलुबालीमा समेत क्षति पुगेको ती संगठनले जनाएका छन् । ‘पराल समेत खेतमा नै कुहिएकोले वर्षभरि खुवाउने पशु आहार नष्ट भएको छ, किसानको वर्ष दिनको छाक नै खोसिएको छ’ संयूक्त विज्ञप्तिमा भनिएको छ ‘कडा मेहनत गरेर फलाएको अन्न भित्र्याउने बेलामा भएको यस नोक्सानीले किसानलाई निराश बनाएको छ । खाद्य संकट एवं खाद्य सुरक्षामा थप चुनौती थपिएको छ।’