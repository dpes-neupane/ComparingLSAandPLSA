हरेक वर्ष कात्तिक कृष्णपक्षको त्रयोदशी अर्थात् काग तिहारका दिन धन्वन्तरी त्रयोदशी अर्थात् धनतरेस पर्व मनाउने चलन हामीकहाँसमेत व्याप्त भइसकेको छ । विशेषतः तराई क्षेत्र र अहिले आएर देशैभर धनतरेसको प्रभाव–प्रचलन बढ्दै गएको देखिन्छ ।यस दिन नयाँ भाँडाकुँडा वा गरगहना किनमेल गर्ने परम्पराले नजानिँदो गरी नेपालीमाझ पनि आफ्नो पात्रोमै उल्लेख हुने गरी प्रभाव देखाउन थालिसकेको छ । सामान्य संस्कार वा उत्सवका रूपमा मनाइनेभन्दा बढी धनतरेसलाई विलासिताको नमुनाका रूपमा देखाउन थालिएकोमा बहसहरू पनि एकैसाथ उब्जन थालिसकेका छन् ।एउटा यथार्थ स्विकार्नैपर्छ, हामीले आफ्ना मन्त्रोच्चारणदेखि अरू कर्महरूसम्म पनि ‘भारतवर्षे’ भनेर प्रार्थना गरेकै छौं । यसो भन्दैमा धनतेरस भने उता (भारत) को अनुकरण मात्रै होइन, हामीकहाँ पनि पञ्चाङ्गअनुसार हरेक वर्ष कात्तिक कृष्णपक्षको त्रयोदशीका दिन धन त्रयोदशी व्रतका रूपमा र धन्वन्तरी जयन्ती (आयुर्वेद) का रूपमा मनाइँदै आएको इतिहास छँदै छ । बरु विगतको कुरा गर्ने हो भने यसरी मनाउँदा व्रत वा जयन्तीको उति महत्त्व नदेखिए पनि काग पूजाको भने निकै महत्त्व थियो ।धनतरेसको यो साइतमा कुनै भाँडावर्तन खरिद गरेमा यसको फल राम्रो हुनेछ भन्ने विश्वास कायमै छ, अझ बढ्दो छ । अहिले आएर धनतेरसलाई अलिक बढी मनाउन थालेको र फेसनका रूपमै देखाएर मनाउन थालेको भने समयोचित कुरा हो । कारण, धेरैजसो मान्छेसँग अहिले पैसा छ । अथवा पैसा कमै भए पनि देखावटी गर्ने चलन अलिक बढेको छ । खर्च गर्ने प्रवृत्ति पनि बढेको छ । धेरै प्रकारका संस्कृति–संस्कार ‘व्यापारिक’ झैं भइसकेका छन् । धनतेरस भनौं कि शब्द–अर्थमै अर्कै झैं लाग्ने ‘दिवाली’ । अथवा हरितालिका तीजमा हेरौं न, एक महिनासम्मै भोज, पार्टी चलेको चल्यै भइरहेको हुन्छ । मान्छेको ससानो दैनिकी वा जीवनशैलीमा मात्रै होइन, हिजोआज जे कुरामा पनि व्यापारीकरण गर्ने प्रवृत्ति बढेको छ, यसलाई स्विकार्नैपर्छ । संस्कृति भनेको यस्तो तरल चिज हो, यो उताउता भइरहन्छ । जकडिएर अथवा हाम्रो त्यही नै हो भनेर बसेर अब हुँदैन । परिवर्तनलाई आत्मसात् गर्नैपर्छ । एउटा उदाहरण दिएरै भनौं— काठमाडौं उपत्यकामा र विशेषतः नेवार समुदायले अपनत्व राखेर मनाउने घोडेजात्रासमेत इसाको १२औं शताब्दीतिरै भारतको हरियाणा राज्यमा मनाइने रहेछ । पछि मुगलहरूको आक्रमण र संस्कृति, सभ्यता विस्थापनका कुरामा अरूतिरबाट पुराना चलन हराउँदै गए पनि भूगोलको यो कुनोमा भने घोडेजात्राजस्ता अरू परम्परा बाँचिरहे, बरु अझ स्थापित हुँदै आए । भारतमै आज २ सय वर्ष पुराना हस्तलिखित सामग्री फेला पार्न मुस्किल होला, हामीकहाँ खोज्दै जाने हो भने ५/७ वर्ष पुराना पाण्डुलिपि अझै सजिलै फेला पर्छन् । यसकारण संस्कृति र सामाजिक संस्कारका कुरामा जकडिएर बस्नै सकिन्न । संस्कृति भनेको त नदी जस्तो बग्ने पो हो त, यो प्रकृति हो । कहिले बहाव बढ्छ, कहिले धार बदलिन्छ । अहिले आएको धनतेरस पनि यस्तै हो, आजको बजारीकरणले यसको स्वरूप केही बदलिएको हो, व्यापारिक बनेको हो । पुराना शास्त्रले पनि चलेका र त्यही समयका कुरालाई व्याख्या गरेका हुन् । जस्तो— पाणिनिको अष्टाध्यायीसूत्र भनौं न । त्यहाँ पनि चलेकै तत्कालीन कुरालाई नियमन गरिएको न हो (अहिले चलेको राष्ट्रवादी तौरतरिकामा जिकिर गर्ने हो भने पाणिनि जन्मेका तक्षशिलामा हो, अंग्रेजी उच्चारण र नाममा तकशिला भएको हो । पहिलेको ‘भारतवर्षे’ राजनीतिक भूगोलका आधारमा कुरा नगर्ने हो भने नभएर आज यो तकशिला त पाकिस्तानमा पर्छ । तर पाणिनि भनेका हाम्रा सम्पत्ति हुन्) । यसकारण संस्कृति भनेको यसलाई स्वतन्त्र रूपमा छाडिदिनुपर्छ । धनतेरसकै कुरामा मानिसले आफूसँग भएरै त गरेका हुन् नि । सक्नेले हीरा किन्लान्, नसक्नेले हलुंगे भाँडोको जोहो गर्लान् । सबै खालका परिवर्तनलाई आफ्नै तवरमा स्विकार्नैपर्छ । त्यसमा कति आफ्नोपना र अपनत्वका कुरा जोडिएका होलान्, कतिपय बढी प्रभावकै होलान् । यो स्वाभाविक हो, अहिले आम मानिसको आम्दानी बढेको छ, मन पनि अलिक बढेको छ । आधुनिकीकरण र ‘विश्व एक गाउँ’ को भावनाले अघि बढेको पुस्ताका निम्ति धनतेरस वा होलोवाइन सापेक्षमा एकै लाग्न सक्छन् । यसमा खुला छाडिदिनुपर्छ । यसो भन्दैमा आफ्नो पहिचान र अस्तित्वका कुरा छाडेर बाहिरी हावा र हौवामा दौडनुपर्छ भन्न खोजिएको होइन । तर स्वतन्त्र नदी जस्तो बहने संस्कृतिलाई बाँध लगाएर सधैं र सबै अवस्थामा ‘नियन्त्रणकारी’ बन्न सकिन्न भन्ने यथार्थलाई पनि आत्मसात् गर्नैपर्छ ।(इतिहासविद् पन्तसँगको कुराकानीमा आधारित)