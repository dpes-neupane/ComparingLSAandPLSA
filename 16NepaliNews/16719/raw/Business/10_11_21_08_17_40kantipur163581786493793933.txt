काठमाडौँ — मुलुकभर सञ्चालनमा रहेको कुल वित्तीय कारोबारको आधाभन्दा बढी वाग्मती प्रदेशमै केन्द्रित रहेको राष्ट्र बैंकको एक अध्ययन प्रतिवेदनले देखाएको छ । मुलुक संघीयतामा गएसँगै वित्तीय कारोबार पनि विकेन्द्रित गर्ने भनिएको थियो । तर पनि व्यवहारमा अझै हुन नसकेको अध्ययनले औंल्याएको छ । राष्ट्र बैंकले सोमबार सार्वजनिक गरेको ‘नेपालको संघीय संरचनाअनुसार वित्तीय साधन परिचालनको स्थिति पहिचान’ सम्बन्धी अध्ययनले यस्तो देखाएको हो ।‘अध्ययनमा राष्ट्र बैंकबाट अनुमति प्राप्त क’, ‘ख’ र ‘ग’ वर्गका बैंक तथा वित्तीय संस्थामा पहुँच तथा साधन परिचालन वाग्मती प्रदेशमा अधिकेन्द्रित रहेको देखाएको छ भने कर्णाली र सुदूरपश्चिम प्रदेशमा न्यून देखिएको छ,’ प्रतिवेदनमा भनिएको छ, ‘आर्थिक वर्ष २०७७/७८ मा बैंक तथा वित्तीय संस्थाको कुल शाखा संख्यामध्ये सबैभन्दा बढी (३४ प्रतिशत) वाग्मतीमा र सबैभन्दा कम (४ प्रतिशत) कर्णाली प्रदेशमा छ ।’ यस्तै बैंक तथा वित्तीय संस्थाबाट परिचालित कुल निक्षेपको ६८.१ र कुल कर्जाको ५६.६ प्रतिशत वाग्मती प्रदेशमा रहेको प्रतिवेदनमा उल्लेख छ । कर्णाली प्रदेशमा निक्षेप परिचालन र कर्जा प्रवाह दुवै न्यून रहेको देखिएको छ ।विद्युतीय भुक्तानी (डिजिटल बैंकिङ) कारोबारमा पनि वाग्मती प्रदेश अघि रहेको अध्ययनले देखाएको छ । यसअनुसार गत असारसम्म कुल विद्युतीय कारोबारमध्ये ७१ प्रतिशत पोइन्ट अफ सेल (पीओएस) टर्मिनल वाग्मती प्रदेशमा छन् । सोही अवधिमा कर्णाली प्रदेशमा ०.८ प्रतिशत पीओएस टर्मिनल छन् । बैंक तथा वित्तीय संस्थामा खुलेका निक्षेप र कर्जा खाताको संख्याका आधारमा पनि वाग्मती प्रदेश सबैभन्दा अघि छ । ‘गत असारसम्म खुलेका निक्षेप खातामध्ये सबैभन्दा धेरै हिस्सा वाग्मती प्रदेशमा ३८.७ र कर्णाली प्रदेशमा सबैभन्दा कम ३.१ प्रतिशत छ,’ प्रतिवेदनमा भनिएको छ । मुलुकभर खुलेका कुल कर्जा खातामध्ये सबैभन्दा बढी ३५.१ प्रतिशत वाग्मती र सबैभन्दा कम २.५ प्रतिश कर्णाली प्रदेशमा छन् ।प्रदेशगत रूपमा कर्जा निक्षेप अनुपात (सीडी रेसियो) हेर्दा वाग्मतीभन्दा धेरै अरू प्रदेशमा देखिन्छ । यसअनुसार सबै प्रदेशको औसत सीडी अनुपात ८५.४ प्रतिशत छ । पुनर्कर्जालगायत सहुलियत कर्जा बिस्तारै वाग्मतीबाट अरु प्रदेशमा विस्तार हुँदै आएको अध्ययनले जनाएको छ । ‘प्रवाह भएको कुल पुनर्कर्जामध्ये सबैभन्दा बढी गण्डकी प्रदेशमा २.८ र सबैभन्दा कम प्रदेश १ मा सबैभन्दा कम १.३ प्रतिशत रहेको राष्ट्र बैंकले जनाएको छ । ब्याज अनुदानको सहुलियत कर्जा सबैभन्दा बढी ५.१ प्रतिशत गण्डकी प्रदेशमा र सबैभन्दा कम १.९ प्रतिशत वाग्मती प्रदेशमा रहेको अध्ययनले छ । अध्ययनले मूलत: प्रदेशगत आधारमा वित्तीय संस्थाहरूको पहुँच, निक्षेप परिचालन र कर्जा प्रवाहको स्थिति विश्लेषण गरेको छ ।यसबाहेक गरिब, विपन्न, बेरोजगार, महिलालगायतले सञ्चालन गरेका व्यवसाय प्रवद्र्धन गर्न कार्यान्वयनमा ल्याइएको सहुलियतपूर्ण कर्जा तथा पुनर्कर्जा सुविधाको समेत प्रदेशगत विश्लेषण गरिएको छ । वित्तीय पहुँच र साधन परिचालनको विश्लेषणमा सम्पूर्ण बैंक तथा वित्तीय संस्था, गैरबैंकिङ वित्तीय संस्था र सहकारी संस्थाहरूसमेत समेटिने भए तापनि अध्ययन मूलत: वाणिज्य बैंक, विकास बैंक र वित्त कम्पनीको शाखा विस्तार र कारोबारमा केन्द्रित रहेको बताइएको छ ।अन्य वर्गका वित्तीय संस्थाको तुलनामा लघुवित्त वित्तीय संस्थाको वित्तीय पहुँच तथा वित्तीय स्रोत परिचालन प्रदेशगत रूपमा बढी सन्तुलित रहेको अध्ययनले देखाएको छ । ‘पछिल्ला वर्षहरूमा वाग्मती प्रदेशको तुलनामा अन्य प्रदेशमा साधन परिचालन क्रमिक रूपमा विस्तार भइरहेको अध्ययनले देखाएको छ,’ प्रतिवेदनमा भनिएको छ, ‘सहुलियतपूर्ण कर्जा र पुनर्कर्जाको पहुँच वाग्मतीबाहेकका प्रदेशमा उत्साहजनक रूपमा बढेको छ ।’औद्योगिक उत्पादन, कृषि तथा अन्य प्राथमिकताप्राप्त क्षेत्र कर्जाको वितरण क्रमिक रूपमा सन्तुलित हुँदै गएको छ । तथापि वित्तीय पहुँच न्यून रहेका प्रदेशहरूमा साधन परिचालन अभिवृद्धि गर्न माग पक्षमा सुधार गर्नुपर्ने अध्ययनले औंल्याएको छ । वित्तीय पहुँच अभिवृद्धि गर्दै भौगोलिक र प्रादेशिक आधारमा समेत वित्तीय संस्थाको उपस्थिति र साधन परिचालन प्रभावकारी बनाउने कार्य आफूहरुको प्राथमिकतामा रहेको राष्ट्र बैंकको दाबी छ ।