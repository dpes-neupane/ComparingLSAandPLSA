काठमाडौँ — निरन्तर घाटामा गएपछि नेपाल आयल निगमले रकम जुटाउन बैंक गुहार्न थालेको छ । सोही क्रममा निगमले बैंकमा मुद्दती निक्षेपमा राखेको रकम परिपक्व अवधिअघि नै झिक्न दिएर सहयोग गर्न भन्दै बुधबार बैंकर्स संघका अधिकारीसँग छलफल गरेको हो । निगमले विभिन्न बैंकमा मुद्दती निक्षेपमा राखेको ३० अर्बमध्ये १० अर्ब रुपैयाँ खर्च गरिसकेको छ । बाँकी रकममध्ये तत्काललाई करिब १८ अर्ब रुपैयाँ आवश्यक पर्ने र त्यसका लागि मुद्दती निक्षेपको परिपक्व अवधिअघि नै पैसा निकाल्न मिल्ने वातावरण बनाउने विषयमा बैंकहरूसँग छलफल भएको निगमले बताएको छ । निगमले विभिन्न २३ वटा बैंकमा ३ महिनादेखि १ वर्षसम्मको मुद्दती निक्षेपमा पैसा राखेको छ । तीमध्ये धेरै निक्षेपको तोकिएको अवधि सकिन बाँकी छ । सामान्य अवस्थामा तोकिएको अवधिअघि मुद्दती खाताबाट रकम निकाल्दा हर्जाना तिर्नुपर्छ ।‘अन्तर्राष्ट्रिय बजारमा भइरहेको पेट्रोलियम पदार्थको मूल्यमा भएको उच्च वृद्धिले निगमले मासिक साढे ४ अर्ब रुपैयाँभन्दा बढी नोक्सान व्यहोर्दै आएको छ । चाडबाडका कारण मूल्य बढाउने अवस्था पनि भएन,’ निगमका निमित्त नायब कार्यकारी निर्देशक नागेन्द्र साहले भने, ‘आपूर्ति व्यवस्था सहज गर्न बैंकबाट पैसा निकाल्नु पर्ने अवस्था आयो । तरलता अभाव भए पनि तयार रहन बैकहरूलाई भन्यौं ।’ उनका अनुसार निगमको राष्ट्रिय वाणिज्य बैंकमा करिब ५ अर्ब, कृषि विकास बैंकमा २ अर्ब र नेपाल बैंकमा २ अर्ब रुपैयाँ मुद्दती निक्षेपमा छ । बाँकी ९ अर्ब रुपैयाँ विभिन्न २३ वटा वाणिज्य बैंकहरूमा राखिएको छ । ‘वाणिज्य बैंकहरूमा २ करोडदेखि ७० करोड रुपैयाँसम्म छ । घाटा निरन्तर भएपछि पैसा निकाल्छौं भनेका छौं,’ साहले भने, ‘निगमको पैसा हो, आवश्यक परेपछि निकाल्न पाइन्छ ।’निगमले भारतीय आयल कर्पोरेसन्स (आईओसी) बाट इन्धन आयात गरिरहेको छ । अन्तर्राष्ट्रिय बजारमा भइरहेको इन्धनको मूल्यवृद्धि र बढ्दो डलर भाउका कारण निगमलाई पछिल्लो साढे तीन महिनामै ८ अर्ब ८९ करोड रुपैयाँ घाटा लागिसकेको छ । यो घाटा निगमले सञ्चित नाफाबाट पूर्ति गरिरहेको छ । घाटा यही गतिमा बढे २/३ महिनापछि ऋण लिएर आपूर्ति गर्नुपर्ने अवस्था आउने निगमको भनाइ छ । अन्तर्राष्ट्रिय बजारमा कच्चा पदार्थको मूल्य बढ्ने क्रम जारी रहेकाले आपूर्ति व्यवस्थापनका लागि मुद्दती निक्षेपको रकम निकाल्नुपर्ने अवस्था आएको साहले बताए । ‘निगमले मासिक २५ अर्ब रुपैयाँको कारोबार गर्छ । आकस्मिक अवस्थाका लागि बैंकमा पैसा सञ्चित हुनु राम्रो हो तर अहिले नै निगमसँग पैसा भएन,’ साहले भने, ‘बाध्य भएरै बैंकसँग छलफल गरेका हौं ।’बैंकर्स संघका अध्यक्ष भुवन दाहालले रकम आवश्यक परेकाले परिपक्व अवधि अगावै मुद्दती निक्षेप फिर्ता गरेर सहयोग गर्न निगमले आग्रह गरेको बताए । ‘हरेक महिना साढे ४ अर्ब रुपैयाँका दरले नोक्सान भइरहेकाले आफूलाई थप रकम चाहिन सक्ने र त्यसका लागि परिपक्व अवधिअघि नै पैसा निकाल्न दिएर सहयोग गर्न बैंकहरूलाई निगमले आग्रह गरेको छ,’ उनले भने, ‘अन्तर्राष्ट्रिय बजारमा तेलको मूल्य बढिरहेकाले सोहीअनुसार समायोजन गर्न सुझाव दिएका छौं । मूल्य समायोजन भए परिपक्व अवधिअघि नै पैसा दिनुपर्ने अवस्था आउँदैनथ्यो ।’तरलता अभाव रहेको अवस्थामा निगमलाई परिपक्व अवधिअघि रकम दिनुपर्दा झन् समस्या हुने बैंकहरूले बताएका छन् । तर निगमले भने बाध्यता भएकै कारण रकम चलाउनुपर्ने अवस्था आएको जनाएको छ ।पछिल्लो पटक आईओसीले पठाएको मूल्यसूचीअनुसार पेट्रोलियम पदार्थको मूल्यवृद्धि भइरहेको छ । खरिद मूल्यमा अत्यधिक कर जोडिँदा सर्वसाधारणलाई मार परिरहेको छ । करको दायरा अत्यधिक हुँदा पनि निगम र उपभोक्ता दुवै पक्षलाई मार परेको छ । निगमले पूर्वाधार विकासको नाममा सरकारलाई ७८ अर्ब रुपैयाँ संकलन गरिदिएको छ । उक्त रकम भन्सार बिन्दुबाटै अर्थ मन्त्रालयको ढुकुटीमा जम्मा हुन्छ । पूर्वाधार कर प्रतिलिटर १० रुपैयाँ असुली भइरकेकोमा त्यसमा कम्तीमा ५ रुपैयाँ घटाउन सके निगमको नोक्सानी घट्ने निगमका अधिकारीहरू नै बताउँछन् ।‘विभिन्न शीर्षकमा उठाइएको कर खर्च भएको छैन । प्रदूषण नियन्त्रण र बूढीगण्डकी जलविद्युत् निर्माणको नाममा रकम उठाए पनि खर्च भएन,’ निगमका एक अधिकारीले भने, ‘निगमसँग पैसा नहुँदा रिर्जभमा राखिएको पैसा चलाउन बाध्य भइरहेका छौं । उत्तम विकल्प मूल्य समायोजन नभए करको दायरा घटाउनु नै हो ।’आर्थिक वर्ष ०५९/६० देखि निरन्तर घाटामा गएपछि निगमले ऋण लिई इन्धन आपूर्ति गरिरहेको थियो । तर ०६५/६६ मा भने निगमको नाफा ३ अर्ब ११ करोड रुपैयाँ पुग्यो । त्यसपश्चात् पुनः निरन्तर घाटामागइरह्यो । घाटा भएपछि आपूर्ति सहज बनाउन कर्मचारी सञ्चय कोष, नागरिक लगानी कोष र वाणिज्य बैंकसँग पटक/पटक गरी ३६ अर्ब ८६ करोड रुपैयाँ ऋण लिइयो । २०७१ असोज १३ बाट स्वःचालित मूल्य प्रणाली लागू भएपछि निगम पुनः नाफामा गई ऋण चुक्ता गर्न सफल भएको थियो । तर केही महिनायता स्वःचालित मूल्य प्रणाली पूर्णरूपमा कार्यान्वयन नहुँदा निगमको घाटा चुलिँदै गएको छ ।