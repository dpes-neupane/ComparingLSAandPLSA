काठमाडौँ — लुम्बिनीमा आउने बौद्ध धर्मावलम्बीलाई लक्षित गर्दै श्रीलंकाको राष्ट्रिय ध्वजावाहक वायुसेवा श्रीलंकन एयरलायन्सले मंगलबारदेखि कोलोम्बो–काठमाडौं सिधा उडान गर्ने भएको छ । लामो समयदेखि नेपाल आउन खोजिरहेको श्रीलंकन एअरलाई शुक्रबार नागरिक उड्डयन प्राधिकरणले उडान अनुमति दिएको हो ।प्राधिकरणको उडान अनुमति शाखाका उपप्रबन्धक ज्ञानेन्द्र भुलका अनुसार, श्रीलंकनले ‘समर सेड्यिुल’ अन्तर्गत हाल सातामा दुई दिन मंगलबार र शनिबार कोलम्बो–काठमाडौं–कोलम्बो उडान गर्ने छ । त्यसपछी यात्रुको चाप अनुसार उडान संख्या थपघट हुनेछ । अहिलेको उडानमा श्रीलंकनले नेपालले तोकेको स्वास्थ्य मापदण्ड (पीसीआर, ७ दिनको होटल बुकिङ, सीसीएमसीको फारम भर्नुपर्ने लगायत) पालना अनिवार्य गर्नुपर्ने सर्तसहित उडान अनुमति दिइएको छ ।श्रीलंकन एयरलायन्स्को नेपाली जीएसए (एजेन्ट) जेनिथ ट्राभल्सका प्रबन्ध निर्देशक जोय देवानका अनुसार श्रीलंकन वायुसेवाले नेपालमा उडान अनुमति लिएको यो पहिलो हो । उनका अनुसार यसअघि श्रीलंकाकै ‘बजेट क्यारियर’ मिहिनलंका वायुसेवाले ‘फिफ्थ–फ्रिडम’ अधिकार प्रयोग गर्दै कोलोम्बो–दिल्ली–काठमाडौं उडान गर्न खोजेको थियो । तर भारतबाट अनुमति नपाएपछि उसको काठमाडौं आउने योजना रोकिएको थियो ।३५ वर्षअघि तत्कालीन शाही नेपाल वायुसेवा निगमले बाइङ ७२७ बाट पहिलोपटक काठमाडौं–कोलम्बो उडान गरेको थियो । निगमका एक पूर्व निर्देशकका अनुसार श्रीलंकामा लिट्टे विद्रोह बढ्दै गएपछि निगमले कोलम्बो उडान स्थगन गर्नु परेको थियो ।निगमपछि चिनियाँ लगानीमा नेपालमा स्थापना भएको हिमालय एयरलायन्सले २०७३ असोजबाट काठमाडौं–कोलम्बो उडान थालेको थियो । १ सय ५८ सिट क्षमताको एयरबस ए–३२० बाट सेवा दिइरहेको हिमालयले यो रुटमा नाफा आर्जन गर्न नसकेपछि ६ महिनामै उडान स्थगन गरेको थियो ।हिमालयका उपाध्यक्ष विजय श्रेष्ठका अनुसार श्रीलंका नेपालका लागि पर्यटन बजार हो । ‘पहिलो बजार बौद्ध तीर्थयात्रीहरुको हो त्यसपछिको दोस्रो आर्कषण माल्दिभ्स र श्रीलंकामा रोजगारीका लागि नेपाली भएकाले कामदार रुट पनि हो,’ उपाध्यक्ष श्रेष्ठले भने, ‘यो रुटमा व्यापारी र विद्यार्थीको हिस्सा भने थोरै पाइयो ।’नेपाल घुम्न आउने विदेशी पर्यटकमा श्रीलंका सन् २०२० मा प्रमुख ५ मुलुकभित्र परेको थियो । जेनिथका प्रबन्धक दिपक मैनालीका अनुसार अहिले कोरोनाका कारण श्रीलंकाले नेपालीलाई पर्यटन भिसामा घुम्न रोक लगाएको छ । तर, मध्यपूर्वी मुुलुकका लागि हाल भइरहेका उडानमा महँगो टिकट लिन बाध्य नेपालीलाई कोलम्बो विमानस्थल हुँदै साउदी, दोहा र दुबई जान वायुसेवाबीचको प्रतिस्पर्धाका कारण सस्तो पर्नेछ ।नेपालको ध्वजावाहक वायुसेवाभन्दा २१ वर्षपछि स्थापना भएको श्रीलंकन कोरोना महामारीअघि ५१ देशका १ सय १३ वटा गन्तव्यमा अन्तर्राष्ट्रिय उडान गर्दै आएको थियो । यो रुटको उडानले दोहा, चीन हुँदै युरोप तथा अस्ट्रेलिया जाने नेपालीका लागि विकल्प थपिएको छ । यसले असोज कात्तिकदेखि कोलम्बोबाट जापान, अस्ट्रेलिया र लण्डन उडान सुचारु गर्ने भनेको छ ।श्रीलंकाका लागि नेपालमा पहिलोपटक वाणिज्यदूत भइसकेका पर्यटन व्यवसायी कर्ण शाक्यका अनुसार श्रीलंका–नेपाल उडानले भारत हुँदै लुम्बिनी घुम्न आउने बौद्ध धर्मावलम्बी लगायतका तिर्थयात्रीलाई सजिलो हुने छ । सार्क सदस्य राष्ट्र श्रीलंकाको कुल जनसंख्यामध्ये ७० प्रतिशत बौद्ध धर्मावलम्बी छन् । यसअघि सिधा उडान नभएका कारण बौद्ध धर्मावलम्बीहरु भारतको काशी, गयाबाटै फर्किन्थे । 