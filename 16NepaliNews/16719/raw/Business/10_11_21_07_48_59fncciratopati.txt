विद्युत महसुल दर घटाउने र विद्युत डिमान्ड शुल्क नबढाउने सम्बन्धमा विद्युत नियमन आयोगको निर्णयको नेपाल उद्योग वाणिज्य महासंघले स्वागत गरेको छ ।  बिहीबार एक विज्ञप्ति जारी गर्दै महासंघले यसखालको निर्णयले कोभिडको संकटमा रहेको उद्योग व्यवसायलाई थप राहत पुग्ने विश्वास व्यक्त गरेको हो ।  महासंघद्वारा जारी विज्ञप्तिमा भनिएको छ, ‘विद्युत डिमान्ड शुल्क बृद्धि नगर्न महासंघले बारम्बार अनुरोध गर्दै आएको र यस सम्बन्धमा गएको असोज १२ गते मात्रै उर्जा मन्त्रीलाई भेटी सुझाव समेत दिइएको थियो । महासंघको सुझाव अनुसार नै डिमान्ड शुल्क बृद्धि नगर्ने निर्णयबाट निजी क्षेत्र उत्साहित भएको छ । यसका लागि महासंघ माननीय उर्जा, जलस्रोत तथा सिंचाई मन्त्री पम्फा भुसाल, मन्त्रालयका अधिकारीहरु, विद्युत नियमन आयोग, प्राधिकरण पदाधिकारीलाई धन्यवाद दिन्छ ।’ यस निर्णयबाट आर्थिक गतिविधि विस्तारमा केही मात्रा भएपनि सहयोग पुग्ने महासंघले विश्वास व्यक्त गरेको छ ।  महासंघले प्रतिस्पर्धी उत्पादन र रोजगारी सिर्जनाका लागि पनि विद्युत महसुल न्यून गरि अन्य शुल्क समेत हटाउँदै जानुपर्ने बताएको छ ।  साथै, सोही अवसरमा महासंघले उद्योगहरुलाई सहुलियत दरमा विद्युत उपलव्ध गराउन समेत सरकारसँग माग गरेको छ ।  विद्युत खपत बढाउन औद्योगिक ग्राहकका लागि महसुल अझ सस्तो हुनुपर्ने र यसले प्रतिस्पर्धी बजार सिर्जना र व्यापार घाटा न्यूनीकरणमा समेत सहयोग पुग्ने महासंघको विश्वास छ ।  नेपालमा जलविद्युतको अत्यधिक स्रोत भएपनि उद्यम व्यवसायका लागि महङ्गो रहदै आएको छ । विद्युतको निर्वाध आपूर्ति र उद्योगका लागि सहुलियत दरमा बिजुली उपलब्ध गराउनुपर्नेमा महासंघले जोड दिँदै आएको छ । यस अवसरमा २०७५ साल फागुनदेखि रोकी राखिएको पीपीए भौतिक पूर्वाधार सुनिश्चित भएका आयोजनाहरुको पहिचान गरी ती आयोजनाहरूसँग तत्काल पीपीए सुचारु गर्न समेत महासंघ सरकारसँग माग गरेको छ ।    