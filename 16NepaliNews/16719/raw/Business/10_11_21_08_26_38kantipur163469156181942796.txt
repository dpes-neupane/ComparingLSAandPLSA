नयाँदिल्ली — बौद्ध धर्मावलम्बीलाई लक्ष्य गरी निर्माण गरिएको कुशीनगर अन्तर्राष्ट्रिय विमानस्थल यसै साताबाट सञ्चालनमा आउँदै छ । भारतको उत्तर प्रदेशमा निर्मित उक्त विमानस्थलको भारतीय प्रधानमन्त्री नरेन्द्र मोदीले आज उद्घाटन गर्दै छन् ।भैरहवामा बौद्ध धर्मावलम्बीलाई लक्ष्य गरेर नेपालले बनाइरहेको गौतम बुद्ध अन्तर्राष्ट्रिय विमानस्थलको निर्माण अन्तिम चरणमा रहेका बेला सोही उद्देश्य लिएर भारतले बनाएको विमानस्थल त्यसअघि नै सञ्चालनमा आउन लागेको हो । भारतले उक्त विमानस्थलका माध्यमबाट भारत आउने पर्यटकमा २० प्रतिशत वृद्धि हुने आकलन गरेको छ । श्रीलंका, जापान, ताइवान, दक्षिण कोरिया, चीन, थाइल्यान्ड र सिंगापुरबाट आउने बौद्ध धर्मावलम्बीलाई यो विमानस्थलका माध्यमबाट थप आकर्षित गर्न सकिने अनुमान छ । विमानस्थलको निर्माणमा भारु २ सय ६० करोड खर्च भएको जनाइएको छ ।विमानस्थल उद्घाटन समारोहका लागि दिल्लीस्थित नेपाली दूतावाससहित दर्जनौं नियोगलाई निम्त्याइएको छ । नेपाली राजदूत नीलाम्बर आचार्य भने बुधबार दिल्लीमा आफ्नो अवधि पूरा गरेर काठमाडौं फर्किने कार्यक्रम रहेकाले उनी त्यहाँ सहभागी हुनेछैनन् । दूतावासका पोलिटिकल कन्सुलर आनन्दप्रसाद शर्मा कार्यक्रममा सहभागी हुनेछन् ।