बाँके — कुनै समय थियो, काठ मिलमा सीता सुवेदीलाई देखेपछि ग्राहक तर्किन खोज्थे । महिलाले ढंग नपुर्‍याउने हुन् कि भनेर सेवाग्राही अन्यत्रै जान खोज्थे । नेपालगन्ज–२० की सीता ग्राहकका सबै कुरा सुनिरहन्थिन् । त्यसपछि ग्राहकलाई विश्वास दिलाउने प्रयास गर्थिन् ।अहिले उनको समय फेरिएको छ । नेपालगन्जमा धेरै काठ मिल छन् । कतिपय महिलाका नाममा दर्ता पनि छन् । त्यस्ता मिलका सञ्चालक भने सबै पुरुष छन् । सीता एक्ली हुन्, जसले आफ्नै लगानी र मिहिनेतले मिल चलाएकी छन् । लामो अनुभव बटुलेपछि मिल व्यवसायमा कुशलता देखाएर अहिले ग्राहकको विश्वास जितेको सीताको अनुभव छ । ‘अहिले त काम धेरै छ, नआउनु भन्दा पनि मान्नु हुन्न,’ उनले भनिन्, ‘समय लाग्दो रहेछ । आँटेपछि सफल भइँदो रहेछ ।’उनलाई मिलमा देखेनन् भने पुराना ग्राहकले हत्पत्त अरूलाई काम दिंदैनन् । उनलाई नै खोज्छन् । महिलाले काठको मिल सम्हाल्नु भनेको नेपालगन्जमा नौलो थियो । सीता अहिले व्यवसायको आर्थिक पाटोसँगै मिलमा आइपरेका सबै दायित्व पूरा गर्न सिपालु भएकी छन् । काठ उचाल्ने, काठको नापी गरेर ग्राहकलाई बुझाउनसमेत उनी पोख्त बनेकी छन् । बिहानदेखि बेलुकासम्म उनी मिलका मिस्त्री र कर्मचारीलाई परिचालन गर्छिन् । यति मात्रै होइन, आवश्यक परेको खण्डमा भारी काठ उठाएर व्यस्थापन गर्छिन् । काठको हिसाब–किताब राख्न शिक्षा पनि चाहिन्छ । सीताले त्यो पनि श्रीमान्बाट सिकेको बताइन् । घरको चुल्होचौको सम्हाल्दै बसेकी सीताले रहरले काठको मिल खोलेकी होइनन् । दैनिक जीवनमा खाना पकाउने र खुवाउने बाहेक महिलाले व्यवसाय पनि गर्न सक्छन् भन्ने उनमा विश्वास जागेपछि श्रीमान्को सहयोगले मिल सुरु गरेकी हुन् । ‘मैले सुरुमा केही जानेकी थिइनँ, परेपछि सबै सिकें,’ कैलाली घर भएकी सीताले भनिन्, ‘काठको काम सजिलो छैन । यो व्यवसायमा ज्यानकै चुनौती बढी छ ।’सीताले द्वन्द्वकालमा मिल चलाउँदा गर्नु परेको संघर्ष ताजै छ । उनका अनुसार तत्कालीन माओवादीको नाम लिएर गुण्डागर्दी गर्नेहरूले चन्दा माग्ने, नदिए गोलीसमेत हानेर मार्ने धम्की दिन्थे । एक दिन मिलमै बन्दुकसहित आएका केही व्यक्तिले चन्दा नदिए मार्ने धम्की दिए । सीता शालीन र धैर्य थिइन् । कन्चटमा गोली तेर्साउँदा समेत निडर भई उनीहरूसँग कुरा गरेर चित्त बुझाइ पठाएको उनले बताइन् । सुरुमा केही वर्ष श्रीमान्को साथ पाएकी उनी अहिले पूरै मिल चलाउन सक्ने भएकी छन् । लगानी गरेअनुसारको प्रतिफल पाएकामा मात्रै होइन, बेरोजगार युवालाई रोजगारी दिनसमेत सक्षम भएकामा उनी खुसी छन् । व्यवसायमा पुरुषले भन्दा महिलाले छिटो सफलता हासिल गर्न सक्ने सीताको अनुभव छ ।‘जोखिमपूर्ण काममा पुरुषको साथ चाहिन्छ नै । तर, ग्राहकको मनोभाव बुझेर सेवा दिन महिला नै बढी सक्षम हुन्छन्,’ उनले भनिन्, ‘अहिले त श्रीमान्–श्रीमती मिलेर व्यवसाय धानेका छौं ।’ एकपटक व्यवसायमा विफल भएर निराश भएका श्रीमान्लाई सीताले नै हिम्मत दिइन् । उनी आफैंले कम्मर कसेर मिल चलाउने निधो गरिन् । जान्दै नजानेको सीपमा निरन्तर लागेर सफलता पाउन आत्मविश्वासको खाँचो रहेको सीताले बताइन् । ‘मिल चलाएरै छोरालाई विदेश पढ्न पठाएकी छु,’ उनले भनिन्, ‘महिलालाई विश्वास गर्नुपर्छ, असम्भव भन्ने केही छैन ।’