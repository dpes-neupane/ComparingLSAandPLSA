काठमाडौँ — भारतमा मूल्य बढी हुँदा चाँदी तस्करी बढेपछि नेपालले भन्सार महशुल बढाइयो छ । प्रति १० ग्राम चाँदीमा २२ रुपैयाँले महसुल बढाइएको हो ।  यसअघि प्रति १० ग्राम भन्सार महसुल ८५ रुपैयाँ रहेकोमा हाल १ सय ७ रुपैयाँ पुर्‍याएको छ ।राजस्व प्रशासनका एक अधिकारीका अनुसार नेपालभन्दा भारतमा चाँदी महँगो भएपछि तस्करी बढेको थियो । भन्सार बढाएपछि नेपालमा चाँदी महँगो हुने र तस्करी रोकिने अपेक्षासहित सरकारले यस्तो निर्णय गरेको हो । अर्थ मन्त्रालयका प्रवक्ता रितेश शाक्यले पनि चाँदीको व्यापारमा हुने विदेशी मुद्रा अपचलन र चोरी निकासीलाई नै कारण देखाएर भन्सार बढाइएको बताए । ‘अवैध व्यापार र विदेशी मुद्रा अपचलनको विषय जोडिएपछि सरकारले यस्तो निर्णय गरेको हो,’ शाक्यले भने ।अहिले भारतीय बजारमा चाँदीको मूल्य प्रति १० ग्राम ६ सय ४६ भारतीय रुपैयाँ अर्थात् १ हजार ३३ नेपाली रुपैयाँ बराबर छ । नेपाल सुनचाँदी व्यवसायी महासंघका अनुसार शुक्रबार चाँदीको मूल्य नेपालमा प्रति १० ग्राम १ हजार ७२ रुपैयाँ छ ।