म्याग्दी — म्याग्दीको मालिका गाउँपालिका–६ रातोढुंगा ३३/११ केभीए सबस्टेसन समयमै निर्माण नहुँदा पश्चिम भेगका सर्वसाधारण दैनिक पटक–पटक विद्युत जाने समस्याबाट हैरान छन् । ठेकदारको लापरवाही र ढिलासुस्तीले सबस्टेसन निर्माणको काम २ वर्षदेखि अलपत्र छ । मंगला, मालिका र धौलागिरी गाउँपालिका क्षेत्रमा केन्द्रीय प्रशारण लाइनको विद्युत आपूर्ति सहज बनाउन ए टु जेड इन्जिनियरिङलाई सन् २०१६ मा ८ करोडमा ठेक्का दिएको थियो । सन् २०१८ डिसेम्बरभित्र सक्नेगरी ठेक्का दिइएको थियो । प्राधिकरणका अनुसार मिलनचोक सबस्टेसनबाट संञ्चालित ११ केभिए फिडर लाइनले ८० किलोमिटर टाढासम्म करिव सय वटा सानाठूला ट्रान्सफर्मरको लोड बोक्ने हुँदा बारम्बार समस्या आएको हो । ‘रातोढुङ्गा सबस्टेसन निर्माणमा ढिलाई हुँदा विद्युत वितरण प्रणालीमा समस्या आएको छ’ मालिका गाउँपालिका अध्यक्ष श्रीप्रसाद रोकाले भने, ‘हामीले पटक–पटक सरोकारवालाको ध्यानाकर्षण गरायौँ । प्रदेश सरकार मातहत भएकोले मुख्यमन्त्रीदेखि विभागीय मन्त्री, सचिवलाई जानकारी गरायौं तर कसैले चासो राखेनन् ।’आयोजनाका अनुसार सबस्टेसनको सिभिलतर्फ कन्ट्रोल विल्डिङ, स्टाफ विल्डिङ र स्वीचार्ड गरी तीन संरचना तथा इलेक्ट्रिकतर्फ पर्वत जलजला गापाको मिलनचोक सबस्टेसनबाट २२ किमी ११ केभिए प्रशारण लाइन उपकरण जडान र मालिका गापाको रुम, देविस्थानमा समेत २५ किमी बढी वितरण लाइन एवं १२ वटा ११ केभीए क्षमताका ट्रान्सफर्मर जडान गर्नेगरी एटुजेडले ठेक्का लिएको हो ।‘जिल्लाका पश्चिम क्षेत्रमा विद्युत लाइन व्यवस्थापन गर्न सबस्टेसन बन्न लागेको हो । तर समयमै नबन्दा उपभोक्तालाई हैरानी भएको छ’ विद्युत प्राधिकरण बेनी वितरण केन्द्र प्रमुख प्रशान्तकुमार झाले भने, ‘झण्डै ८० किलोमिटर लामो ११ केभिए प्रशारण लाइन र सयौं किमि लामो वितरण लाइनमा कतै सानो समस्या आए पुरै क्षेत्रमा विद्युत बन्द गर्नुपर्ने हैरानी, सबस्टेसनले मात्र समाधान गर्छ ।’विद्युत वितरण प्रणाली सुदृढीकरण तथा विस्तार आयोजनाको गण्डकी प्रदेश हेर्ने कार्यालय दमौली तनहुँका अनुसार सबस्टेसनको भवन निर्माण, स्वीचार्डको काम करिव सकिएको छ । इलेक्ट्रिकतर्फ प्रशारण लाइनका केही पोल गाडिएको भए पनि मिलनचोकदेखि २२ किमि परको रातोढुङ्गा सबस्टेसनसम्म पुग्ने ११ केभिए प्रशारण लाइनको काम बन्न सकेको छैन । ‘ठेकदारलाई समयमा काममा परिचालन गर्न सकिएन । ढिला भए पनि सबस्टेसनको आन्तरिक काम धेरै सकिएको छ । ११ केभिए प्रसारण लाइन निर्माण विवाद रहेकोले काम रोकिएको अवस्था छ’ कार्यालय प्रमुख कपिल पाण्डेले भने, ‘छठपछि कामले गति लिने विश्वास छ ।’