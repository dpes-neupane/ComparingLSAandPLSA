काठमाडौँ — बेमौसमी वर्षापछिको बाढीबाट पीडित किसानलाई राहत दिन सातै प्रदेश सरकार सहमत भएका छन् । संघीय कृषि तथा पशुपन्छी विकासमन्त्री महिन्द्र राय यादवको अध्यक्षतामा मंगलबार सातै प्रदेशका कृषिमन्त्री र सचिव सहभागी संघ तथा प्रदेशस्तरीय समन्वय बैठकमा राहत दिनेबारे उनीहरूले सहमति जनाएका हुन् ।पूर्ण, आंशिक र सामान्य क्षतिका आधारमा मापदण्ड बनाएर राहत दिने सहमति भए पनि कहिलेबाट वितरण गर्ने यकिन छैन । ‘पीडित किसानलाई सक्दो छिटो राहत दिनेमा सबै मन्त्रीको एउटै स्वर छ । किसानलाई राहत दिन्छौं,’ वाग्मती प्रदेश, भूमि व्यवस्था, कृषि तथा सहकारी सचिव शरणकुमार पाण्डेले भने । वर्षाले मुलुकभर ८ अर्ब २६ करोड ८० लाख रुपैयाँको धान क्षति भएको प्रारम्भिक अध्ययनले देखाएको छ । प्रदेशस्तरबाट प्राप्त धानबालीको क्षति विवरणअनुसार ७ प्रदेशमा २ लाख ८५ हजार ५ सय ९ हेक्टरमा रोपेको धानबालीमा असर पुगेको छ । यसमध्ये ८५ हजार ५ सय ८० हेक्टर क्षेत्रफलमा लगाइएको धानमा क्षति पुगेको प्रारम्भिक अध्ययनले देखाएको छ । वर्षाले पशुपन्छी क्षेत्रमा पनि क्षति पुर्‍याएको छ । थप विवरण संकलनका लागि केन्द्रबाट सात वटा टोली पठाइसकिएको छ । मन्त्रिपरिषद् बैठकले पनि सोमबार धान बालीमा भएको क्षतिको अध्ययन गरी तीन दिनभित्र प्रतिवेदन बुझाउन कार्यदल गठन गरेको छ । गृह मन्त्रालयका सचिवको संयोजकत्वमा गठित कार्यदलमा कृषि तथा पशुपन्छी विकास मन्त्रालयका सचिव, अर्थ मन्त्रालयका सचिव, उद्योग वाणिज्य मन्त्रालयका सचिव, संघीय मामिला तथा सामान्य मन्त्रालयका सचिव र राष्ट्रिय योजनाका सचिव सदस्य छन् । क्षतिको यकिन भएपछि सरकारले राहत दिने जनाइएको छ । केन्द्रसँगै केही प्रदेश सरकारले पनि राहतका लागि बजेट विनियोजन गरेका छन् । मंगलबारको बैठक राहत कसरी र कुन विधिबाट वितरण गर्नेमा केन्द्रित भएको बताइएको छ । राहत दिनेबारे विभिन्न मोडलमा छलफल भएको संघीय कृषि तथा पशुपन्छी विकास मन्त्रालयका पशुपन्छी विकास सचिव गोविन्दप्रसाद शर्माले बताए । ‘धान, केरा, पशुपन्छीलगायतमा क्षति पुगेको छ । पहिलो प्राथमिकता क्षतिको यकिन गर्ने र त्यसपछि कुन तहमा कसरी जान सकिन्छ (बैंक ब्याज, ऋण, राहत) भन्ने हो । क्षतिको पूर्ण विवरण आएपछि राहतको प्रस्ताव गृह र संघीय मामिला मन्त्रालयमा पठाउँछौं,’ शर्माले भने । बैठकमा किसान, मुक्त कमैयाका लागि एउटा र सम्पन्न वर्गका लागि सामाजिक न्यायिकका हिसाबले राहत वितरण गर्नेबारे पनि छलफल भएको थियो । मन्त्रालयले प्रस्ताव गरेपछि किसानलाई दिइने राहतबारे मन्त्रिपरिषद्ले नै निर्णय गर्छ । त्यसपछि किसानले पाउनेछन् ।विपद्मा किसानलाई राहत दिनकै लागि संघीय कृषि तथा पशुपन्छी विकास मन्त्रालयले यसअघि नै ४ करोड रुपैयाँ छुट्याएको थियो । प्रदेश सरकारहरूले पनि यसैगरी रकम विनियोजन गरेको सचिव शर्माले जानकारी दिए । छलफलमा सुदूरपश्चिमले २५ करोड र वाग्मती प्रदेशले एक करोड रुपैयाँ विनियोजन गरिसकेको जनाएका छन् । छलफलमा पूर्ण, आंशिक र सामान्य क्षतिका आधारमा मापदण्ड बनाएर राहत दिने निर्णय भएको संघीय कृषि मन्त्रालयका प्रवक्ता प्रकाशकुमार सञ्जेलले बताए । ‘पालिकाहरूको समन्वयमा क्षतिको विवरण संकलन गरी एक साताभित्र मन्त्रालयमा पेस गर्ने निर्णय भएको छ,’ सञ्जेलले भने, ‘पूर्ण, आंशिक र सामान्य क्षति पुगेको क्षेत्रफलका आधारमा पीडित किसानलाई राहत उपलब्ध गराउन निश्चित मापदण्ड बनाउने र प्रतिइकाइ क्षेत्रफलमा निश्चित राहत दिने निर्णय भएको छ ।’ बैठकले आगामी सिजनका लागि मल, बीउबिजन तथा सिँचाइ सामग्री निःशुल्क दिने र किसानको वर्गीकरणका आधारमा ऋण तथा ब्याज मिनाहा/छुटको व्यवस्थाका लागि पहल गर्नेसमेत निर्णय गरेको उनले बताए ।क्षतिको विवरण प्राप्त भएपछि कृषि तथा पशुपन्छी विकास मन्त्रालयको राहतका लागि आवश्यक बजेट अनुमान तयार गरी बजेट व्यवस्थाका लागि प्रस्ताव पेस गर्ने निर्णय भएको उनले जनाए । प्रारम्भिक अध्ययनले सबैभन्दा बढी क्षति लुम्बिनी प्रदेशमा पुगेको देखाएको छ । 