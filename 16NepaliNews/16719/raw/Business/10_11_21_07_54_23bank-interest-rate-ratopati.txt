ब्याजदर बढाउन वाणिज्य बैङ्कबीच चर्को प्रतिस्पर्धामा उत्रिएका छन् । बजारमा तरलता अभाव भएपछि निक्षेपकर्ताको रकम आफ्नोमा तान्न बैङ्कहरू अस्वाभाविक प्रतिस्पर्धामा उत्रिएका हुन् । अन्य बैङ्कको खातामा रहेको पैसा आफ्नो बैङ्कमा तान्ने लक्ष्यसहित निक्षेप ब्याज दोहोरो अङ्कमा पुर्‍याइएको छ । वाणिज्य बैङ्कहरूले कात्तिक १ गतेदेखि लागू हुने गरेर निक्षेपको ब्याजदर बढाएका छन् । योसँगै नेपाल राष्ट्र बैङ्कको चाहना विपरीत ब्याजदर दोहोरो अङ्कमाथि पुगेको छ ।निक्षेपको ब्याजदर बढाउने प्रतिस्पर्धामा हिमालयन बैङ्क सबैभन्दा अगाडी छ । असोज महिनामा ‘फिक्स्ड डिपोजिट’मा ९ प्रतिशत ब्याज दिँदै आएको हिमालयनले अहिले २.२७ प्रतिशतले बढाएर ११.२७ रुपैयाँ पुर्‍याएको छ । यो, निक्षेप रकममा वाणिज्य बैङ्कहरूले दिएको अहिलेसम्मको सबैभन्दा बढी ब्याज हो । ब्याजदर बढाउने प्रतिस्पर्धामा एनआईसी एसिया र लक्ष्मी बैङ्कले हिमालयनलाई पछ्याइरहेका छन् । हाल एनआईसी एसियाले ११.१ प्रतिशत र लक्ष्मी बैङ्कले ११.०५ प्रतिशत ब्याज तोकेका छन् । यो, दोहोरो अङ्कको ब्याज हो ।यस्तै, कात्तिक १ गतेदेखि लागू हुने गरेर सात वटा वाणिज्य बैङ्कले निक्षेप रकमको ब्याजदर १० प्रतिशतभन्दा माथि पुर्‍याएका छन् । कुमारी, नेपाल बंगलादेश, सेञ्चुरी, सिभिल, बैङ्क अफ काठमाडू, एनसीसी र सिद्धार्थ बैङ्कले निक्षेप ब्याजदर १० प्रतिशतभन्दा माथि पुर्‍याएका हुन् ।कुन बैङ्कले कति प्रतिशत बढाए निक्षेप ब्याजदर ?पाँच बैङ्कको ब्याजदर स्थिर२७ वटा वाणिज्य बैङ्कमध्ये १९ वटा बैङ्कले निक्षेपको ब्याजदर बढाए पनि पाँच वटा बैङ्कले भने बढाएका छैनन् । अहिलेसम्म ग्लोबल आईएमई, नबिल, प्रभु, नेपाल बैङ्क र स्ट्याण्डर्ड चार्टडले ब्याजदर बढाएका छैनन् । यी बैङ्कले अहिलेसम्म गत असोज महिनाकै ब्याजदर लागू गरिरहेका छन् ।ब्याजदर नबढाएका बैङ्क तीन बैङ्कले घटाएयसबीचमा तीन वटा वाणिज्य बैङ्कले भने ब्याजदर घटाएका छन् । सनराइज, सानिमा र मेगा बैङ्कले अघिल्लो महिनाको तुलनामा ब्याजदर घटाएका हुन् । अघिल्लो महिनाको तुलनामा सनराइज बैङ्कले १.०७ प्रतिशतले ब्याजदर घटाएको छ । यस्तै, सानिमाले १ प्रतिशत र मेगा बैङ्कले ०.२८ प्रतिशतले ब्याजदर घटाएका छन् ।जसअनुसार, सनराइज बैङ्कको निक्षेप ब्याजदर ९ प्रतिशत, सानिमाको ८.५१ प्रतिशत र मेगाको ९.२७ प्रतिशत छ ।‘ब्याजदर वृद्धिले आर्थिक वृद्धि नै रोक्छ’वित्तीय विश्लेषक अनलराज भट्टराईले ब्याजदर वृद्धिमा देखिएको अस्वाभाविक प्रतिस्पर्धाले नेपालको आर्थिक वृद्धि नै रोक्ने बताएका छन् । उनले बैङ्कहरूबीच ब्याजदर वृद्धिमा अस्वाभाविक प्रतिस्पर्धा हुँदा समग्र अर्थतन्त्र सुस्ताउने बताए । रातोपाटीसँग भने, ‘ब्याजदर वृद्धि हुँदा सेयर बजारमा ठुलो प्रभाव देखिइसकेको छ । ३२ सय पुगेको सेयर बजार परिसूचक अहिले २४ सय अङ्कमा आइसकेको छ । व्यावसायिक घरानाहरूले लिएको ठुलो कर्जामा पनि यसले समस्या बनाउँछ ।’ त्यसैले, केन्द्रीय बैङ्कले छिटोभन्दा छिटो ब्याजदर वृद्धि रोक्ने उपाय ल्याउनुपर्ने उनको भनाई छ । आयात बढ्दा र पर्याप्त मात्रामा सरकारी खर्च नहुँदा तरलतामा असार महिनादेखि नै समस्या देखिएको उनले बताए ।#ब्याजदर