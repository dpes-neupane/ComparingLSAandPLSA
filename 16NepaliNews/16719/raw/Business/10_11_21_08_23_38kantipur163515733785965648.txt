काठमाडौँ — दशैंलगत्तै पाँच दिनमै २७ वाणिज्य बैंकबाट २० अर्ब निक्षेप घटेको छ । निक्षेप घट्नुले लगानीयोग्य रकममा बैंकहरु झनै असहज अवस्थामा पुगेको संकेत गर्छ ।  नेपाल बैंकर्स एसोसिएसनको तथ्याङ्कअनुसार असोज ३१ गतेसम्म २७ बैंकमा ४२ खर्ब ६९ अर्ब रुपैयाँ निक्षेप संकलन भएकोमा कात्तिक ५ गते घटेर ४२ खर्ब ४९ अर्ब कायम भएको छ । स्वदेशी र विदेशी मुद्रामा संकलन हुने निक्षेपमध्ये विदेशी मुद्रा मात्रै १६ अर्ब घटेको संघले जनाएको छ । यस अवधिमा कर्जा प्रवाह भने स्थिर छ । असोज मसान्तसम्म ३९ खर्ब ९८ अर्ब रुपैयाँ कर्जा प्रवाह भएकोमा कात्तिक ५ गते पनि सोही रकम कायम भएको छ । समग्रमा यस आर्थिक वर्ष कात्तिक ५ गतेसम्म बैंकहरुमा जम्मा ४८ अर्ब रुपैयाँ मात्रै निक्षेप थपिएको छ भने यसै अवधिमा कर्जा २ खर्ब १८ अर्ब रुपैयाँ कर्जा प्रवाह भएको छ । निक्षेपलाई प्रोत्साहन गर्न भन्दै बैंकहरुले केही दिनअघि मात्रै वृद्धि गरेको ब्याजदरमा समेत राष्ट्र बैंकले हस्तक्षेप गरेपछि व्यक्तिगत र संस्थागत दुवैतर्फको मुद्दतीको ब्याजदर हाल एकल अंकमा खुम्चिएको छ । जबकि असोज महिनामै केही बैंकले व्यक्तिगत मुद्दतीमा दोहोरो अंकको ब्याजदर प्रदान गरेका थिए । 