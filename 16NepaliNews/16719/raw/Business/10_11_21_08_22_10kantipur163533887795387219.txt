काठमाडौँ — भूमि व्यवस्था, सहकारी तथा गरिवी निवारण मन्त्रालयले नापी विभाग र भूमि व्यवस्थापन तथा अभिलेख विभागलाई जग्गा अभिलेखसम्बन्धी अनलाइन प्रणालीलाई एकीकृत गर्न निर्देशन दिएको छ । यसका लागि दुई विभागलाई सम्भावित अध्ययन प्रतिवेदन तयार गर्नका लागि एक महिनाको समय दिइएको मन्त्रालयका प्रवक्ता जनकराज जोशीले बताए ।‘दुई विभागको फरक–फरक प्रणालीलाई एक बनाउन लागेका हौं,’ उनले भने, ‘यसका लागि दुवै विभागका सूचना प्रविधि निर्देशकलाई अध्ययन प्रतिवेदन तयार गर्न भनेका छौं । सायद छिट्टै नै प्रतिवेदन पाउँछौं ।’ मन्त्रालयले नापी विभागको नेपाल ल्यान्ड इन्फर्मेसन सिस्टम (नेलिस) र भूमि विभागको भू–अभिलेख सूचना व्यवस्थापन प्रणाली (एलआरआईएमएस) लाई एकीकृत गरी एकद्वार प्रणालीबाट सेवा प्रवाह गर्ने तयारी गरेको हो । घरजग्गाको स्वामित्व हस्तान्तरणका विवरण सम्बन्धी जानकारी राख्ने काम नापी र भूमि विभागको अनलाइन प्रणालीबाट हुन्छ । एउटै काम दुई निकायहरुमा छुट्टाछुट्टै सफ्टवेयर र सिस्टम राख्नुभन्दा एकीकृत रुपमा सेवा अगाडि बढाउने तयारी गरिएको जोशीले बताए ।‘यसको अभिलेख एकीकृत गर्नलाई समस्या समेत देखियो । सेवाग्राहीले पनि एउटै सिस्टमबाट सेवा पाउन् भनेर यसलाई प्राथमिकताका साथ अगाडि बढाइएको छ,’ उनले भने, ‘प्रतिवेदन पेश भईसकेपछि के–कस्ता प्राविधिक विषय समायोजन गरिनुपर्छ ? कुन–कुन नयाँ प्रविधि थप गर्नुपर्छ ? त्यसका लागि के पूर्वाधार आवश्यक पर्छ ? लगायत विषयको जानकारी आउँछ र एकीकृत गर्ने काम अगाडि बढ्छ ।’उनका अनुसार प्रतिवेदनमा दुई फरक–फरक प्रणालीलाई कसरी एउटै बनाउने ? सेवा प्रवाह गर्ने निकायहरुको पहुँचमा कसरी पुर्‍याउने ? कुनै व्यक्तिको कित्ता नम्बरको आधारमा रेकर्ड, स्रेस्ता, रोक्का, हकवाला लगायत सम्बन्धी जानकारी कसरी हेर्ने/राख्ने जस्ताव्यवस्था समेटिनेछ। ‘यो प्रणाली कत्तिको सहज हुनेछ ? कति समयमा सकिएला ? स्रोत र खर्च कति लाग्छ जस्ता सम्भाव्यताको अध्ययन प्रतिवेदनमा हुनेछ’ उनले भने, ‘यसमा विभाग पनि लागिरहेको छ ।’नापी विभागका सूचना अधिकारी दामोदार ढकालले पनि दुई अनलाइन प्रणालीलाई एउटै बनाउनका लागि अध्ययन प्रतिवेदनमा जुटिरहेको जानकारी दिए । ‘भूमि विभागसँग प्राविधिक र व्यवस्थापकीय विषयमा मिलेर काम भइरहेको छ,’ उनले भने, ‘छिट्टै मन्त्रालयलाई अध्ययन प्रतिवेदन बुझाउने तयारी गरिरहेका छौं ।’