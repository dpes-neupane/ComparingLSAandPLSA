
१८ असोज, काठमाडौं । शेयर बजारका लागनीकर्ताहरुको पुरानो संगठन नेपाल इन्भेष्टर्स फोरमले लगानीकर्ताहरुको ठूलो पुँजी गुमेको भन्दै नीतिगत सुधार गर्न सरकारसँग आग्रह गरेको छ ।
फोरमका अध्यक्ष तुलसीराम ढकालले सोमबार प्रेस विज्ञप्ति जारी गर्दै लगानीकर्तालाई समस्यामा पार्ने खालका नीतिहरु पुनरावलोकन गर्न आग्रह गरेका हुन् ।
नेपाल राष्ट्र बैंकले चालु आर्थिक वर्षका लागि ल्याएको मौद्रिक नीतिले शेयर धितोमा एक बैंक तथा वित्तीय संस्थाले ४ करोड भन्दा बढी दिन नमिल्ने नीति बनाएको छ । एक व्यक्तिले पनि जम्मा १२ करोड रुपैयाँ भन्दा बढी ऋण लिन समेत नपाउने व्यवस्था गरेको छ ।
राष्ट्र बैंकको नीतिका कारण बजारलाई निकै ठूलो असर गरेको फोरमको भनाइ छ । राष्ट्र बैंकको नीति आउनु अघि शेयर बजारको कुल पुँजीकरण ४४ अर्ब रुपैयाँ थियो । यो घटेर अहिले ३६ खर्ब हाराहारीमा झरेको छ ।
छाेटो समयमा लगानीकर्ताहरुले ८ खर्ब रुपैयाँ गुमाएको भन्दै फोरमले यथासक्दो नीतिगत सुधारहरु गर्न आग्रह गरेको छ । शेयर बजारलाई थप विस्वसनीय बनाउनका लागि भन्दै फोरमले ५ बुँदै माग अघि सारेको छ ।
‘राष्ट्र बैंकको मौद्रिक नीति र एकीकृत निर्देशिकाले शेयर धितो कर्जालाई कुनै एउटा बैंकबाट ४ करोड र ३ वटा बैंक तथा वित्तीय स.स्थाबाट १२ करोडको सीमा तोकेर लगानी गर्ने नियम बनारु लगानीकलाई निरुत्साहित गरेका कारण उक्त नियम तुरुन्त खारेज गरियोस्’ अध्यक्ष ढकालले जारी गरेको विज्ञप्तिमा भनिएको छ ।
नयाँ ब्रोकर कम्पनीहरु खोली वाणिज्य बै.कका सहायक कम्पनीहरुलाई समेत ब्रोकर लाइसेन्स दिनुपर्ने, ब्रोकरमार्फत हुने मार्जिन कर्जा यथाशिघ्र उपलब्ध गराउनु पर्ने साथै ब्रोकर कमिशन घटाउनु पर्ने नेपाल स्टक एक्सचेञ्ज र नेपाल धितोपत्र बोर्डमा चाडो भन्दा चाडो नेतृत्व ल्याउनु पर्ने माग फोरमले अघि सारेको छ ।
