काठमाडौँ — केही दिनयता सेयर बजार घटिरहेकोप्रति नेपाल उद्योग वाणिज्य महासंघले चासो देखाएको छ । पुँजीबजारको विद्यमान अवस्थाबारे आफ्नो ध्यानाकर्षण भएको महासंघले सोमबार जारी गरेको विज्ञप्तिमा जनाइएको छ ।‘मूलतः अर्थतन्त्रको अवस्था र लगानीकर्ताको मनोविज्ञानले प्रभाव पार्ने बजारको स्वच्छ स्वस्थ र प्रतिस्पर्धी विस्तार एवं विकासका लागि नीतिगत स्थायित्व र प्रस्टता आवश्यक रहन्छ,’ विज्ञप्तिमा भनिएको छ, ‘केही समययताको नीतिगत अस्थिरताका कारण पनि पुँजीबजारमा उतार चढावआएको महसुस गरिएको छ ।’मूल्यजस्तो संवेदनशील विषयमा अन्य निकायको हस्तक्षेप हुनु, बैंक तथा वित्तीय र बिमा कम्पनीको लगानी सीमालाई संकुचन गरिनु, सेयर धितो कर्जामा लगाइएको एकल ग्राहक कर्जा सीमा तोक्नु, सूचीकृत कम्पनीले आफ्नो आवश्यकताअनुसार हकप्रद तथा अन्य विधिबाट पुँजी संकलन गर्न रोक लगाउनुलगायत कारण बजार घटेको महासंघले जनाएको छ । ‘विद्युत् नियमन आयोगबाट संस्थागत लगानीकर्ताले खरिदबिक्री गर्दा १५ दिनअगाडि नै स्वघोषणा गर्नुपर्ने व्यवस्था जस्ता विभिन्न नीतिगत परिवर्तनका कारण सेयरबजारमा असर परेको देखिन्छ,’ विज्ञप्तिमा भनिएको छ, ‘सेयर बजार परिसूचक घटबढ हुने क्रममा भदौ पहिलो सातायता समग्रमा पुँजी बजार ओरालो लागेको देखिन्छ । यसले आम लगानीकर्तालाई समेत सशंकित बनाएको देखिन्छ ।’ लकडाउन एवं निषेधाज्ञाका कारण अर्थतन्त्रमा नकारात्मक असर परे तापनि नेपालको पुँजीबजार भने यस अवधिमा गतिशील रह्यो । ‘पुँजीबजारको इतिहासमा सर्वाधिक राजस्वसमेत प्रदान गर्न सफल रह्यो भने आम लगानीकर्ताको पुँजी बजारप्रतिको विश्वास बढायो,’ विज्ञप्तिमा भनिएको छ, ‘बजारमा प्रविधिको प्रयोग र बैंक वित्तीय संस्थामा अधिक तरलता रहँदा धेरै लगानीकर्ताले अवसर पाए ।’पुँजीबजारसम्बन्धी नीति नियम बनाउँदा सरोकारवालासँग पनि छलफल र विमर्श गर्न महासंघले आग्रह गरेको छ । ‘पुँजीबजारमा जोखिम पनि रहने हुँदा लगानीकर्तालाई आफूले कारोबार गर्न खोजेको कम्पनीबारेको वित्तीयलगायत आवश्यक जानकारी हासिल गरी विवेकपूर्ण लगानी गर्न हुन पनि महासंघ आग्रह गर्दछ,’ महासंघले भनेको छ । बजार व्यवस्थित बनाउन आवश्यक अन्य नीतिगत व्यवस्था, पर्याप्त सूचना प्रवाह हुने संयन्त्रको निर्माण, प्रविधिको उच्चतम प्रयोग र नयाँ लगानीका साधन एवं उपकरण बढाउन पनि सम्बन्धित निकायसमक्ष महासंघले माग गरेको छ ।