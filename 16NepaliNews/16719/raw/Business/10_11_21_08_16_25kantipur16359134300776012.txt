हुम्ला, मुगु — असोज अन्तिम साताको बेमौसमी वर्षाले आएको बाढीपहिरोले खार्पुनाथ गाउँपालिकाका ३ सय ४० घरधुरीमा खानेपानीको समस्या भएको छ । वर्षासँगै प्याउनाखोलामा आएको बाढीले खानेपानीको ट्यांकी बगाएपछि दुई सातादेखि खानेपानी अभाव भएको हो ।मुहानमा माथिबाट आएको पहिरोले पनि क्षति पुर्‍याएको छ । बाढीपहिरोले खार्पुनाथ गाउँपालिका–१ गोप्का, खार्पुनाथ गाउँपालिका–२ थाली, पान्लाचौर र चुचेओरलगायत गाउँका बासिन्दा खानेपानीको सास्ती भोग्न बाध्य भएका हुन् ।बाढीपहिरोले खानेपानी योजना क्षतविच्छेद बनाएको गाउँपालिका अध्यक्ष कर्णबहादुर रावलले बताए । उनका अनुसार बाढीपहिरोले ट्यांकी सहित पाइप बगाएपछि समस्या भएको छ । गाउँमा खानेपानी अभाव भएपछि स्थानीयलाई गोरुपानी, प्याउनाखोलालगायत खोलाको दूषित खानेपानी प्रयोग गर्नुपर्ने बाध्यता भएको उनले जानकारी दिए । खार्पुनाथका सबै बस्तीमा ग्रामीण जलस्रोत व्यवस्थापन परियोजनाले खानेपानी योजना निर्माण गरेको थियो । अधिकांश योजनाको ट्यांकी र पाइपलाइन बाढीले बगाएपछि गाउँमा समस्या चुलिएको अध्यक्ष रावलले बताए । ‘धमिलो र दूषित पानी खाँदा गाउँमा टाइफाइट, हैजा, झाडापखाला, आउँलगायत रोगको प्रकोप बढ्ने जोखिम बढेको छ,’ उनले भने, ‘तत्काल वैकल्पिक योजना निर्माण गर्न नसक्दा स्थानीय सास्ती भोग्न बाध्य भए ।’ उनले गोप्का, थाली, पान्लाचौर, चुचेओर लगायत गाउँका बासिन्दालाई एक घण्टासम्म हिँडेर खोलाको पानी उपभोग गर्नुपर्ने बाध्यता भएको बताए । वर्षाले गाउँपालिकाभरि नै घर, पुलपुलेसा, पाटीपौवा, बाटोघाटो, मन्दिर, सडक, सिँचाइलगायत संरचनामा ठूलो क्षति पुर्‍याएको छ । पहिरो जाँदा खार्पुनाथ–५ मा एकै घरका ६ जनाले ज्यान गुमाएका छन् । गाउँपालिकाका अनुसार २३ घर भत्किएका छन् । २ सय ९९ परिवार उच्च जोखिममा छन् । त्यस्तै, ४१ परिवार जोखिममा रहेको र १ सय ८६ परिवारलाई सुरक्षित स्थानमा सार्नुपर्ने देखिएको गाउँपालिकाको तथ्यांक छ । पालिकाभरि ठाउँठाउँमा सडक भत्किँदा र पुल बगाउँदा आवतजावतमा समस्या भएको छ । खेतबारी बगाउँदा करिब ३ हजार ३ सय १६ क्विन्टल अन्नबाली नष्ट भएको छ ।चिसो बढेपछि बेसी झर्दै मुगुवासीअत्यधिक चिसोका कारण बरफ जम्न थालेपछि मुगुमकार्मारोङ गाउँपालिकास्थित मुगुगाउँका बासिन्दा बेसी झर्न थालेका छन् । चिसोका कारण गाउँका धाराहरूमा बरफ जम्न थालेपछि स्थानीयहरू सदरमुकाम गमगढी, सिरानीचौर, चितै कुना, गमगढीलगायत ठाउँमा झर्न थालेका हुन् । असोज अन्तिम साता भएको बेमौसमी वर्षाका कारण यो वर्ष गाउँमा छिट्टै चिसो सुरु भएको स्थानीय गुरुटसी तामाङले बताए । ‘पोहोरसम्म मंसिरमा तल झर्थ्यौं,’ उनले भने, ‘अहिले त कात्तिकमै हातखुट्टा लुगलुगी बनाउन थाल्यो ।’ उनका अनुसार गाउँमा दिनभरि सिरेटो हावा चल्ने गरेकाले गाउँमा बस्न समस्या भएको छ । गाउँ आसपासका खोलाहरूमा बरफ जमेपछि गाउँ सेताम्मे देखिन थालेको उनले बताए । अत्यधिक चिसो बढेपछि मुगुस्थित सीमा प्रहरी चौकीलाई सदरमुकाम सार्ने तयारी गरिएको छ । चिसोका कारण चौकीमा कार्यरत प्रहरीहरू बर्सेनि सदरमुकाम गमगढीमा विस्थापित हुने गरेका छन् । ‘चिसो बढेपछि घरभित्रै बसेर आगो ताप्ने काम मात्र भइरहेको छ, धेरै जना बेसीतिर झरेपछि गाउँ सुनसान बन्न थालेको छ,’ चौकीका इञ्चार्ज प्रहरी नायब निरीक्षक भक्त रावलले भने, ‘एक साताभित्र गाउँ नछोडे हिमपातले गाउँमै थुनिने अवस्था आउँछ ।’ उनका अनुसार बर्सेनि कात्तिकमा गाउँ छोडेका स्थानीयवासी गर्मी सुरु भएपछि फागुनमा मात्र गाउँ फर्कन्छन् । झन्डै ४ महिना मुगुगाउँमा घरकुरुवा र हिँड्न नसक्नेहरू मात्र बस्छन् । स्थानीयवासी चौंरी, झोवा र घोडासहित गाउँ झर्न थालेका हुन् । स्थानीयसँगै स्वास्थ्य चौकी, भन्सार र वडा कार्यालयमा कार्यरत कर्मचारी र सामुदायिक विद्यालयका शिक्षकले पनि गाउँ छोड्ने तयारी गरेका छन् । हिमपात भएको अवधिमा सरकारी कार्यालयले बेसीबाटै सेवा प्रवाह गर्ने गरेको वडाध्यक्ष कर्मा तामाङले बताए । उनका अनुसार स्थानीयवासी गाउँ नउक्लिँदासम्म विकास निर्माणका कामकाज प्रभावित हुने गरेका छन् ।मुगुसहित चितै, डोल्फु, कार्ती, किम्रीका बासिन्दा पनि बेसी झर्न थालेको उनले जानकारी दिए । यो वर्ष छिट्टै चिसो सुरु भएको र एक साताभित्रै हिमपातको सम्भावना भएको मुगुमकार्मारोङ गाउँपालिका अध्यक्ष छिरिङक्याप्ने लामाले बताए । 