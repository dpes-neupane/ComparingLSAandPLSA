काठमाडौँ — काठमाडौंको चाबहिलस्थित तरकारी तथा फलफूल बजारमा विद्युतीय कारोबार गर्ने व्यवस्था मिलाइएको छ । आइतबार एक कार्यक्रमको आयोजना गरी सनराइज बैंकका प्रमुख कार्यकारी अधिकृत सुमन शर्माले क्यूआर कोड हस्तान्तरण गरेसँगै विद्युतीय भुक्तानी थालनी भएको हो ।यो व्यवस्थासँगै व्यापारी र उपभोक्ता दुवैले सहज ढंगले मालसामन खरिद गर्न र गराउन सजिलो भएको प्रमुख कार्यकारी अधिकृत शर्माले बताए । यो व्यवस्थाले पारदर्शीताको काम पनि गर्ने भएकाले लोन लिन चाहने व्यापारीहरुलाई पनि बैंकले सहजै विश्वास गर्न सक्ने वातावरण बन्ने उनले बताए । कार्यक्रममा बोल्दै काठमाडौं महानगरपालिका वडा नम्बर ७ का वडाध्यक्ष शुद्धकुमार डंगोलले तरकारी र फलफूल किन्न चाबहिलमा नगद बोकेर हिँडनुपर्ने अवस्थाको अन्त्य भएको बताए । यसैबीच, तरकारी किन्न आएका ग्राहकहरुले पनि विद्युतीय कारोबारबाट भुक्तानी गर्ने सो व्यवस्थाले आफूहरुलाई सहज बनाइ दिएको प्रतिक्रिया दिएका छन । तरकारी किन्नका लागि सो बजारमा पुगेका सफल श्रेष्ठले विद्युतीय कारोबारले आफूलाई धेरै सजिलो बनाई दिएको बताए । सनराइज बैंकले हालसम्म १० हजार भन्दा बढी व्यापारिक केन्द्रमा विद्युतीय भुक्तानीका लागि क्यूआर कोडको व्यवस्था गरिसकेको छ । नगद कारोबारलाई सहज बनाउन आफूहरुले विद्युतीय कारोबारका लागि आवश्यक प्रविधि भित्र्याउन जोड दिएको बैंकका प्रमुख कार्यकारी अधिकृत शर्माले बताए । 