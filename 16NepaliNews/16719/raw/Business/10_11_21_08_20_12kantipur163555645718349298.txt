काठमाडौँ — नेपालमा वार्षिक करिब २ खर्ब २८ अर्ब रुपैयाँ बराबरको विदेशी विनिमय डेरिभेटिभको कारोबार हुँदै आएको राष्ट्र बैंकको एक अध्ययन प्रतिवेदनले देखाएको छ ।राष्ट्र बैंक अनुसन्धान विभागले गरेको ‘नेपालमा विदेशी विनिमय डेरिभेटिभ’ सम्बन्धी अध्ययनले यस्तो देखाएको हो । सन् २०२० मा नेपालका वाणिज्य बैंकले २ खर्ब २८ अर्ब ९४ करोड रुपैयाँ बराबरको विदेशी विनिमय डेरिभेटिभ कारोबार गरेको प्रतिवेदनले देखाएको छ ।अन्तर्राष्ट्रिय बजारमा विदेशी विनिमय डेरिभेटिभसम्बन्धी फरवार्ड, स्वाप, अप्सनलगायत विभिन्न प्रडक्ट उपलब्ध हुन्छन् । नेपालमा विदेशी विनिमय डेरिभेटिभ बजारको अवस्था पत्ता लगाउने उद्देश्यले राष्ट्र बैंकले यो अध्ययन गरेको हो । विदेशी विनिमयदर डेरिभेटिभका विभिन्न प्रडक्टमध्ये धेरैले फरवार्ड कन्ट्र्याक र थोरैले मात्र स्वाप्स कारोबार गर्दै आएको अध्ययनले देखाएको छ । फरवार्ड कारोबार भनेको भविष्यमा विदेशी विनिमय दरमा हुने उतारचढावको जोखिम कम गर्न गरिने सम्झौता हो । उदाहरणका लागि, कुनै व्यापारीले विदेशबाट सामान आयात गरेबापत एक महिनापछि विदेशी मुद्रामा भुक्तानी गर्नुपर्नेछ । यस्तो अवस्थामा उक्त व्यवसायीले एक महिनाअघि नै बैंकसँग सम्झौता गर्छ । सम्झौतामा एक महिनापछि विनिमय दरमा जस्तोसुकै परिवर्तन भए पनि बैंकले पुरानै दरमा विदेशी मुद्रा उपलब्ध गराउने भनिएको हुन्छ । यस्तो सम्झौता सामान निर्यातको हकमा पनि गर्न सकिन्छ । ‘अध्ययनले नेपालमा सबै वाणिज्य बैंकहरू फरवार्ड मार्केटमा संलग्न रहेको र आधाजसो बैंक स्वाप्स कारोबारमा संलग्न रहेको देखिएको छ,’ प्रतिवेदनमा भनिएको छ, ‘८१ उत्तरदाता गैरवित्तीय फर्ममध्ये १४.८ प्रतिशतले मात्र डेरिभेटिभ प्रोडक्टको प्रयोग गरेको देखिन्छ । यसमध्ये अधिकांश स्टिल तथा धातु उत्पादक फर्म छन् ।’ दैनिक कारोबारमा विदेशी विनिमय जोखिम नरहेको भन्ने फर्म ३७ प्रतिशत रहेको प्रतिवेदनले औंल्याएको छ । ‘विदेशी विनिमय जोखिम रहेको भन्ने फर्महरूमध्ये ५२.९ प्रतिशतलाई डेरिभेटिभ प्रडक्टसम्बन्धी जानकारीको अभाव देखिन्छ,’ अध्ययनमा उल्लेख छ । अध्ययनमा नेपालमा विदेशी विनिमयमा आधारित डेरिभेटिभ बजारको प्रचलित अभ्यासहरूको समीक्षा गर्दै डेरिभेटिभ उपकरणसम्बन्धी कानुनी एवम् नियमनकारी ढाँचाको अवस्था र बजारको स्थितिबारे विश्लेषण गरिएको छ ।अध्ययनले सार्क मुलुकका विदेशी विनिमय डेरिभेटिभ बजारको अवस्थाबारे पनि विश्लेषण गरेको छ । सार्क मुलुकहरूमध्ये भारत, बंगलादेश, पाकिस्तान र श्रीलंकामा विदेशी विनिमय डेरिभेटिभ बजार अन्य मुलुकको तुलनामा बढी व्यवस्थित र फराकिलो देखिएको अध्ययनले औंल्याएको छ । विदेशी विनिमयको तरलता, बजार सहभागिता, कानुनी व्यवस्था, विषयवस्तुको ज्ञान एवम् बजार पूर्वाधारका आधारमा हेर्दा नेपालमा विदेशी विनिमय डेरिभेटिभ बजार अझै प्रारम्भिक अवस्थामै रहेको अध्ययनबाट देखिएको छ । विदेशी विनिमय डेरिभेटिभ कारोबारलाई समेट्ने छुट्टै कानुनी व्यवस्था गर्नुपर्ने अवस्था छ । हाल धितोपत्र कारोबारमा प्रयोग हुँदै आएको ओभर द काउन्टर (ओटीसी) बजारलाई अझ सशक्त बनाउनुपर्ने प्रतिवेदनको सुझाव छ । यस्तै हेजिङलाई सहजता प्रदान गर्न र वैदेशिक प्रत्यक्ष लगानी (एफडीआई) आकर्षित गर्न दीर्घकालीन फरवार्ड, स्वाप्स, अप्सनलगायत विदेशी विनिमय डेरिभेटिभसम्बन्धी प्रडक्टलाई प्रवर्द्धन गर्नुपर्ने प्रतिवेदनले औंल्याएको छ ।