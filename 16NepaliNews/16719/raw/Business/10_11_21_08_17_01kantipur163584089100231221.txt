काठमाडौँ — वाणिज्य आपूर्ति तथा उपभोक्ता संरक्षण विभागले ललितपुरमा रहेको गुच्छा फेशन वेयरलाई २० हजार जरिवाना गरेको छ । उक्त फेशन वेयरले बिल बीजक जारी नगरी कारोबार गरेको फेला परेपछि विभागको अनुगमन टोलीले जरिवाना गरेको हो ।‘उपभोक्ता संरक्षण ऐन २०७५ को दफा ३८ को खण्ड घ बमोजिमको कसुर गरेको देखिएकाले सोही ऐनको दफा ३९को उपदफा १ को खण्ड क बमोजिम २० हजार जरिवाना गरेका छौं,’ विभागका निरीक्षक अधिकृत धनेश्वर पौडेलले भने ।विभागको अनुगमन टोलीले सोमबार १२ व्यावसायिक फर्ममा अनुगमन गरेको थियो । अनुगमनको क्रममा बराल खानेपानी सेवालाई पनि २० हजार रुपैयाँ जरिवाना गरेको जनाएको छ । गोकर्णेश्वरमा रहेको पानी उद्याोगविरुद्ध गुणस्तरबारे उजुरी परेको थियो । अनुगमन गर्दा बिल बीजक समेत जारी नगरी कारोबार गरिरहेको फेला परेको पौडेलले जानकारी दिए ।‘गुणस्तरको विषयमा उजुरी थियो । गुणस्तर परीक्षणका लागि खाद्य प्रविधि तथा गुण नियन्त्रण विभागमा पठाएका छौं,’ उनले भने, ‘उद्योगले बिल बीजक पनि जारी गरेको देखिएन । त्यही भएर जरिवाना गर्‍यौं ।’ यस्तै, अनुगमन टोलीले न्यू डायमण्ड फर्निचर सेन्टरलाई ५ हजार, गणेश मिठाई पसललाई ५ हजार, बद्रिको हलुवाई पसललाई ५ हजार, रामशरण वस्त्रालयलाई ५ हजार रुपैयाँ जरिवाना गरेको जनाएको छ ।