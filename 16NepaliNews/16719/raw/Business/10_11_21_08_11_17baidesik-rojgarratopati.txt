चालु आर्थिक वर्षको पहिलो महिना साउनमा रोजगारी खोज्दै विदेश जाने नेपालीको संख्या बढेको छ । तर, विदेशमा रहेका नेपालीले पठाउने विप्रेषण (रेमिट्यान्स) भने घटेको छ ।  वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगत–नयाँ र वैधानिकीकरण) लिने नेपालीको संख्या उल्लेख्य वृद्धि भई १३ हजार ८०० पुगेको हो ।विप्रेषण आप्रवाह भने १८.१ प्रतिशतले घटेर ७५ अर्ब ९६ करोडमा सीमित भएको छ । अघिल्लो वर्षको साउन महिनामा विप्रेषण आप्रवाह २३ प्रतिशतले बढेको थियो ।  वैदेशिक रोजगारीका लागि पुनः श्रम स्वीकृति लिने नेपालीको संख्या साउन महिनामा २८६.१ प्रतिशतले वृद्धि भई ११ हजार ६२८ पुगेको छ । अघिल्लो वर्षको सोही अवधिमा कोरोना महामारी नियन्त्रण गर्न लगाइएको यात्रा प्रतिबन्धका कारण यस्तो संख्या ८० प्रतिशतले घटेको थियो ।नेपाल राष्ट्र बैंकका अनुसार अमेरिकी डलरमा विप्रेषण आप्रवाह १७.५ प्रतिशतले कमी आई ६३ करोड ८२ लाख पुगेको छ । अघिल्लो वर्ष यस्तो आप्रवाह १४.५ प्रतिशतले बढेको थियो ।  