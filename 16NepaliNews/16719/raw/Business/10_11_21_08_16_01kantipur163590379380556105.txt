चितवन — वन विज्ञान विषयमा स्नातक उत्तीर्ण गरेका छन् २५ वर्षीय सुशनसिंह केसीले । विषयअनुसार उनी कुनै वन संरक्षण क्षेत्रमा जुट्नु पर्ने हो तर मेवा खेतीमा लागेका छन् । गुल्मी मदाने गाउँपालिका–७ का सुशन अहिले भरतपुर–१८ गुञ्जनगरस्थित कृषि फार्ममा व्यस्त भेटिन्छन् । त्यहाँ तीन बिघा जमिन भाडामा लिएर उनले ४ जना साथीहरूसँग मिलेर मेवा खेती गरिरहेका छन् ।‘मैले जे विषय पढें, त्योअनुसार सरकारी जागिर वा संघसंस्थामा काम पाउन खासै गाह्रो हैन तर त्यता ध्यान गएन,’ सुशनले भने । सुशनका मामा गणेश भुषालले पश्चिम चितवनमा २० बिघा जमिनमा तरकारीसहित मेवा खेती गरिरहेका छन् । मामाको खेतबारी देखेपछि उनी पनि यता लागेका हुन् । उनका बाबु, दिदीहरूले सरकारी जागिर नखाएका हैनन् तर सानैदेखि केही फरक गर्ने सोच बनाएका उनले खेती रोजेका हुन् ।‘मेवा घरगाउँ जताततै फलेको हुन्छ, खाने गरिन्छ । तर व्यावसायिक रूपमा खपत हुने मेवा ठूलो परिमाणमा भारतबाट आउने गरेको छ । देशभित्रै उत्पादन बढाए खपत पनि हुने देखेर यता लागेको हो,’ सुशनले भने । उनका अन्य साथीहरू जागिर र व्यवसायमा छन् । मेवाको बजार खोज्ने जिम्मा उनीहरूको छ । उत्पादनका लागि फिल्डमा सुशन धेरै खट्छन् । खेतीमा संलग्न उनीहरू २५ देखि ३५ वर्ष बीचका छन् । प्रत्येकले ५/५ लाख रुपैयाँ जुटाएर खेती सुरु गरेका थिए । गत फागुनमा ताइवानबाट बीउ ल्याएर रोपेका थिए । दसैंपछि फल टिपेर बेच्न सुरु भएको छ । होचा रुखमा लटरम्म फलहरू लागेका छन् । सुरुवाती बिक्रीले उत्साह दिएको सुशनले बताए । एउटा रुखले बढीमा दुई वर्षसम्म उत्पादन दिन्छ । तर फलको अवस्था हेरेर एकै वर्षमा फेर्ने योजना रहेको उनले सुनाए । उनका अनुसार दसैंयता ६ टन मेवा बिक्री भइसकेको छ । चैतसम्म ४० टन फल्ने आशा उनीहरूको छ ।‘८० रुपैयाँ किलोमा बिक्री सुरु भएको थियो । यो भनेको राम्रो मूल्य हो तर सधैं यस्तो हुँदैन । भारतीय मेवा आउन सुरु भएपछि मूल्य धेरै नै तल जान्छ । बिक्री भइराखेमा लगानी अनुरूपको आर्जन लिन गाह्रो छैन,’ सुशनले भने । उनका अनुसार भारतीय मेवा निकै सस्तो मूल्यमा नेपाल भित्रिन्छ । तुलनात्मक रूपमा स्वाद उत्कृष्ट नभए पनि हेर्दा राम्रो देखिने र सस्तो हुने भएका कारण व्यापारीले भारतीय मेवा नै रोज्ने गर्छन् ।‘भारतीय मेवा हुँदाहुँदै नेपालको मेवा लिन नसकिने व्यापारीले बताएका थिए । हामीले खेतीको सुरुवातदेखि फल टिप्दासम्मको सवै विवरण भएको भिडियो देखाएपछि उनीहरूले ‘ल्याउनु न कटेसम्म राख्छौं’ भने । त्यसरी पठाएको मेवा बिक्री भएर नै होला मगाइरहनु भएको छ,’ सुशनले भने । नेपालमा मेवा खेती ठूलो परीमाणमा हुन सकेको छैन । मिहिनेत र लागत अनुरूपको मूल्य आए यसमा अरू आकर्षित हुने उनले देखेका छन् ।‘यसमा सरकारले सहयोग गर्नु पर्छ । सरकारी सहयोग भनेको अनुदान मात्र हैन । बजार निश्चित गर्ने हो । नेपाली मेवाको फाइदाका बारेमा प्रचार गर्ने, बिक्री हुने वातावरण, योजना र नीति सरकारले बनाए फलाउने, मिहिनेत गर्ने काम हामी किसानहरूले गरिहाल्छौं । मूल्य पाए, बिक्री भए खेती जसले नि गर्छ, मात्र हामीलाई साथ र हौसला चाहिएको छ,’ सुशनले भने । भाइरस र ढुसीसँग सम्बन्धित रोगको समस्या मेवा खेतीमा छ । समस्याहरू व्यवस्थापन गर्दै खेती विस्तार गर्दै लैजाने योजना उनीहरूको छ ।