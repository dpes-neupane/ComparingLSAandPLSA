बैतडी — बैतडीको तल्लो स्वराड क्षेत्रका बासिन्दा अझै पनि भारतीय बजारकै भरमा छन् । उनीहरू दैनीक उपभोग्यमा वस्तु किनमेलदेखि उपचार गर्नसम्म भारतमै पुग्छन् । तल्लो स्वराड क्षेत्रका शिवनाथ र पञ्चेश्वर गाउपालिकाका अधिकांश स्थानीयको कारोबारसमेत भारतमै हुने गर्छ । विशेष गरी महाकाली नदी नजिकका स्थानीय भारतकै भरमा दैनिकी चलाइरहेका छन् ।शिवनाथ गाउँपालिका–१ मटेलाका शंकरसिंह साउद व्यापारी हुन् । उनको पसलमा चामल, चिनीलगायत दैनिक उपभोग्य सामानदेखि कपडासम्म पाइन्छ । उनले सबै सामान भारतबाट खरिद गरेर ल्याएका हुन् । घरबाट २० मिनेटको दूरीमा रहेको महाकाली नदीमा डुंगा र ट्युबमा तरेर भारतीय बजारबाट सामान ल्याउने गरेको उनले सुनाए । ‘महाकाली तरेपछि केही मिनेटमै पक्की सडक आउँछ । अनि डेढ घण्टामा भारतीय बजार लोहाघाट र चम्पावत पुगिन्छ,’ उनले भने, ‘हामी सामानहरू त्यहीँबाट ल्याउँछौं । पसलको मात्र नभएर घरायसी सामान किन्न पनि यहाँका बासिन्दा उतै पारि (भारत) जान्छन् ।’पारि पुग्न नजिक र सामानहरू प्नि सस्तो पाइने भएकाले उतै जाने गरेको साउदले बताए । ‘हामी भारतीय बजार ३ सय नेपालीमा पुग्छौं । बिहानै गएर दिउँसो फर्किन्छौं । बैतडी सदरमुकाम जान पर्‍यो भने गाडी भाडा मात्र २ हजार बढी छ । जानै दिनभर लाग्छ । फर्किने टुंगो हुँदैन । अनि उतै जान्छौं । भारतीय बजारकै भरमा छौं,’ उनले भने । भारतीय बजारबाट २८ सय नेपालीमा पसलसम्मै पुग्ने चिनीको एक कट्टा यता किन्दा १५ सय बढी पर्ने गरेको उनले बताए । खर्च कम र सुविधा बढी भएपछि प्रायः नेपालीहरू पारिनै जाने गरेको अनुभव उनको थियो । किनमेलको लागि भारतीय बजारकै भर पर्नुपर्ने बाध्यता आफूहरूको रहेको शिवनाथ—१ कै स्थानीय मीना चाडले बताइन् । आफूहरू औषधि उपचारका लागि पनि सीमापारि जाने गरेका बताइन् । उनले भनिन्, ‘डुंगा र ट्युबमा महाकाली तर्न परे पनि उता नजिक छ । अनि उतै जान्छौं ।’तल्लो स्वराडवासीले भारतीय बजार पुग्दा महाकाली तर्नुपर्छ । महाकालीमा पुल नभएकालेे उनीहरू ज्यानकै बाजी राखेर उर्लंदो महाकाली तर्दै पारि जान्छन् । डुंगा र ट्युबको सहारामा त्यो क्षेत्रका बासिन्दाहरू महाकाली तर्छन् । बाध्य भएर भारतको भर पर्नुपरेको स्थानीय दीपेन्द्र चन्द बताउँछन् । सहज पारि जान हुने भए पनि ज्यान खतरामा पार्नुपर्ने बाध्यता रहेको उनले बताए ।उपचारको लागि पनि महाकाली नदी आसपासका बासिन्दाहरू भारतीय बजार जाने गरेका पञ्चेश्वर—३ को कुलाउ स्वास्थ्यचौकीका इन्चार्ज दिनेशप्रसाद तिवारीले बताए । पञ्चेश्वर १, २ र ४ का धेरैजसो स्थानीय महाकाली तरेरै उपचार गर्न जाने गरेका उनको भनाइ छ । शिवनाथको महाकाली नजिकका स्थानीय उतै जाने गरेका उनले बताए । महाकाली नदीमा झोलुंगे पुल नहुँदा तल्लो स्वराडवासीलाई धेरै समस्या भएको पञ्चेश्वर गाउँपालिका अध्यक्ष गोरखबहादुर चन्दले बताए । उनले भने, ‘यहाँका स्थानीय विभिन्न कामका लागि सीमावर्ती भारतीय बजारमा जान्छन् । तर महाकाली नदी वारपार गर्न डुंगाकै सहायता लिनुपर्छ । उर्लंदो महाकालीमा डुंगाको यात्रा निकै कहालीलाग्दो हुन्छ ।’सरकारले २०७४ सालमा पञ्चेश्वरमा महाकाली नदीमाथि झोलुंगे पुल निर्माणका लागि ठेक्का सम्झौता गरेको भए पनि भारतले सहमति नदिँदा पुल निर्माण हुन सकेन् । अहिले ठेक्कासमेत रद्द भइसकेको छ । ‘एक वर्षसम्म पुल निर्माणको कामले गति नै लिएन । के रहेछ भनेर काठमाडौंमा बुझ्दा भारत सरकारले पुल निर्माणका लागि अनुमति नदिएको रहेछ,’ गाउँपालिकाका अध्यक्ष चन्दले भने, ‘पञ्चेश्वर बहुउद्देश्यीय आयोजनाको डुबान क्षेत्रमा पुल सर्भे गरिएको रहेछ ।त्यसैले भारतले सहमति नदिएको रहेछ । सर्भे गरिएको भन्दा ५०० मिटर तलतिर सर्भे गरेर पुल निर्माणका लागि आग्रह गरेका थियौं । तर अहिलेसम्म केही हुन सकेको छैन ।’ पालिकाबाट झोलुंगे पुल नहुँदा स्थानीयवासीले भोग्नुपरेको सास्तीका विषयमा परराष्ट्र मन्त्रालयमा समेत जानकारी गराए पनि केही पहल नभएको उनले बताए ।