काठमाडौँ — तिहार नजिकिँदै जाँदा फूल किसानदेखि व्यापारीसम्मलाई भ्याइनभ्याई सुरु भएको छ । अघिपछिको तुलनामा तिहारका बेला सयपत्री, मखमली र गोदावरी फूलको प्रयोग धेरै हुने भएकाले माग बिस्तारै बढ्दै छ । नेपाल फ्लोरिकल्चर एसोसिएसन (फ्यान) का अनुसार यस वर्ष पनि यहाँको माग धान्न पुग्ने गरी फूल उत्पादन भएको छैन । ‘गत वर्षको तुलनामा यसपालि फूलको खपत बढ्ने अनुमान गरेका छौं,’ एसोसिएसनका अध्यक्ष मीनबहादुर तामाङले भने, ‘यो तिहारमा सयपत्री, मखमली र गोदावरी फूलका गरी १८ लाख ६५ हजार माला खपत हुने आकलन गरेका छौं ।’ यसमध्ये झन्डै २ लाख ३२ हजार सयपत्री फूलका माला आयातको भर पर्नुपर्ने भएको छ, जुन भारतको कोलकाताबाट आयात हुने उनले जानकारी दिए ।तिहारमा करिब १५ लाख ५० हजार सयपत्री, तीन लाख मखमली र १५ हजार गोदावरी फूलका माला प्रयोग हुने उनको भनाइ छ । थोकमा एक मिटरका सयपत्री फूलका मालाको मूल्य ५५–६० रुपैयाँ र मखमली अनि गोदावरी फूलका मालाको मूल्य ३५–४० रुपैयाँसम्म पर्न सक्ने फ्यानले जानकारी दिएको छ । बजारमा उपभोक्ताले भने प्रतिमाला ७०–८० रुपैयाँसम्म तिर्नुपर्ने फ्यानको भनाइ छ । तिहारको पाँच दिनमा वर्षभरिको भन्दा सबैभन्दा धेरै कारोबार हुने गर्छ । २०७६ को तिहारमा २९ लाख फूलका माला बिक्री भएकोमा सात लाख माला आयात भएको थियो । गत वर्ष भने सयपत्री, मखमली र गोदावरीका १५ लाख फूलका माला खपत भएको एसोसिएसनको तथ्यांक छ । यसमा भारतबाट १ लाख ५० हजार माला आयात भएको थियो । ‘कोभिडका कारण फूलका माला खपत कम भए पनि माग भने कम छैन,’ उनले भने ।काठमाडौं, भक्तपुर, ललितपुर, चितवन, धादिङ, मकवानपुर, नुवाकोट, काभ्रे, सिन्धुपाल्चोक, मोरङ, सुनसरी, कास्की, स्याङ्जा, धनुषा, महोत्तरीलगायत जिल्लामा सयपत्री फूलको व्यावसायिक खेती हुने गरेको छ । मखमली र गोदावरी फूल भने काठमाडौं उपत्यकाका तीन जिल्लामा बढी उत्पादन हुने फ्यानले जानकारी दिएको छ ।यसपालिको तिहारमा १० करोड ९ लाख रुपैयाँ बराबरको फूलको कारोबार हुने अनुमान रहेको महासंघका महासचिव विश्वमणि पोखरेलले बताए । सयपत्री, मखमली र गोदावरी फूलका मालाको मूल्य गत वर्षको भन्दा ५–१० रुपैयाँ घट्ने उनको भनाइ छ । २०७३ मा करिब ५ करोड रुपैयाँको ८ लाख सयपत्री र ३ लाख मखमली फूलका मालाको कारोबार भएको फ्यानको तथ्यांक छ । २०७४ सालमा बढेर ७ करोड ५० लाख रुपैयाँ बराबरको १० लाख सयपत्री र ५ लाख मखमली फूलका मालाको कारोबार भएको थियो । २०७५ मा भने करिब ९ करोड २५ लाख रुपैयाँको १५ लाख सयपत्री, ७ लाख मखमली र १५ हजार गोदावरी फूलका माला खपत भएको फ्यानको तथ्यांक छ । २०७६ को तिहारमा करिब १८ लाख सयपत्री, ७ लाख मखमली र १५ हजार गोदावरी गरेर १३ करोड ४२ लाख रुपैयाँको कारोबार भएको थियो ।‘२०७७ को तिहारमा १० करोड ७३ लाख रुपैयाँ बराबरको १५ लाख ३५ हजार सयपत्री, २ लाख मखमली र १५ हजार गोदावरी फूलको माला खपत हुने अनुमान गरिएकोमा बढी खपत भयो,’ उनले भने । चालु आवको साउन–असोजमा एक करोड ८४ लाख ५५ हजार रुपैयाँ बराबरको २ सय ७ टन फूल आयात भएको भन्सार विभागको तथ्यांक छ । 