काठमाडौँ — लगानी बोर्डको कार्यालयले पश्चिम सेतीसँगै अघि बढाउन खोजेको अर्को जलविद्युत् आयोजना सेती रिभर–६ (एसआर–६) को उत्पादन क्षमता टुंगो लागेको छ । विद्युत् विकास विभागले सम्भाव्यता अध्ययन गरिरहेको एसआर–६ बाट ३०८ मेगावाट विद्युत् उत्पादन हुने सम्भावना देखिएको हो । सरकारले २०७५ चैतमा आयोजना गरेको लगानी सम्मेलनका क्रममा बोर्डको कार्यालयले एसआर–६ जलविद्युत् आयोजनालाई पश्चिम सेतीसँग जोडेर सोकेसमा राखियो । पश्चिम सेतीमा लगानी गर्ने कम्पनीलाई अतिरिक्त सुविधाका रूपमा एसआर–६ को पनि अनुमति दिने गरी बोर्डले यी दुई आयोजना जोडेको थियो । सम्मेलनका क्रममा केही कम्पनीले लगानी प्रतिबद्धता जनाए पनि त्यसको टुंगो अझै लाग्न सकेको छैन । गत असारमा बसेको लगानी बोर्डको ४७ औं बैठकले यी दुई आयोजनामा विकास र लगानीको ढाँचा तय गर्न राष्ट्रिय योजना आयोगका उपाध्यक्षको संयोजकत्वमा उच्चस्तरीय समिति बनाएको छ । समितिले आफ्नो प्रतिवेदन बुझाउन बाँकी छ । सन् १९९३ मा जाइका सहयोग नियोग (जाइका) ले गरेको मास्टर प्लान स्टडीमा एसआर–६ जलविद्युत् आयोजनाको उत्पादन क्षमता ६५२ मेगावाट बराबर हुने उल्लेख छ । लगानी सम्मेलनका क्रममा बोर्डले यो आयोजनाको उत्पादन क्षमता ४०२ मेगावाट बराबर हुने भन्दै विवरण खुलाएको देखिन्छ । आयोजनाको प्रारम्भिक सम्भाव्यताका आधारमै बोर्डले यस्तो विवरण तयार पारेको थियो । तर आयोजनाको विस्तृत सम्भाव्यता अध्ययनपछि जाइकाले गरेको अध्ययनभन्दा आधा हुने गरी उत्पादन क्षमता टुंगो लागेको हो । विद्युत् विकास विभागले दुई वर्षभन्दा बढी समय लगाएर गरेको अध्ययनमा एसआर–६ बाट ३०८ मेगावाट विद्युत् उत्पादन हुने देखिएको छ । जाइकाले गरेको अध्ययनअनुसार आयोजना बनाउँदा डोटीको दिपायल र अछामको साँफेबगरसहित मानवबस्ती डुबान पर्ने देखिएपछि उत्पादन क्षमता घटाइएको हो । ‘आयोजनाको विस्तृत अध्ययन प्रतिवेदन अन्तिम मस्यौदा तयार हुने क्रममा छ । केही समयभित्रै लगानी बोर्डलाई बुझाउँछौं,’ विभागका इन्जिनियर राजेश श्रेष्ठले भने, ‘जाइकाले गरेको अध्ययनभन्दा आयोजनाको क्षमता करिब आधा घटेको छ । जलाशयका लागि निर्माण हुने बाँधको उचाइ आधा घट्दा उत्पादन क्षमता पनि कम देखिएको हो ।’विभागले तयार पारेको सम्भाव्यता अध्ययन प्रतिवेदनअनुसार जलाशययुक्त यो आयोजनाका लागि १ सय २० मिटर अग्लो र ३२५ मिटर लामो बाँध निर्माण गरिनेछ । ५ वटा युनिटबाट विद्युत् उत्पादन गर्ने गरी अध्ययन भएकोमा १५० मिटर लामो पेनस्टक पाइप जडान हुनेछ । त्यस्तै आयोजनामा ८५ मिटर लामो र साढे १८ मिटर चौडाइ भएको भूमिगत विद्युत् गृह निर्माण गर्न सकिनेछ । एसआर–६ आयोजना डोटीको दिपायल सिलगढी नगरपालिकाको ७ र ८, बोगटान फुड्सिल गाउँपालिकाको ५, ६ र ७, पूर्वी चौकी गाउँपालिकाको ५ र ७ साथै केआई सिंह गाउँपालिकाको २ र ३ वडामा पर्छ । अछामको मंगलसेन नगरपालिकाको २, ३ र ५, चौरपाटी गाउँपालिकाको १, २ र ४ वडालाई आयोजना प्रभावित क्षेत्रका रूपमा पहिचान गरिएको छ । आयोजनाको वातावरणीय प्रभाव मूल्यांकन (ईआईए) प्रतिवेदन वन तथा वातावरण मन्त्रालयलाई दिइसकिएको र मन्त्रालयले स्वीकृत गर्न बाँकी रहेको इन्जिनियर श्रेष्ठले जानकारी दिए । यो जलविद्युत् आयोजना बनाउँदा १ हजार १३ हेक्टर वन क्षेत्रको जग्गा र २९८ हेक्टर निजी जग्गा आवश्यक पर्ने देखिएको छ । त्यस्तै आयोजना निर्माणका क्रममा १ लाख १५ हजार हाराहारीमा रुख कटान हुने अनुमान छ । एसआर–६ जलविद्युत् आयोजना पश्चिम सेतीबाट तल र कर्णाली चिसापानीभन्दा माथिल्लो तटीय क्षेत्रमा पर्छ । धनगढी विमानस्थलबाट १ सय ८० किलोमिटर दूरीमा पर्ने यो आयोजनामा पहुँच मार्ग निर्माण भइरहेको विभागले जनाएको छ । डोटीको बोगटान क्षेत्रमा सडक बनिसकेकाले पहुँचमार्गका लागि पनि सहज भएको हो । आयोजनाबाट उत्पादित विद्युत् राष्ट्रिय प्रसारणलाइनसम्म पुर्‍याउनका लागि ३० किलोमिटर प्रसारणलाइन निर्माण गर्नुपर्नेछ ।