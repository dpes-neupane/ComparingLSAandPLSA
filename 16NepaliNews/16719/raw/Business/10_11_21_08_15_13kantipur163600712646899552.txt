चितवन — नेपाल विद्युत् प्राधिकरणका प्रबन्ध निर्देशक कुलमान घिसिङ नै आएर कस्सिएपछि भरतपुरको विद्युत् संकटको अस्थायी व्यवस्थापन भएको छ । भरतपुरमा मंगलबार दिउँसो एक बजेदेखि बन्द भएको बिजुली ३६ घण्टापछि गए राति एक बजे बलेको थियो । तिहारका बेला दीपावलीसमेत गर्न नपाउने गरेर अन्धकार हुने अवस्था आउने भएपछि प्राधिकरणले बत्ती मात्रै बाल्न मिल्ने गरेर अस्थायी व्यवस्थापन गरेको छ । जिल्ला सदरमुकाम भरतपुर र मुख्य बजार क्षेत्र नारायणगढको लगभग सबै ठाउँ विद्युत्विहीन भएको थियो । प्राधिकरणको भरतपुर बसेनीको सबस्टेसनमा रहेका दुई थान ३० एमभीएका ट्रान्सफर्मर नै पड्किएपछि विद्युत् सेवा ठप्प भएको हो । अहिले २२ एमभीएको एउटा मात्रै ट्रान्सफर्मरबाट विद्युत् चालु गरेका कारण सबै लोड थेग्न गाह्रो हुने प्राधिकरण भरतपुर शाखाका अधिकारीहरुले बताएका छन् ।‘पोखरा लेखनाथ सबस्टेसनबाट ३० एमभीएको ट्रान्सफर्मर मगाएका छौं । त्यो जोडेपछि बल्ल काम पूर्ण हुनेछ । ३० एमभीएका दुई ट्रान्सफर्मरले दिएको सेवा २२ एमभीएको एउटा ट्रान्सफर्मरले गर्दा लोडको उच्च व्यवस्थापन गर्नुपर्ने अवस्था छ,’ प्राधिकरणको भरतपुर शाखाका इन्जिनियर राजेन्द्र पौडेलले भने । ५५ टनको ट्रान्सफरमर पोखराबाट हिँडेको हुँदा आएपछि तत्काल जडान गर्ने उनले बताए ।तौल धेरै नै भएका कारण चाँडो आउने सम्भावना कम छ । पोखराको ट्रान्सफर्मर नराख्दासम्म भरतपुरका दुवै औद्योगिक फिडर चालु नहुने र जनरल फिडरमा रहेका उद्योग प्रतिष्ठान र विद्युत् भार धेरै लिने कामहरु चालु नगर्न प्राधिकरणले अनुरोध गरेको छ । तिहारका बेला जिल्लाको मुख्य क्षेत्र नै अन्धकार हुने अवस्था आएपछि चाँडोभन्दा चाँडो काम गरेर बत्ती बाल्न मिल्ने अवस्था सिर्जना गरेको इन्जिनियर पौडेलले बताए ।दुईवटा ट्रान्सफर्मरमध्ये एउटा गत बिहीबार पड्किएको थियो । मंगलबार दिउँसो एक बजे मर्मतको काम गर्न बिजुली आपूर्ति बन्द गरिएको थियो । ‘मर्मतको काम गरेर दिउँसो चार बजे तिर बिजुली चालु गर्नासाथ अर्को ट्रान्सफर्मर पनि पड्किएपछि भरतपुर नारायणगढ क्षेत्र विद्युतविहीन भएको हो,’ इन्जिनियर पौडेलले भने ।प्राधिकरणका प्रमुख कुलमान घिसिङ बुधबार भरतपुर आएर फिल्डमै पुगेर छिटो काम सक्न भनेका थिए । ‘राति पनि काम भएकै ठाउँमा हुनुहुन्थ्यो । पोखराबाट आएको ट्रान्सफर्मर पनि सकेसम्म आजै जोड्नु भनेर उहाँ बिहान काठमाडौं फर्कनुभयो,’ इन्जिनियर राजेन्द्र पौडेलले भने । भरतपुर महानगरपालिकाका वडा नम्बर १, २, ३, ४, ५, ७, ८, ९, १०, ११ र १२ नम्बरमा विद्युत् आपूर्ति बन्द भएको थियो । यी वडाहरु घना आवादी भएका बजार र प्रशासनिक क्षेत्र हुन् । उद्योग कलकारखाना पनि यी वडाहरुमा नै धेरै छन् । 