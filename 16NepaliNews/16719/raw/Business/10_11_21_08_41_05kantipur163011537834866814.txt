पर्वत — केही वर्षदेखि परीक्षणका रूपमा लगाइएको चिया सफल भएपछि महाशिला गाउँपालिकाले व्यावसायिक उत्पादन थालेको छ । गाउँपालिकाको वडा नम्बर ६ मा पर्ने फलामखानी, वडा ५ को चिसापानीलगायत लेकमा व्यावसायिक चिया खेती सुरु भएको हो । गाउँपालिकाले नै अग्रसर भएर किसानलाई उत्पादन तथा स्वरोजगारमुखी बनाउन पालिकाभित्रै चिया प्रशोधन गर्ने तयारीसमेत गरेको छ । यसअघि तत्कालीन जिल्ला विकास समितिले २०६७ मा फलामखानीको १० रोपनी क्षेत्रफलमा चिया रोपेर परीक्षण थालेको थियो । सामुदायिक वन तथा सार्वजनिक जग्गामा रोपिएका चियाका बिरुवा टिप्न तयार भएको स्थानीय युवा ठाकुर रसाइलीले जानकारी दिए । गत वर्ष नै तयार भएको चिया लकडाउनले टिप्न पाइएको थिएन । यसपालि गाउँपालिका तथा ५ र ६ नम्बर वडाको सहयोगमा चिया टिप्ने कामसमेत थालिएको छ । फलामखानीमा चियाका १२ हजार बिरुवा उत्पादन भएको र उत्पादित चिया करिब १२ किलो तयार भइसकेको वडाध्यक्ष रामबहादुर सुनारले बताए । ‘फलामखानीमा मात्रै ६० हेक्टरमा किसानले आफूखुसी चिया खेती बिस्तार गरिसकेका छन्,’ उनले भने, ‘अब गाउँपालिकाले सहयोग गर्ने योजना ल्याएपछि थप विस्तार हुन्छ । प्रशोधन पनि यहीँ हुन सके यहाँको चिया अन्यत्र पठाउन पनि सकिन्थ्यो ।’चिया खेती विस्तार हुँदै गएपछि यो वर्ष चिसापानी लेकको खाली जमिनमा पनि एक हजार बिरुवा रोपिएको गाउँपालिकाका प्रवक्ता एवम् वडा नम्बर ५ का अध्यक्ष जीवनविक्रम उच्चै ठकुरीले जानकारी दिए । ‘यहाँ चियाका लागि अनुकूल मौसम छ,’ उनले भने, ‘त्यसैले जमिन खेर फाल्नु हुँदैन भनेर व्यावसायिक खेती थालेका हौं । अब गाउँपालिकाले जमिन सदुपयोग गर्छ । २०० रोपनी जमिनमा चिया विस्तार भएपछि प्रशोधन मेसिन ल्याउँछौं ।’ त्यसका लागि गाउँपालिकाले चालु वर्ष चिया विकास तथा विस्तारका लागि ५ लाख रुपैयाँ बजेट विनियोजन गरेको उनले बताए ।चिया खेती विस्तार तथा व्यावसायिक उत्पादनका लागि गाउँपालिकाले भर्ना गरेका महाशिला स्वसंसेवक परिचालन गरिएको छ । चालु वर्ष पालिकाले छुट्याएको बजेटबाट २० हजार चियाका बिरुवा लगाउने नर्सरी तयार भइसकेको छ । 