काठमाडौँ — पञ्चेश्वर विकास प्राधिकरणमा नियुक्त पदाधिकारीलाई सरकारले मन्त्रालयमै बसेर काम गर्न निर्देशन दिएको छ । पञ्चेश्वर बहुउद्देश्यीय परियोजना बनाउन भन्दै सात वर्षअघि गठित प्राधिकरणमा भारतले पछिल्लो तीन वर्षयता कर्मचारी पठाएको थिएन ।अहिले नेपालतर्फका कर्मचारीले पनि केन्द्रमै बसेर काम गर्ने भएपछि कञ्चनपुरस्थित प्राधिकरण कार्यालय खाली भएको हो । आयोजनास्थलमा राखिएको प्राधिकरणको मुख्यालयमा अहिले करारमा खटिएका कार्यालय सहयोगी, सुरक्षागार्डलगायत कर्मचारी मात्रै बस्ने गरेका छन् ।नेपाल र भारतको द्विदेशीय स्वतन्त्र स्वायत्त निकायका रूपमा सन् २०१४ अगस्टमा प्राधिकरण गठन भएको थियो । तीन वर्षे कार्यकाल रहने गरी प्राधिकरणको प्रमुख कार्यकारी अधिकृत (सीईओ) मा दुवै देशले आलोपालो नेतृत्व गर्छन् । सँगसँगै समान तीन जना उच्च तहका कर्मचारी पनि प्राधिकरणमा नियुक्त गर्नुपर्ने व्यवस्था छ । प्राधिकरण गठन भएपछिको पहिलो तीनवर्षे कार्यकालका लागि दुवै देशका प्रतिनिधि कार्यालयमा उपस्थित थिए । तर भारतले सन् २०१७ यता कर्मचारी पठाएन । सीईओको जिम्मेवारीसमेत भारततर्फकै कर्मचारीले पाए पनि उनीहरू प्राधिकरणमा हाजिर लगाउन आएनन् । दोस्रो कार्यकालका लागि नियुक्त पदाधिकारीको कार्यकाल गत जुन १० मा सकिएको छ । तेस्रो कार्यकालका लागि दुवै देशले नयाँ पदाधिकारीसमेत नियुक्त गरिसकेका छन् । अहिले प्राधिकरणको सीईओका रूपमा ऊर्जा, जलस्रोत तथा सिँचाइ मन्त्रालयका सहसचिव मधुप्रसाद भेटुवालले जिम्मेवारी पाएका छन् । सरकारले भदौ तेस्रो साता भेटुवालसहित चार जना पदाधिकारीलाई प्राधिकरणमा नियुक्त गरेको थियो । तर ती सबै कर्मचारीलाई मन्त्रालयमै बसेर प्राधिकरणको कामसमेत हेर्न भनिएको छ । उनीहरूलाई प्राधिकरणको काम अतिरिक्त जिम्मेवारीका रूपमा दिइएको छ । ‘प्राधिकरणमा मेरो अतिरिक्त जिम्मेवारी हो । मन्त्रालयमै बसेर मैले त्यहाँको पनि काम हेर्ने जिम्मेवारी पाएको छु,’ भेटुवालले भने, ‘प्राधिकरणको कामलाई सहायक काममा रूपमा राख्ने गरी जिम्मेवारी दिइएको छ ।’ पछिल्लो तीन दशकदेखि चर्चामा रहेको पञ्चेश्वर बहुउद्देश्यीय परियोजनालाई सरकारले चालु आर्थिक वर्षको बजेट वक्तव्यमा समेत राखेको छ । तर पछिल्ला वर्षहरूमा परियोजनामा ठोस प्रगति भएको देखिँदैन । विस्तृत परियोजना प्रतिवेदन (डीपीआर) टुंग्याउने विषयलाई पञ्चेश्वरमा अहिले देखिएको सबैभन्दा जटिल समस्या ठानिएको छ । नेपालको जल तथा ऊर्जा आयोगका सचिव र भारतको ऊर्जा आयोगका सचिव रहने विज्ञ समूह (टिम अफ एक्सपर्ट) ले पञ्चेश्वरको डीपीआर टुंग्याउने जिम्मा पाएको छ । तर सन् २०१९ फेब्रुअरीयता विज्ञ समूहको बैठक बस्न सकेको छैन । डीपीआर टुंग्याउन अघिल्लो पटक दिइएको समयसीमा गुजारेपछि विज्ञ समूहलाई थप एक वर्ष समय दिइएको थियो । २०१९ नोभेम्बर २९ मा भारतमा बसेको प्राधिकरणको सञ्चालक समितिस्तरीय ‘जोइन्ट गभर्निङ बडी’ ले समयावधि लम्ब्याएर २०२० नोभेम्बरसम्म बनाए पनि यसबीचमा एउटा पनि बैठक बसेन । यसैबीच, गत वर्ष मंसिरमा नेपाल भ्रमणमा आएका भारतीय विदेश सचिव हर्षवर्द्धन शृंगलाले पञ्चेश्वरको विषय टुंग्याउनुपर्ने बताएका थिए । उनकै निमन्त्रणापछि तत्कालीन ऊर्जा सचिव दिनेशकुमार घिमिरे २०७७ पुसमा भारत भ्रमणमा गए । भारतबाट फर्किएपछि उनले पत्रकार सम्मेलन नै गरेर पञ्चेश्वरमा ‘ब्रेक थ्रु’ भएको र २ महिनाभित्र डीपीआर टुंग्याउने सहमति भएको बताएका थिए । तर त्यसपछि पनि विज्ञ समूहले डीपीआरमा थप केही काम गरेको देखिँदैन । घिमिरेको उक्त भ्रमणका क्रममा महाकाली सन्धिको धारा ४ अनुसार नेपालको दोधारा–चाँदनी क्षेत्रलाई १० घनमिटर प्रतिसेकेन्ड पानी दिने सहमति भएको जनाइएको थियो । त्यसका लागि शारदा ब्यारेजको मुख्य नहरसँग जोडिने गरी डेढ किलोमिटर सहायक सडक निर्माण गर्ने भनिए पनि त्यो कामसमेत सुरु भएको छैन । त्यस्तै आयोजनाको माथिल्लो भूभागका बासिन्दालाई महाकालीको अधिकतम ५ प्रतिशत वा २९ घनमिटर प्रतिसेकेन्ड पानी छुट्याउने सहमति पनि कार्यान्वयनमा आएको छैन । अहिले पञ्चेश्वरका विषयमा नेपाल र भारतबीच १२६ वटा बुँदामा विमति रहेको भेटुवालले जानकारी दिए । यीमध्ये धेरैलाई डीपीआरमार्फत विज्ञ समूहले टुंगाउने भएकाले प्राधिकरणमा अरू कर्मचारीको थप कामसमेत नरहेको उनको भनाइ छ । यसअघि प्राधिकरणको ‘एडिसनल सीईओ’ (प्राधिकरणमा एक देशले सीईओ पद पाउँदा अर्को देशले एडिसनल सीईओ पाउँछ) रहेका चिरञ्जीवी चटौत पनि डीपीआर नटुंगिएसम्म आयोजनामा थप कुनै काम गर्न सक्ने अवस्था नरहेको बताउँछन् । ‘डीपीआर तयार भयो भने त्यहीअनुसारका कामलाई गति दिन सकिन्छ । अहिले त प्राधिकरणले गर्न सक्ने केही काम नै छैन,’ चटौतले भने । प्राधिकरणको वार्षिक लेखापरीक्षणको विषय पनि विवादित छ । स्थापनाकालदेखि हालसम्म प्राधिकरणको लेखापरीक्षण भएको छैन । दुवै देशका लेखापरीक्षकहरूबाट संयुक्त रूपमा लेखापरीक्षण गर्ने तयारी रहे पनि कोभिड महामारीका कारण रोकिएको चटौतको भनाइ छ । ‘लेखापरीक्षणबारे रहेको विपत्ति हामीले सुल्झाइसकेका थियौं । दुवै देशका लेखापरीक्षकले संयुक्त रुपमा गर्ने र त्यसका लागि व्यक्ति तोक्नेसम्मको काम भइसकेको थियो,’ उनले भने, ‘गत वैशाखमा महामारी फेरि बढ्यो । लेखापरीक्षणको काम पनि रोकियो ।’प्राधिकरणको प्रमुखमा दुई देशका पदाधिकारीलाई आलोपालो नियुक्त गर्ने व्यवस्था रहेकोमा पहिलो तीन वर्ष नेपाल त्यसपछिको तीन वर्ष भारत र अहिले फेरि नेपालले जिम्मा पाएको छ । ऊर्जा मन्त्रालयको प्रशासन महाशाखा प्रमुख बाबुराम भण्डारी, वातावरण महाशाखा प्रमुख रामगोपाल खर्बुजा र कानुन महशाखाका सहसचिव पुष्कर सापकोटाले प्राधिकरणको कार्यकारी निर्देशकका रूपमा जिम्मेवारी पाएका छन् । त्यस्तै भारतका तर्फबाट केन्द्रीय जल आयोगले गिरीशकुमार अग्रवाललाई एडिसनल सीईओ तथा समीरकुमार शुक्ला, हरिहर सिंह सेंगर र सुयश कमल सिन्हालाई प्राधिकरणमा कार्यकारी निर्देशकका रूपमा जिम्मेवारी तोकिएको छ । दुवै देशका नवनियुक्त पदाधिकारी भेटघाट गर्ने तयारी भइरहेको ऊर्जा मन्त्रालयले जनाएको छ । असोज तेस्रो साता दुवै देशका पदाधिकारीलाई प्राधिकरणको कार्यालयमा भौतिक उपस्थितिमै बैठक बोलाउन लागिएको प्राधिकरणले जनाएको छ ।