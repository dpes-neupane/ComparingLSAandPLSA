कपिलवस्तु — बुटवल–५ सौभाग्यनगरका बृजेश गुप्ता बल्ल १८ वर्ष लागे । तर, सानै उमेरमा पढाइसँगै व्यवसाय पनि थालेका छन् । फूलखेतीमा लागेका उनी यो व्यवसायबाट राम्रो आम्दानी पनि गर्छन् ।‘सबैले गर्ने र परम्परागतभन्दा केही नयाँ काम गर्ने विचार आयो,’ उनले भने, ‘त्यसका लागि अध्ययन थाले ।’कम्प्युटर विज्ञानका विद्यार्थी उनले पुष्प व्यवसायबाट राम्रो आम्दानी हुने थाहा पाएपछि यतातर्फ लागे । पुर्ख्यौली घर कपिलवस्तुको वाणगंगा नगरपालिका कोपवा आसपास बनकसियामा १० कट्ठा जग्गा भाडामा लिए । कुन बीउ राम्रो हुन्छ ? भनेर अध्ययन थाले । सोधपुछ र गुगलमा खोजी गरे । थाइल्यान्ड ब्रान्डको कर्मा ५५५ जातको सयपत्री फूल लगाउने निर्णय गरे । थाइल्यान्डबाट बीउ आयात गरी गत साउन पहिलो साता बीउ लगाए । १८/२० दिनमा बेर्ना तयार भएपछि रोपे । ‘तिहार लक्षित उत्पादन गर्ने सोच बनाएको थिएँ,’ उनले भने, ‘पहिलो पटकमै सफल भएँ ।’ गजबको व्यापार भयो । एक लाख लगानी गरेर सय दिनमा झन्डै ५ लाख आम्दानी भएको उनी बताउँछन् । तिहारअघि साता १० दिनदेखि उनलाई भ्याइनभ्याई थियो ।६/७ जना मजदुर राखेर उनी बिहान फूल टिप्ने र माला बनाएर बुटवल बजार पुर्‍याउँथे । त्यहाँ पुग्न नपाउँदै सकिन्थ्यो । थोरै व्यापारिक रणनीति अपनाएर माला ढिलो बजार लगे । बुटवलमा भारतको बनारसबाट फूलको माला आयात गरिन्छ । ‘व्यापारीले दसैंका लागि एकै चोटि माला ल्याउँछन्,’ उनले भने, ‘त्यो सकिएपछि फेरि लिन जान गाह्रो हुन्छ ।’ त्यो बेला हुने अभावको फाइदा उठाउने नीति बनाए । त्यसैअनुसार काम गर्दा सफल भए । बुटवलको एचिभर्स कजेलमा प्लस टु पढिरहेका बृजेश आफ्नो व्यवसायमा बुबाको सहयोगका कारण पनि राम्रो भएको बताए । उनले गत वर्ष भारतबाट फूल ल्याएर व्यवसाय थालेका थिए । ‘भन्सारमा प्रहरीबाट निकै दुःख पाएपछि आफ्नै मुलुकमा फूल लगाउँछु भनेर अठोट गरें । गत वर्षको तिहारमा ५० हजारको फूल ल्याएर एक लाख रुपैयाँ आम्दानी गरेको थिएँ,’ उनले भने । कर्मा ५५५ जातको फूल गाढा सुन्ताला रंगको देखिने हुँदा बगैंचा नै मनमोहक बनेको छ । १० कट्ठामा १० हजार बिरुवा रोपेका छन् । मनमोहक र सौम्य देखिने हुँदा स्थानीय रमाएका छन् । गरे हुँदो रहेछ भनेर उत्साह थप्ने गरेको उनका बाबु सतीशले बताए । बगैंचामा फोटो खिच्न र सेल्फी लिन उत्तिकै आउने गरेका छन् । गोलो, मध्यम आकार र छिटो नकुहिने हुँदा कर्मा जातको फूलको माग बढी छ ।त्यस्तै बढी उत्पादन, झरी र रोग किराले पनि नसड्ने हुँदा राम्रो मानिन्छ । ‘थोरै फूल फुल्न बाँकी छ,’ बृजेशले भने, ‘अब मंसिरको लगन छोप्छु ।’ उनी अर्को वर्ष मखमलीको खेती गर्ने सोचमा छन् । ‘यसको मूल्य र बजार दुवै राम्रो छ । लामो समय टिक्छ,’ उनले भने । 