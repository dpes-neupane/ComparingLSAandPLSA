काठमाडौँ — विगतका वर्षमा धेरै फलेको भन्दै चाइनिज धान लगाउनेहरूको यो वर्ष भने उत्पादन शून्य भएको छ । एक रोपनी जग्गामा ८/१० मुरीसम्म चाइनिज हाइब्रिड धान उत्पादन भएकोमा यो वर्ष धानका बाला नै नलाग्दा किसान ठगिएका छन् । गत साता देशभर बाढी–पहिरोले धान बाली नष्ट भएको समाचारले दुःखी बनाएको अवस्थामा भक्तपुरका किसानले लगाएको धानका बालामा दाना नलाग्दा खाद्यान्नको अभाव हुने भएको हो । भक्तपुरका किसानले लगाएको धानमा भुस मात्र रहेपछि काठमाडौंको बजारमा धेरै रुचाइएको स्थानीय चामलको अभाव हुने भएको छ ।भक्तपुरको चाँगुनारायण, सूर्यविनायक, नगरपालिकामा अधिकांस किसानले डी वाई २८ धान लगाएको पाइएको छ । चाइनिज धान डी वाई २८ अघिल्लो वर्ष राम्रो फलेको देखेर यो वर्ष पनि डी वाई २८ लगाएका किसान बढी मर्कामा परेका छन् । ७ रोपनी खेत पूरै परालमात्र भएको सुनाउँदै चाँगुनारायण नगरपालिका वडा नम्बर ६ नगरकोटका किसान विजय लामा र सावित्री श्रेष्ठले बढी फल्ने धान लगाउन पाए हात मुख जोड्न सजिलो हुन्छ भनेर ७ रोपनीमा लगाएको डी वाई २८ गेडा नै नलाग्दा अब के खाने भन्ने अवस्थामा आफू पुगेको बताए । चाइनिज धानको बीउमा स्थानीय रुपमा उत्पादन भएको धान अघिल्लो वर्षको डी वाई २८ मिसाएर व्यापारीहरुले बिक्री गरेको हुनसक्ने कृषक समूह महासंघ भक्तपुर जिल्ला अध्यक्ष टेकबहादुर लाखेले बताए । ‘एउटै गरामा रोपेको केही धान फलेका अधिकांसमा बालामा चामल नै नपसेको भुस मात्र फलेको देख्दा उताबाट ल्याएको धानको बीउमा यहाँ अघिल्लो वर्ष फलेको धानको बीउ मिसाएर बिक्री गरेको स्पष्ट देखिन्छ,’ उनले भने । यस्तै, नगरकोट क्षेत्रका ७० प्रतिशत किसानले यही धान लगाएकोमा कसैको पनि रोपनीमा एक मुरीभन्दा बढी धान नआउने किसानहरुले बताएका छन् । धानको बीउ किलोको ८५० भन्दा बढी पर्ने भएकाले विचौलियाले व्यापारीको मिलेमतोमा धानको बीउमा मिसावट गरेको किसानहरुले बताएका छन् ।किसानहरुले धान नफलेको विषयमा राज्य स्तरबाट नै अध्ययन गर्नुपर्ने माग राखेका छन् । धानको बाला नलागेको बोटको जरा सेतो र बाला लागेको धानको जरा र काण्ड रातो भएको उल्लेख गर्दै किसानहरूले बीउ आयात गर्ने कम्पनीहरुको लापरबाही गरेको हुन सक्ने बताएका छन् । केही वर्ष अगाडि पुरै भक्तपुरमा लगाएको डी वाई ६९ धानमा पनि यसरी नै भुस मात्र लागेको थियो ।