सुर्खेत — बराहताल गाउँपालिका–६ इखिनीमा २६ वर्षपछि खानेपानी सुविधा पुगेको छ । ९० घरधुरी रहेको दलितबस्तीमा बस्ती बसेपछि पहिलोपल्ट खानेपानी सुविधा पुगेको हो ।स्थानीयहरू यसअघि बाह्रै महिना भेरी नदीको दूषित पानी पिउन बाध्य थिए । २०५२ सालमा सामुदायिक जंगल फडानी गरी इखिनीमा बस्ती बसाइएको हो । अस्थिर राजनीतिको फाइदा उठाउँदै माओवादी द्वन्द्वकालमा सुर्खेतलगायत दैलेख, अछाम, जाजरकोट र प्युठानका बासिन्दाका लागि जंगल फडानी गरी बस्ती बसालेका थिए ।स्थानीय अमृता तिरुवाले खानेपानीका लागि वर्षौंदेखि सास्ती भोग्नुपरेको बताइन् । ‘भेरी नदीमा पानीको बहाब धेरै हुँदा कम्मरको पटुकीमा डोरीले बाँंधेर एक गाग्री भर्न बाध्य थियौं । बल्ल ढुक्क भयो ।’ उनले भनिन्, ‘वैशाख–जेठमा त पुरै धमिलो पानी ल्याउनुपर्ने बाध्यता थियो, घर ल्याएर कपडामा छाने वा उमाले मात्र पानी पिउन योग्य हुन्थ्यो ।’स्थानीय पुष्पा शाहीले खानेपानी योजना पुगेपछि बल्ल विकासको अनुभूति भएको बताइन् । ‘भेरी नदीले जीवजन्तुका शव बगाएर ल्याएको देखे पनि पानी भर्नुपर्ने बाध्यता थियो,’ उनले भनिन्, ‘घरघरमा धारा बनेपछि दैनिकी सहज बनेको छ ।’ उनले घरघरमा धारा बनेपछि बालबालिकाको पढाइ नियमित बनेको बताइन् । उनका अनुसार बिहान र साँझ गाउँका महिला र बालबालिकाको कामै पानी लिन जाने हुन्थ्यो । दूषित पानीकै कारण गत वर्षको वर्षायाममा गाउँका बालबालिकामा रगतमासी र जुकाको समस्या देखिएको थियो ।नजिकै कुनै मुहान नभएपछि भेरी नदी किनारमा ४५ फिट गहिरो कुवा निर्माण गरी बस्तीमा पानी पुर्‍याइएको हो । जसका लागि ६.५ किलोवाटको सोलार पावर जडान गरी रिजर्भायर ट्यांकी बनाएर ८६ घरधुरीलाई खानेपानी वितरण गरिएको वडाध्यक्ष खगेन्द्रदेव गिरीले बताए । उनका अनुसार योजना निर्माण गर्न गाउँपालिकाले ३२ लाख ६५ हजार रुपैयाँ छुट्याएको थियो भने सुन्दर नेपाल संस्थाले सोलार जडान गर्न १६ लाख रुपैयाँ खर्च गरेको छ । योजना २० वर्षका लागि योजना डिजाइन गरिएको उनले जानकारी दिए । ‘घरमा धारासँगै एक रोपनीका लागि करेसाबारीमा सिँचाइ गर्ने पानी दिइएको छ,’ उनले भने, ‘अब स्थानीयबासी तरकारी खेती गरेर आत्मनिर्भर बन्न सक्छन् ।’खानेपानी योजना हस्तातरण गर्न गएका कर्णाली प्रदेशका सामाजिक विकासमन्त्री यज्ञवहादुर विसीले जनताको आधारभूत सेवामध्ये खानेपानी एक भएको बताए । ‘खानेपानी पुगेपछि स्थानीयले वर्षौपछि वर्षौदेखिको सास्तीबाट मुक्ति पाएका छन्,’ उनले भने, ‘खानेपानी सुविधासँगै गाउँमा व्यवसायिक तरकारी खेतीको लहर चलेको छ ।’