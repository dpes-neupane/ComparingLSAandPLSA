काठमाडौँ — फलाम तथा स्टिल उद्योगले उत्पादनमा धमाधम मूल्य बढाउन थालेका छन् । स्टिल उद्योगले छडमा प्रतिकिलो ६ रुपैयाँसम्म मूल्य बढाएका छन् । जस्तापातालगायत सामग्रीमा प्रतिगोटा ६० रुपैयाँसम्म मूल्यवृद्धि भएको छ ।आर्थिक अध्यादेशलाई प्रतिस्थापन गर्न ल्याइएको विधेयकमार्फत सरकारले बिलेट र स्पन्ज आइरनको राजस्व दर हेरफेर गरेको थियो । नयाँ व्यवस्थाअनुसार बिलेटमा भन्सारदर यथावत् राखेर अन्तःशुल्क प्रतिमेट्रिक टन १ हजार ६ सय ५० बाट २ हजार ५ सय रुपैयाँ पुर्‍याइएको छ । तर कच्चा पदार्थमा भने भन्सार र अन्तःशुल्कमा पूर्ण छुट दिने व्यवस्था गरिएको छ । अन्तःशुल्क हेरफेर भएको विषयमा स्टिल उद्योगीहरू पक्ष र विपक्षमा विभाजित भएका छन् । भारतबाट बिलेट आयात गरेर डन्डी बनाउने उद्योगले यसको विरोध गरिरहेका छन् भने कच्चा पदार्थ ल्याएर नेपालभित्रै बिलेट उत्पादन गर्ने उद्योगले समर्थन गरेका छन् । स्पन्जबाट बिलेट बनाउने उद्योग आधा दर्जन मात्र र बिलेट आयात गर्ने उद्योग दुई दर्जन छन् । यसरी बिलेटमा एकैपटक प्रतिमेट्रिक टन आठ सय ५० रुपैयाँ अन्तःशुल्क बढाएर दुई दर्जन उद्योगलाई डुबाउन खोजिएको भन्दै विरोध भइरहेको हो । यसले लगानी डुब्ने र मजदुरको रोजगारी गुम्ने भन्दै उद्योगी विरोधमा छन् । सिधै कच्चा पदार्थ नेपाल ल्याएर बिलेट बनाउँदा डन्डीको मूल्य घट्ने दाबी थियो । सरकारको यो नीति कार्यान्वयनमा आउँदा पहिलो लाभग्राही उपभोक्ता हुने ठानिएकामा ठीक उल्टो फलाम तथा स्टिलजन्य वस्तुमा चर्को मूल्यवृद्धि भएको छ । बजेटले गरेको नयाँ व्यवस्थाले मुख्यतः रोलिङ मिल्स एसोसिएसन र नेपाल स्टिल बिलेट उत्पादक संघ आमनेसामने छन् । रोलिङ मिल्स एसोसिएसनका उपाध्यक्ष किरण साःखले केही उद्योगीले स्टिल तथा फलामका वस्तुको बजार कब्जा गरेको र एकाधिकार कायम गरेर मूल्य बढाएको आरोप लगाए । ‘बिलेटमा अन्तःशुल्क बढेपछि हाम्रा अधिकांश उद्योग बन्द छन्, यसैको लाभ उठाएर केही उद्योगीले मूल्य बढाएका छन्,’ उनले भने । पछिल्लो २० दिनदेखि २४ वटा स्टिल उद्योगले उत्पादन बन्द गरेको उनको भनाइ छ । ‘बिलेट आयात गर्ने कुनै उद्योग अहिले सञ्चालनमा छैनन्, ३० वटामध्ये २४ वटा उद्योगले पछिल्लो २० दिनदेखि उत्पादन नगर्दा त्यसको असर बजारमा देखिने नै भयो,’ उनले भने ।बिलेट उत्पादकहरूले मागअनुसार उत्पादन गर्न नसकेको, एकाधिकार कायम गरेको र आर्थिक ऐनमा भएको व्यवस्थाले फलाम र स्टिलको मूल्यवृद्धि सिर्जना गरेको रोलिङ मिल्स एसोसिएसनले बताइरहेको छ । त्यस्तै, नेपालका बिलेट उत्पादकले प्रयोग गरेको इन्डक्सन मेल्टिङ प्रविधिले फाइभ हन्ड्रेड डी (५०० डी) गुणस्तरका डन्डीका लागि बिलेट उत्पादन गर्न नसक्ने र यस्तो प्रविधि वातावरण प्रतिकूल रहेकाले चीन, भियतनाम, फिलिपिन्सलगायत मुलुकमा प्रतिबन्ध लगाएको एसोसिएसनको भनाइ छ । ग्रिल तथा स्टिल व्यवसायी महासंघका अध्यक्ष मोहन कटुवालले सरकारले अन्तःशुल्क बढाउने निर्णय गरेको भोलिपल्टै स्टिल उत्पादक कम्पनीले मूल्य बढाएको आरोप लगाए । ‘सरकारले अन्तःशुल्क बढाएको भोलिपल्टैबाट छड, फलामे पाइप, जस्तापातालगायत वस्तुमा मूल्य बढेर आयो । प्रतिकिलो ६ रुपैयाँसम्म मूल्य बढेको छ,’ कटुवालले भने, ‘जबकि उनीहरूले नयाँ अन्तःशुल्क दरअनुसारको कच्चा पदार्थ आयात गर्न र त्यसबाट वस्तु उत्पादन गरेर बजार पठाउन कम्तीमा एक महिना समय लाग्छ ।’तर, नेपाल स्टिल बिलेट उत्पादक संघले भने बुधबार अर्थ मन्त्रालयलाई पत्र पठाउँदै मूल्य नबढेको जिकिर गरेको छ । ‘बिलेट आयात गरी डन्डी उत्पादन गर्ने केही उद्योगले सरकारको राजस्व नीतिका कारण मूल्यवृद्धि भएको भन्नु सरासर झूटो हो,’ संघले मन्त्रालयलाई पठाएको पत्रमा भनिएको छ । पहिले डन्डीमा लाग्दै आएको अन्तःशुल्क प्रतिकिलो १ रुपैयाँ ६५ पैसाबाट शून्यमा झारिएको छ भने फलाम बिलेटमा पहिलेको तुलनामा प्रतिकिलो ८५ पैसा बढाएर २ रुपैयाँ ५० पैसा पुर्‍याइएको छ । जसका कारण मूल्य बढ्ने नभई घट्ने संघको दाबी छ ।अन्तर्राष्ट्रिय बजारमा कच्चा पदार्थको मूल्य बढ्दा पनि त्यसको असर नेपाली बजारमा देखिएको उद्योगीहरूको भनाइ छ । संघका अध्यक्ष विष्णुप्रसाद न्यौपानेले स्टिल बिलेट र स्पन्ज आइरनको मूल्य अन्तर्राष्ट्रिय बजारमा घटबढ भइरहने बताए । ‘बजेट वक्तव्यको दिन प्रतिमेट्रिक टन ५ सय ६५ अमेरिकी डलर रहेकामा अहिले ५ सय ८५ पुगेको छ,’ न्यौपानेले भने, ‘नेपाली मुद्रा पहिलेको भन्दा कमजोर भएर डलरको मूल्य बढेको छ । यी दुई कारणले प्रतिकिलो ३ रुपैयाँ ७० पैसा स्वतः बढ्न जान्छ ।’ एसोसिएसनका यी आरोपलाई संघले खण्डन गरेको छ । नेपालमै बिलेट उत्पादन हुँदा ७५ प्रतिशतसम्म मूल्य अभिवृद्धि (भ्यालु एड) हुने, विद्युत् खपत बढ्ने, रोजगारीका अवसर बढ्ने र नेपालले पनि उच्च गुणस्तरका बिलेट तथा डन्डी उत्पादन गर्न सक्ने संघको भनाइ छ । प्रतिस्थापन विधेयकमार्फत बिलेट र स्पन्जमा करको दरमा गरिएको परिवर्तनले दीर्घकालमा नेपालमा औद्योगिकरणका लागि सहयोग गरे पनि तत्कालका लागि यसको नराम्रो असर देखिने भएकाले निर्णय फिर्ता लिन निजी क्षेत्रका छाता संगठनहरूले सरकारलाई आग्रह गरेका छन् । भन्सार दर एवं अन्तःशुल्कमा गरिएको परिवर्तनले स्पन्ज र स्क्राप तथा बिलेटलाई कच्चा पदार्थका रूपमा प्रयोग गरी छड उत्पादन गर्ने उद्योगहरूका बीचमा उत्पादन लागत र मूल्यमा ठूलो अन्तर सिर्जना हुन सक्ने नेपाल उद्योग वाणिज्य महासंघ र नेपाल उद्योग परिसंघको भनाइ छ । उद्योगहरूबीच प्रतिस्पर्धा हुन नसक्दा बन्द हुने, रोजगारी गुम्ने र बैंकको ऋण तिर्न नसकिने उनीहरूको भनाइ छ । महासंघले यी वस्तुको भन्सार र अन्तःशुल्कसम्बन्धी पुरानै व्यवस्था कार्यान्वयन गर्न सरकारसँग माग गरेको छ भने परिसंघले नेपालभित्रै बिलेट उत्पादनको आधार तयार पार्न दुई वर्षसम्मका लागि समय दिनुपर्ने माग राखेको छ ।‘मूल्य अभिवृद्धिमा सहयोग पुग्छ’स्पन्ज आइरन र बिलेटको अन्तःशुल्कमा व्यवसायी आरोप–प्रत्यारोपमा लागिरहँदा अर्थ मन्त्रालयले भने फलाम तथा स्टिलका उत्पादनमा प्राथमिक (प्राइमरी) कच्चा पदार्थलाई छुट दिँदा त्यसले मूल्य अभिवृद्धि (भ्यालु एड) मा सहयोग गर्ने, रोजगारी बढाउने र आन्तरिक उत्पादनको प्रयोगबाट औद्योगिकरणलाई प्रवर्द्धन गर्ने उद्देश्यले यस्तो राजस्व नीति ल्याएको जनाएको छ ।‘सकभर कच्चा पदार्थको पनि प्राइमरी वस्तु यहाँ आओस् र त्यसले भ्यालु एडमा सहयोग गरोस् भनेर यो व्यवस्था ल्याइएको हो,’ मन्त्रालयका प्रवक्ता महेश आचार्यले भने, ‘उद्योगहरूलाई एक तहको फरवार्ड लिंकेज हामीले उपलब्ध गराइएको हो । बिलेट उत्पादन गर्ने उद्योगलाई कर सहुलियत दिइएको र यसमा अन्तिम वस्तु उत्पादन गर्ने उद्योगले सुविधा पाएनन् भन्नु फरक–फरक विषय हो ।’ मन्त्रालयले बिलेट उत्पादन गर्ने उद्योगलाई मात्र सहुलियत दिएकाले एउटै प्रकृतिका उद्योगलाई फरक व्यवहार नगरेको स्पष्ट पारेको छ ।बिलेट र स्पन्ज आइरनको अन्तःशुल्क बढाएको विषयमा स्टिल उत्पादक कम्पनीहरूले प्रधानमन्त्रीलाई ज्ञापनपत्र बुझाउने तयारी गरेका छन् । देशभरका स्टिल उत्पादक कम्पनीले बिहीबार प्रधानमन्त्री शेरबहादुर देउवालाई ज्ञापनपत्र बुझाउने तयारी रहेको रोलिङ मिल्स एसोसिएसनका उपाध्यक्ष साःखले बताए । त्यस्तै, उपभोक्ता अधिकारकर्मीहरूलाई पनि गुहारेर सरकारको यो नीतिबारे सबैलाई जानकारी गराइरहेको उनले बताए ।