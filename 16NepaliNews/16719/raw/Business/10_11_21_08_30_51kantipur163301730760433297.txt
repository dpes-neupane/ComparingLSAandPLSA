काठमाडौँ — नेपाल विद्युत् प्राधिकरणका पोल, अप्टिकल फाइबरलगायत संरचना प्रयोग गरेर भाडा नतिरेका टेलिफोन, इन्टरनेट तथा केबल टेलिभिजन सेवा प्रदायकहरूले संघर्ष समिति गठन गरेका छन् ।सेवा प्रदायक कम्पनीलाई पोल भाडाको बक्यौता तिर्न र नयाँ सम्झौता गर्न प्राधिकरणले दिएको समयसीमा शुक्रबार सकिँदै छ । तर बक्यौता भुक्तानीको साटो उनीहरूले प्राधिकरणबाट पाएको अन्तिम चेतावनीको अवज्ञा गर्दै त्यसैका विरुद्ध गतिविधि चलाउन संघर्ष समिति गठन गरेको जनाएका छन् ।काठमाडौंमा बिहीबार केबल टेलिभिजनहरूको राष्ट्रिय भेलाले सातबुँदे घोषणापत्र जारी गर्दै दिनेश सुवेदीको संयोजकत्वमा ९ सदस्यीय संघर्ष समिति गठन गरेको छ । बिहीबार नै सेवा प्रदायक कम्पनीका छाता संस्थाले ऊर्जा, जलस्रोत तथा सिँचाइमन्त्री पम्फा भुसाललाई ज्ञापनसमेत बुझाएका छन् । नेपाल इन्टरनेट सेवा प्रदायक संघ, नेपाल केबल टेलिभिजन व्यवसायी महासंघ, नेपाल डिजिटल टीभी प्रदायक संघ र नेपाल केबल टेलिभिजन महासंघले मन्त्री भुसाललाई संयुक्त ज्ञापन बुझाएका हुन् ।ज्ञापनमा प्राधिकरणले भाडा तोक्दा सेवा प्रदायकको लागत र प्रतिफलको अध्ययन नगरेको, बजार अवस्थालगायत विषयमा सरोकारवाला निकायसँग छलफल नै नगरी भाडा बढाएकोलगायत विषय उल्लेख छन् । अनुमतिबिनै विभिन्न माध्यमबाट प्रसारण भइरहेका कार्यक्रममा रोक लगाउन पनि उनीहरूको माग छ । ‘राष्ट्रिय प्रसारण ऐन २०४९ तथा राष्ट्रिय प्रसारण नियमावली २०५२ अनुसार प्रसारणको अनुमति नलिई कार्यक्रम प्रसारण गर्न नपाउने व्यवस्था छ । तर इन्टरनेटमा ओटीटी एप्लिकेसन, वेब ब्राउजिङ, आईपीटीभी, भीओडीलगायत माध्यमबाट अनुमति नलिई कार्यक्रम प्रसारण भएकाले त्यसलाई तत्काल बन्द गरिनपर्छ,’ मन्त्रीलाई बुझाइएको ज्ञापनमा भनिएको छ । विदेशी टेलिभिजन च्यानलमा क्लिनफिड लागू गर्न २४ घण्टे अल्टिमेटमसमेत उनीहरूले दिएका छन् ।डिजिटल केबल अपरेटर र स्थानीय केबल अपरेटरमा दोहोरो कर लागेको पनि सेवा प्रदायकहरूको भनाइ छ । ‘डिजिटल केबल अपरेटरले प्रसारण तथा वितरणमा मूल्य अभिवृद्धि कर तथा अरू शुल्कहरू तिर्ने गरेको तर सोही सामग्री स्थानीय ग्राहकलाई वितरण गर्दा स्थानीय केबल अपरेटरले फेरि कर तिर्दा दोहोरो पर्न जाने भएकाले यस्तो व्यवस्थालाई खारेज गरिनुपर्छ,’ ज्ञापनमा भनिएको छ ।यता विद्युत् प्राधिकरणले भने शुक्रबारसम्म बक्यौता नतिर्ने र भाडा सम्झौता नवीकरण नगर्ने कम्पनीको सेवा काट्ने चेतावनी दिएको छ । प्राधिकरणले यसअघि नै नयाँ तार तान्न रोक लगाइसकेको छ । शुक्रबारबाट भने उनीहरूका औजार उपकरण जफत गर्ने र तारसमेत काट्ने चेतावनी प्राधिकरणको छ ।