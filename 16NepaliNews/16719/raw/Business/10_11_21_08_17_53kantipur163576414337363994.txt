काठमाडौँ — अघिल्ला ६ कारोबार दिन लगातार बढेको नेप्से सोमबार दोहोरो अंकले घटेको छ । आइतबारको तुलनामा करिब १७ अंक घटेपछि समग्र नेप्से २ हजार ८ सय १९.८७ अंकमा ओर्लिएको छ । आइतबार नेप्से २ हजार ८ सय ३७.६२ विन्दुमा बन्द भएको थियो ।उक्त दिन कारोबारमा आएकामध्ये बैकिङ, होटल्स एन्ड टुरिजम र लगानीबाहेक सबै उपसमूहको परिसूचक घटेपछि समग्र नेप्सेमा दबाब परेको हो । सोमबार ८० हजार ३ सय ५१ कारोबारबाट २ सय २६ कम्पनीका १ करोड ३४ लाख ३ हजार ३ सय १२ कित्ता सेयर किनबेच भए । ती किनबेचमा ७ अर्ब ७७ करोड ७५ लाख रुपैयाँ बराबरको सेयर कारोबार भएको छ । अघिल्लो दिनको तुलनामा कारोबार रकम कम हो । आइतबार बजारमा ७ अर्ब ८२ करोड रुपैयाँ बराबरको सेयर किनबेच भएका थिए ।नेप्से परिसूचक घटेपछि समग्र सेयर बजारको आकार कुल बजार पुँजीकरण ३९ खर्ब ६५ अर्ब रुपैयाँ कायम भएको छ । आइतबार यस्तो पुँजीकरण ३९ खर्ब ९२ अर्ब रुपैयाँ थियो ।