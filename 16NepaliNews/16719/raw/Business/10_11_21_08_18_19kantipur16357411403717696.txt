बागलुङ — सदरमुकामदेखि ग्रामीण क्षेत्रमा जाने अधिकांस सडकमा रातो प्लेटका पिक अप चल्छन् । ती पिक अपले सामानसँगै यात्री पनि कोचाकोच बोक्ने गरेका छन् । तर प्रहरीले यसलाई रोक्न कुनै पहल गरेको छैन । रातो प्लेटका पिक अपको क्षमताभन्दा बढी यात्री र सामान बोक्दा दुर्घटनाको जोखिम बढेको छ । साथै दुर्घटना भइहाले पनि बिमा वा अन्य उपचार खर्च पाउने प्रावधान छैन । तर ग्रामीण क्षेत्रमा तीनै पिकअपले निरन्तर सेवा दिएका छन् । यात्री खचाखच भरेर यात्रा गरिरहे पनि ट्राफिक प्रहरीले उनीहरूलाई सोधपुछसमेत नगरेको जिप व्यवसायी बताउँछन् ।‘हामीले यात्री बिमा र सिट क्षमताका आधारमा यात्री बोकेर हिँड्छौं, तर अनुमति नै नभएका सवारीले यात्री लगिदिएपछि बदनाम हाम्रो भइरहेको छ,’ धौलागिरि कालिका जिप यातायातका सञ्चालक लक्ष्मण केसीले भने, ‘प्रहरी र प्रशासनले गैरकानुनी कामलाई आँखा चिम्लेको छ ।’ भाडादरमा समेत पिकअपको कारण यात्री ठगिएको उनले बताए । जिपको भाडा २ सय तोकेको स्थानमा घरमा लगिदिने निहुँ पारेर २ सय ५० देखि ३ सयसम्म लिने गरेको व्यवसायीले बताए । जिल्लामा झन्डै ३ सय बढी रातो प्लेटका पिकअप रहेको र दैनिक यात्रु ओसार्ने उनले बताए । ट्राफिक प्रहरी प्रमुख बद्रीप्रसाद तिमिल्सिनाले रातो प्लेटले यात्री बोक्ने काम गैरकानुनी भएको बताए । यात्रीबाटै भाडामा ठगिएको गुनासो आएपछि अनुसन्धान भइरहेको उनको भनाइ छ ।‘रातो प्लेटले यात्री बोक्न पाउँदैन, अझ भाडा पनि महँगो लिएको भन्ने आएपछि अनुसन्धान हुँदै छ, केहीलाई कारबाही प्रक्रियासमेत थालेका छौं,’ तिमिल्सिनाले भने, ‘जिप नगएको गन्तव्य र सेवा नपाएको स्थानमा भने पिकअपले क्षमताअनुसारको यात्री बोक्ने कुरालाई कडाइ गर्न सकिँदैन ।’ जिल्लाका सबै गाउँ र गन्तव्यमा जिप र सार्वजनिक यातायात नचलेपछि पिकअपले सेवा दिएको उनले बताए । कंपनीका रूपमा दर्तासमेत नभई प्राइभेट सवारीमा दर्ता भएकाले दुर्घटना हुँदा वा अन्य अप्ठ्यारो पर्दा पिकअपले सहायता नपाउने कानुनी व्यवस्था छ । बागलुङदेखि गलकोट, बुर्तिबाङ, कुश्मीसेरा र बरेङतर्फका निश्चित गन्तव्यमा मात्रै जिप चल्ने गरेका छन् । बुर्तिबाङ र कुश्मीसेरातर्फ बस पनि चल्छन् । तर वर्षातमा बाढीपहिरोले सडक अवरुद्ध भएकाले कुश्मीसेरातर्फ ३ महिनादेखि यातायात चलेका छैनन् । प्रहरीले सातामा ५ सय जरिवाना तिराएर रातो प्लेटमा कोचाकोच यात्री बोक्न छुट दिएको आरोपसमेत लाग्ने गरेको छ । ‘५ सय तिरेपछि साता दिन चेक गर्दैनन्,’ बागलुङ कुश्मीसेरा खण्डमा पिकअप चलाउने एक चालकले भने, ‘पैसा आउन छाडेपछि जिपले भन्दा पहिला पुलिसले विरोध गर्छन् ।’ ट्राफिक प्रमुख तिमिल्सिनाले भने प्रहरीबाट त्यस्तो भए उनीहरू पनि कारबाहीमा पर्ने दाबी गरे । बसमा पनि चर्को भाडासार्वजनिक बसले पनि यात्रीलाई मनोमानी भाडा लिएको उजुरी परेपछि प्रशासनले अनुसन्धान थालेको छ । बुर्तिबाङदेखि निसी जाने बसले मनलाग्दी भाडा असुल गरेको उजुरी परेको कार्कीले बताए । ‘कालोपत्र सडकको ४० किमिमा ५ सयसम्म भाडा लिएको गुनासो आएको छ,’ कार्कीले भने, ‘स्थलगत रूपमा अनुसन्धान गरेर यथार्थ विवरण ल्याउन काम थालिएको छ ।’ उक्त स्थानमा रुट परमिट नभएका सवारी, लाइसेन्स नभएकाले चलाउने गरेको जस्ता उजुरीसमेत आएकाले अध्ययन गर्नुपरेको उनले बताए ।ऐनले तोकेभन्दा बढी भाडा लिनेलाई कारबाही गर्न सकिने यातायात व्यवस्था कार्यालय बागलुङका प्रमुख पारसिंह थापाले बताए । ‘लाइसेन्स नभएकालाई चलाउन नदिने, कागजात जफत गर्ने र तोकिएको बैंकमा पुगेर राजस्व तिर्नुपर्ने प्रावधान आएको छ,’ थापाले भने, ‘सबै मिलेर यातायात क्षेत्रलाई मर्यादित बनाउन पहल थालेका हौं ।’ एकादुईको लापरबाहीले धेरै यात्रीको ज्यान जाने, सार्वजनिक यातायातमा बदनामी हुनेसमेत गरेको उनले बताए ।