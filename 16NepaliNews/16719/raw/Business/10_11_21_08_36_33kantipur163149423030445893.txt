काठमाडौँ — हरेक महिना कम्तीमा १० प्रतिशतका दरले पुँजीगत खर्च गरिने अर्थमन्त्री जनार्दन शर्माले बताएका छन् । हरेक सरकारलाई पुँजीगत खर्च गर्न नसकेको आरोप लागिरहेका बेला अर्थमन्त्रीबाट यस्तो अभिव्यक्ति आएको हो । अध्यादेशको बजेटलाई प्रतिस्थापन गर्न बनेको विधेयक सन्दर्भमा आइतबार अर्थ मन्त्रालयमा आयोजित पत्रकार सम्मेलनमा अर्थमन्त्री शर्माले भने, ‘आगामी महिनादेखि नै हरेक मन्त्रालयलाई मासिक १० प्रतिशत पुँजीगत खर्चको लक्ष्य दिन्छौं । त्यसको कार्यान्वयन सम्बन्धमा अर्थ मन्त्रालय र योजना आयोगमार्फत प्रभावकारी अनुगमन तथा सुपरिवेक्षण गर्छौं ।’ यो कार्यक्रमलाई प्रभावकारी बनाउनकै लागि विशेष संयन्त्र निर्माण गरिने उनले जानकारी दिए । कोभिडको असर क्रमशः कम हुँदै गएकाले आर्थिक गतिविधि थप चलायमान हुने अपेक्षासहित चालु आर्थिक वर्षमा ७ प्रतिशतको आर्थिक वृद्धि हुने लक्ष्य राखिएको पनि मन्त्री शर्माले बताए । ‘७ प्रतिशत आर्थिक वृद्धिको लक्ष्य सहजै प्राप्त हुन सक्छ । त्यसका लागि वातावरण पनि बन्दै गएको छ,’ उनले भने । आर्थिक क्रियाकलाप बढ्दै गएको, पुँजीगत खर्चमा वृद्धि गर्ने स्पष्ट कार्ययोजनाको तयार गरिएको तथा अन्य नीतिगत सुधार गरिएकाले अपेक्षित लक्ष्य पूरा हुने उनको भनाइ छ । ‘हामीले पूरा हुने लक्ष्य मात्रै निर्धारण गरेका छौं । केहीलाई तत्काल सरकारको यो घोषणा विश्वास नलाग्न पनि सक्छ । तर हामी यसलाई पूर्णता दिन्छौं ।’ पुँजीगत खर्च बढाउनकै लागि अर्थ मन्त्रालयले छुट्टै कार्यविधि निर्माण गरिरहेको र सोहीअनुसार काम गर्दा खर्च पनि बढ्ने अर्थ सचिव मधु मरासिनीले बताए । लक्ष्यअनुसार पुँजीगत खर्च हुन नसकिरहेका बेला यही प्रशासनतन्त्र र संरचनामा कसरी मासिक १० प्रतिशत पुँजीगत खर्च गर्न सकिन्छ त ? ‘पुँजीगत खर्च बढाउनकै लागि कार्यविधि निर्माण गरी खर्चको विधि र प्रक्रिया समेटेर बलियो संयन्त्र बनाएका छौं । आशा छ, अपेक्षित लक्ष्य प्राप्ति हुनेछ,’ मरासिनीले भने । नयाँ ढंगले काम गर्न थालेकाले सुरुको अवस्थामा केही अन्योल भए पनि बिस्तारै बानी पर्दै जाने उनको भनाइ छ । सार्वजनिक संस्थानहरूको पुनःसंरचना गरिने कार्यक्रम बजेटमा समेटिएको अर्थमन्त्री शर्माले बताए । ‘नाफामा चलिरहेका, जेनतेन सञ्चालनमा रहेका र चल्नै नसक्ने अवस्थामा रहेका गरी सार्वजनिक संस्थानलाई तीन वर्गमा छुट्याइएको छ,’ उनले भने, ‘यसका आधारमा संस्थानहरूमा संरचनात्मक परिवर्तन गर्छौं ।’ संस्थानहरूको संरचनात्मक परिवर्तनलाई सरकारले आफ्नो स्वामित्वमा रहेको सेयर बिक्री गर्न लागेको रूपमा नअर्थ्याउन पनि उनले आग्रह गरे । ‘संस्थानमा रहेको सरकारको स्वामित्वको सेयर बिक्री गर्ने होइन,’ मन्त्री शर्माले भने, ‘सेयर सरकारकै स्वामित्वमा रहने गरी संरचनात्मक परिवर्तन गरी सुधार गर्न खोजेका हौं । यसका लागि पनि संयन्त्र निर्माण गर्छौं ।’कार्यक्रममा प्रतिस्थापन विधेयकमार्फत ल्याएको बजेट वितरणमुखी नभएको अर्थमन्त्री शर्माले दाबी गरे । ‘बजेट वितरणमुखी होइन,’ उनले भने, ‘केही कार्यक्रममार्फत राज्यको दायित्व पूरा गर्न खोजेका हौं ।’ आम्दानी गर्न नसक्ने दीर्घरोगी र राजनीतिक आन्दोलनमा होमिएका योद्धालाई राज्यले हेर्नुपर्ने दायित्व रहेकाले ५ लाख घरपरिवारलाई नगद वितरण गर्न लागिएको उनले बताए । ‘सरकारले पहिलो पटक पाँच लाख गरिब परिवारलाई १० हजार रुपैयाँ दिने कार्यक्रममार्फत उनीहरूलाई सम्झिएको छ,’ मन्त्री शर्माले भने, ‘यो रकम कोरोना प्रभावित अति गरिब परिवारलाई दसैंतिहार जस्ता चाडबाडको मुखमा बाँड्ने सरकारको योजना छ ।’ घरपरिवार छनोटका लागि सरकारले मापदण्ड बनाउने तयारी गरेको पनि उनले बताए । ‘मापदण्ड त्यस्तो बन्नेछ, जहाँ लक्षित वर्गबाहेकले सुविधा पाउने छैनन्,’ उनले भने । प्रतिस्थापन बजेटमार्फत प्रतिफल नआउने आयोजनाको बजेट कटौती गरी सम्भाव्य आयोजनालाई प्राथमिकता दिइएको मन्त्री शर्माको दाबी छ । यही क्रममा अध्यादेशमार्फत ल्याइएको बजेटमा परेका करिब १४ सय सडक आयोजना स्थगन गरिएको उनले बताए । ‘तीमध्ये धेरैजसो मनपरी रूपमा राखिएका योजना थिए । तिनका न उद्देश्य थिए, न स्पष्ट खाका नै,’ उनले भने, ‘अब कहाँदेखि कहाँ पुग्ने, त्यसको उद्देश्य र उपादेयता के हुनेलगायत विषयसहित परिभाषित योजना मात्र अघि बढाउँछौं ।’ आगामी १/२ महिनाभित्र ती योजनाको परिभाषा तयार गर्न भौतिक योजना मन्त्रालयलाई निर्देशन दिइसकिएको उनले जानकारी दिए । बढ्दो व्यापार घाटा कम गर्नकै लागि सरकारले स्वदेशी उत्पादनलाई प्रोत्साहन गर्ने नीति लिएको उनको दाबी छ । ‘यही कारण आन्तरिक उत्पादनको सवालमा करका दर घटाएको छु,’ उनले भने, ‘सम्भावना भएर पनि स्वदेशमा कम उत्पादन भएकाले आयातमै भर पर्नुपर्ने सामग्रीमा करका दर बढाएको छु ।’ यसकारण तत्कालै ती सामग्रीको मूल्य बढ्ने देखिए पनि दीर्घकालमा मुलुककै हितमा हुने उनको भनाइ छ । मानव सूचकांकमा पछि रहेका कर्णाली र प्रदेश २ का नागरिकको आयआर्जन वृद्धिमा सघाउन विशेष कार्यक्रम ल्याइएको पनि मन्त्री शर्माले बताए । मुलुकभर शिक्षाको गुणस्तर सुधार्न ‘पढ्दै पढाउँदै’ कार्यक्रम अघि सारिएको पनि उनको भनाइ छ । कृषि उत्पादन बढाउन कृषि बिमा शुल्कमा अनुदान बढाएर ८० प्रतिशत पुर्‍याइएको उनले जानकारी दिए । पछिल्ला दुई वर्षयता सरकारले कृषि बिमा शुल्कमा ५० प्रतिशत मात्र अनुदान दिँदै आएको थियो । दुई वर्षअघि यस्तो अनुदान बिमा शुल्कको ७५ प्रतिशत थियो । अघिल्लो सरकारले अध्यादेशमार्फत ल्याएको बजेटमा करिब २ प्रतिशत मात्र परिवर्तन गरिएको र बाँकी सबै कार्यक्रमलाई निरन्तरता दिइएको उनले बताए ।