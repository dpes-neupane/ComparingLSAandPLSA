जनकपुर — छठमा पूजा सामग्रीसँगै फलफूलको पनि प्रयोग बढी हुन्छ । जनकपुरमा मात्र यस वर्ष छठका लागि १९ करोड रुपैयाँभन्दा बढीको फलफूल भित्रिएको व्यवसायीले बताएका छन् ।छठमा केराको अत्यधिक प्रयोग हुन्छ । केरा, नरिवल लगायत एक दर्जन प्रकारका फलफूलको आपूर्ति भने पूर्वी नेपालको भन्टाबारी, त्रिवेणी, इनरुवा र भारदहसँगै भारतको असाम, पटना, मोकामा, हान्जिपुर, पश्चिम बंगाल, ठाकुरगन्ज तथा बिरपुरलगायतका सहरबाट गरिन्छ ।फलफूल व्यावसायी संघ जनकपुरका अध्यक्ष विशेश्वर यादवका अनुसार छठका लागि भारतबाट हालसम्म ३५ ट्रकभन्दा बढी तथा पूर्वी नेपालका विभिन्न स्थानबाट १५ ट्रक गरी कुल ५० ट्रक केरा जनकपुर आयात गरिसकिएको छ । एक ट्रकमा सरदर २२ टन केरा हुन्छ । एक ट्रकको मूल्य २ लाख ५० हजारदेखि २ लाख ६० हजार रुपैयाँसम्म हुन्छ । यसरी जनकपुरमा मात्र साढे १२ करोड मूल्यको १ हजार १ सय टन केरा आयात गरिएको छ । करिब ३ करोड मूल्य बराबरको स्याउ, २ करोड मूल्य बराबरको अनार तथा १ करोड मूल्य बराबरको सुन्तला, मौसमी र नरिवल आयात गरिएको छ । ‘फलफूलको बिक्री राम्रै छ । अपुग भए उता (भारत) का व्यावसायीलाई स्टेन्डबाई राखेका छौं,’ अध्यक्ष यादवले भने । भारतीय फलफूल नेपालीभन्दा महँगो भए पनि बिक्रेतालाई भारतबाट आयात गर्नुपर्ने बाध्यता छ । नेपाली उत्पादनले बजारको माग थेग्न नसकेको उनीहरूको भनाइ छ । ‘भारतका केरा बगानमा १ लाखमा एक ट्रक केरा किन्छौं तर ट्रक भाडा, भारतीय र नेपालको भन्सार शुल्क जोड्दा यहाँ २ लाख ५० हजार खर्च भइसक्छ,’ यादवले भने । गत वर्षको तुलनामा केराको मूल्य लगभग दोब्बरले बढेको छ । कृषि बजार परिसरमा छठ पर्वलाई लक्षित गरी पटके केरा पसल सञ्चालन गरेका राजाबाबु साहका अनुसार गत वर्ष ३ सयदेखि ४ सयमा बिक्री भएको एक घारी केराको मूल्य यस वर्ष ५ सय छ । फलफूल व्यवसायी गुडु महतोले नेपाली केरा गुणस्तरीय भए पनि मागअनुसारको पूर्ति गर्न नसकेको कारण भारतबाट आयात गर्नुपरेको बताए । सोमबार नहायखाय गरी सुरु भएको छठ पर्वको दोस्रो दिन मंगलबार व्रतालु दिनभर उपवास बसेर राति गुलियो पुरी, खीर, नुन नहालेको तरकारी खान्छिन् । जसलाई ‘षडना’ भनिन्छ । षडनाको प्रसाद सपरिवार सँगै खाने चलन छ । षडनापछि निराहार व्रत बस्ने व्रतीहरू बुधबार अस्ताउँदो सूर्यलाई अर्घ दिनेछन् । बिहीबार बिहान उदाउँदो सूर्यलाई अर्घ प्रदान गरी यो पर्वको समापन गर्नेछन् । 