लमजुङ — दोर्दीस्थित छ्याङ्दी खोलामा चार मेगावाटको माथिल्लो छन्दीखोला साना जलविद्युत् आयोजना निर्माण भएको छ । आयोजनाबाट चार मेगावाट बिजुली उत्पादन हुँदै छ । साउनमै निर्माण भएको आयोजनाको बिजुली असोज १ बाट राष्ट्रिय प्रसारण लाइनमा जडान गर्ने तयारी छ । विद्युत् उत्पादनका लागि सबैखाले आन्तरिक परीक्षण सकिएको प्रवर्द्धक छ्याङ्दी हाइड्रोपावर लिमिटेडले जनाएको छ ।यसअघि छ्याङ्दी खोलाकै तल्लो क्षेत्रमा प्रवर्द्धक छ्याङ्दी हाइड्रोपावरले दुई मेगावाटको छन्दीखोला साना जलविद्युत् आयोजना सञ्चालनमा ल्याइसकेको छ ।नेपाल विद्युत् प्राधिकरणले साउन ५ मा व्यावसायिक विद्युत् उत्पादनको समय दिएको आयोजनाका प्रमुख कार्यकारी अधिकृत एलबी थापाले बताए । त्यसअघि नै आयोजना विद्युत् उत्पादनका लागि तयारी रहेको भनेर प्राधिकरणमा पत्र पठाइएको थियो । ७० मेगावाटको मध्यमर्स्याङ्दी जलविद्युत् केन्द्रको स्विचयार्डमा बिजुली जोड्नुपर्नेमा प्राधिकरणले मध्यमर्स्याङ्दीमा तार र ट्रान्सफर्मरको क्षमता बढाउन नसक्दा उदीपुरस्थित सबस्टेसनमा जोड्ने तयारी छ । यसका लागि विद्युत् नियमन आयोगको स्वीकृति चाहिने र केही दिनमै स्वीकृति प्राप्त हुने थापाले जानकारी दिए । उक्त स्वीकृतिका आधारमा प्राधिकरणले ‘लाइन कनेक्सन’ गर्छ ।उत्पादित विद्युत्लाई सञ्चालनमा रहेको छन्दीखोला साना जलविद्युत् आयोजनाको सबस्टेसनको स्विचयार्डमा जोडिनेछ । उक्त सबस्टेसनबाट प्रवर्द्धक आफैंले उदीपुरसम्म साढे १० किलोमिटरको ३३ केभीए सिंगल सर्किट यसअघि निर्माण गरिसकिएको छ । छन्दीखोलासम्मको साढे दुई किलोमिटर ३३ केभीएको सिंगल सर्किट पनि प्रवर्द्धक आफैंले निर्माण गरेको छ । छन्दीको स्विचयार्डमा जोड्ने ठाउँमा थप उपकरणसहित दुई छुट्टाछुट्टै आयोजनाको मिटरिङको व्यवस्था गरिने भएको छ ।२०७५ कात्तिकबाट निर्माण सुरु भएको आयोजना २०७७ साउनभित्रै सक्ने लक्ष्य थियो । कोरोना संक्रमण जोखिमका कारण लकडाउन हुँदा र बाढीपहिरोका कारण निर्माणस्थलसम्म जाने सडक बर्खायाममा बन्द हुँदा एक वर्ष अवधि लम्बिएको छ । यसले आयोजनाको लागत १ करोड १ लाख ५३ हजार ६ सय ३५ रुपैयाँ थपिएको छ । ७९ करोड ३३ लाख ४६ हजार ३ सय ६५ रुपैयाँ लागत अनुमान गरिएकोमा हालसम्म ८० करोड ३५ लाख खर्च भइसकेको आयोजनाले जनाएको छ ।‘कोरोनाले अवधि लम्ब्यायो । निर्माण अवधि लम्बिँदा ब्याज बढ्यो । लगानी पनि वृद्धि भयो,’ थापाले भने । प्राधिकरणले विद्युत् खरिद सम्झौता (पीपीए) अनुसार व्यावसायिक विद्युत् उत्पादन मिति २०७८ साउन ५ लाई तोकेको थियो । निर्धारित समयअगावै विद्युत् उत्पादन गर्ने कम्पनीको योजना रहेकोमा कोरोना र बाढीपहिरोका कारण नसकिए पनि तोकिएको आरसीओडी म्याच गर्ने गरी काम गर्न सफल भएको उनले बताए ।दोर्दी–८ बन्सार र ७ फलेनीबीच भएर बग्ने छ्याङ्दीखोलाको पानीलाई बन्सारको तिजुकुनामा बाँध बाँधेर छ्याङ्दी र घट्टेखोलाको बीचमा निर्माण हुने विद्युत् गृहमा खसालिएको छ । ७ सय ४५ मिटर ग्रसहेड रहेको यस आयोजनामा बाँध क्षेत्र डिसेन्डरदेखि सर्ज ट्यांकसम्म २ हजार ८ सय ७४ मिटर हेडरेस र त्यसपछि पावरहाउसम्म १ हजार ३ सय ५६ मिटर पेनस्टक पाइप जोडिएको छ । आयोजनामा दुई वटा फोर्ज पेल्टन टर्बाइन र दुई वटा जेनेरेटर छन् । इन्साइट इन्जिनियरिङ कन्सल्टले डिजाइन गरेको उक्त आयोजनाको सिभिलतर्फ साकुरा–पावर जेभी, हाइड्रोमेकानिकलतर्फ क्रिमहाइडल र इलेक्ट्रो मेकानिकलतर्फ मेकामिडी इन्डियाले निर्माण गरेको छ ।लमजुङको दोर्दी–७ र ८ बीचको छ्याङ्दीखोला र घट्टेखोलाको बीचमा बनाइएको चार मेगावाटको माथिल्लो छन्दीखोला साना जलविद्युत् आयोजनाको विद्युत्‌गृह । तस्बिर : कान्तिपुर