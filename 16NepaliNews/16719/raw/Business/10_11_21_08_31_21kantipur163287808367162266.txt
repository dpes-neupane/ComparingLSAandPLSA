गोरखा — पर्यटकीय सिजनसँगै पर्वतारोहीहरूले मनास्लु हिमाल आरोहण थालेका छन् । मनास्लु हिमाल आरोहणका लागि १७ आरोहण दलबाट १७१ जनाले अनुमति लिएको चुमनुब्री पर्यटन विभागले जनाएको छ । यसमा १३३ पुरुष र ३८ महिला छन् ।शेर्पा गाइडको टोलीले हिमालको चुचुरोसम्म डोरी टाँगेर बाटो तयार गरेसँगै शनिबारबाट हिमाल आरोहण सुरु भएको हो । अहिले आरोही आधारशिविरबाट चुचुरोतर्फ उक्लने र फर्कने क्रम चलिरहेको सेभेन समिट ट्रेक्स प्रालिका पासाङ फुर्वा शेर्पाले बताए । ‘तीन दिनमा सेभेन समिटमार्फत २४ जनाले सफल आरोहण गरिसके,’ उनले भने । सेभेन समिट ट्रेकिङ एजेन्सीमार्फत ६० जना मनास्लु आरोहणका लागि पुगेका छन् । सोमबार कतारकी राजकुमारी सेखा आस्मा अल थानीले मनास्लुको सफल आरोहण गरेकी छन् । सोमबार बिहान साढे १० बजे सेखाले आरोहण गरेको इलाइट हिमाल एडभेन्चरले जनाएको छ । सामागाउँमा रहेको ८१६३ मिटर उचाइको मनास्लु ‘किलर माउन्टेन’ को रूपमा परिचित छ । यतिबेला आरोही, गाइड र सहयोगी गरी करिब ५ सय जना मनास्लुमा छन् । कोरोना महामारीबीच पाँच महिना सुनसान रहेको मनास्लु क्षेत्रमा हिमाल आरोहणका लागि आउने पर्यटकको संख्या भने उल्लेख्य छ । आरोहीहरू हेलिकप्टरबाट सीधै सामागाउँ आउने गरेका छन् । अक्टोबर, नोभेम्बर, सेप्टेम्बर, अप्रिल र मेलाई मनास्लु भ्रमणका लागि उपयुक्त मानिन्छ । १९५६ को जुलाई ९ मा जापानी नागरिक टोसी इमानोसीले पहिलोपल्ट मनास्लु आरोहण गरेपछि यो हिमाल विदेशी आरोहीको रोजाइमा परेको छ । विशेषगरी अक्टोबर सिजनमा मनास्लु आरोहण गर्नेको संख्या बढी हुने गरेको पर्यटन व्यवसायी बताउँछन् । यस सिजनमा मनास्लु आरोहण गर्ने विदेशीको संख्या अन्य समयको तुलनामा बढी रहेको पर्यटन विभागको तथ्यांक छ ।