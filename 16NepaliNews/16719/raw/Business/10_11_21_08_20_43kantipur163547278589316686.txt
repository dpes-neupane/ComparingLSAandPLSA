काठमाडौँ — वित्तीय प्रणालीमा तरलता अभाव बढ्दै गएपछि बैंक तथा वित्तीय संस्थाले फेरि नयाँ कर्जा रोकेका छन् । निरन्तर ऋणको माग बढेको तर उक्त अनुपातमा निक्षेप संकलन हुन नसक्दा कर्जा रोक्नुपर्ने अवस्था आएको बैंकरहरू बताउँछन् । कान्तिपुरलाई प्राप्त सूचनाअनुसार बिहीबारसम्म १७ वाणिज्य बैंकमा तरलता अभाव छ । बाँकी ९ वटामा बैंकमा तरलता पर्याप्त नभए पनि अप्ठ्यारो परिसकेको छैन ।तरलता अभाव रहेका करिब डेढ दर्जन बैंकमध्ये ८ वटाले नयाँ कर्जा प्रवाह पूर्णरूपमा रोकेका छन् । बाँकी बैंकले पनि प्राथमिकताका आधारमा स–सानो कर्जा मात्र प्रवाह गरिरहेका छन् । ‘धेरै बैंकले कर्जाका लागि आवेदन संकलन गर्ने तर दिइनहाल्ने गर्दै आएका छन्,’ स्रोतले भन्यो, ‘ती बैंकमा सीमित वर्ग र क्षेत्रका ग्राहकलाई मात्र कर्जा दिइएको छ । बाँकीलाई विभिन्न बहानामा पन्छाउने गरिन्छ ।’ यो २०७५ सालकै स्थिति हो । त्यतिबेला पनि तरलता अभाव हुँदा बैंकहरूले कर्जा रोकेका थिए । तरलता अभाव धेरै भएका बैंकले कर्जा प्रवाह रोकेको सुन्नमा आएको बैंकर्स संघका अध्यक्ष भुवन दाहालले बताए । ‘सबैले रोकेका छैनन् । केहीले हाललाई रोकेको सुन्नमा आएको छ,’ उनले भने, ‘कात्तिकमा थप सरकारी खर्च हुने र भुक्तानी सन्तुलन सकारात्मक हुने अपेक्षा गरेका छौं ।’ त्यसपछि ती बैंकहरूले पनि कर्जा प्रवाह सुरु गर्ने उनको अनुमान छ । पैसा नभएपछि थप कर्जा प्रवाह टाढाको विषय भएको अर्का एक वाणिज्य बैंकका प्रमुख कार्यकारी अधिकृतले बताए । ‘ग्राहकलाई पैसा नभएर कर्जा रोकेको भन्न भएन,’ ती अधिकारीले भने, ‘पैसा छैन, कर्जा निक्षेप अनुपात ९० प्रतिशतभन्दा माथि पुगिसकेको छ । यस्तो अवस्थामा कसरी कर्जा दिने ?’ अहिले बैंकहरूलाई व्यवसाय विस्तारभन्दा पनि निर्देशित सीडी अनुपात कायम गर्नै अप्ठ्यारो भएको उनको गुनासो छ ।खासगरी गत आर्थिक वर्षको अन्तिम दुई महिनादेखि वित्तीय प्रणालीमा निरन्तर तरलता अभाव छ । पैसा नभएपछि बैंक तथा वित्तीय संस्थाले अन्तरबैंक सापटी पाउन छाडेका छन् भने स्थायी तरलता सुविधा (एसएलएफ) मार्फत अल्पकालीन सापटी लिइरहेका छन् । बुधबारसम्म डेढ दर्जनभन्दा बढी वाणिज्य बैकको कर्जा निक्षेप अनुपात (सीडी रेसियो) ९० प्रतिशतभन्दा माथि छ । ‘केही बैंकको सीडी अनुपात ९५ प्रतिशतसम्म पुगेको छ,’ स्रोतले भन्यो, ‘ती बैंकलाई धेरै समस्या छ ।’ बिहीबारसम्म बैंक तथा वित्तीय संस्थाको सीडी अनुपात औसत ८९.२३ प्रतिशत छ । राष्ट्र बैंकको निर्देशनअनुसार बैंक तथा वित्तीय संस्थाले आउँदो असारसम्म सीडी अनुपात ९० प्रतिशतभित्रै कायम गरिसक्नुपर्छ । बुधबारसम्म वित्तीय प्रणालीमा करिब १७ अर्ब रुपैयाँ मात्र अधिक तरलता छ । उक्त अवधिमा एसएलएफमार्फत बैंकहरूले करिब ११ खर्ब रुपैयाँ अल्पकालीन सापटी लिएका छन् । एसएलएफ सरकारी ऋणपत्र धितो राखेर बैंकहरूले राष्ट्र बैंकबाट ५ प्रतिशत ब्याजदरमा लिन पाउने अल्पकालीन सापटी हो । यसको परिपक्व अवधि एक साताको हुन्छ । तर ऋणपत्रको अवधि रहेसम्म नवीकरण गरिरहन पाइन्छ । अहिले बैंकहरूले एसएलएफ नवीकरण गरिरहेका छन् । पछिल्ला महिनामा तरलता संकटले चरम रूप लिँदै छ । सरकारी खर्च अपेक्षित रूपमा बढ्न सकेको छैन भने रेमिट्यान्स घट्दो छ । यही कारण बैंकहरूलाई कर्जा दिन समस्या भएको जानकारहरू बताउँछन् । चालु आर्थिक वर्षको पहिलो ३ महिनामा बैंक तथा वित्तीय संस्थाले थप ३ खर्ब ३६ अर्ब रुपैयाँ कर्जा प्रवाह गरेका छन् । गत असारको तुलनामा बैंकहरूको कर्जा ३३ प्रतिशत बढेको छ । जबकि तीन महिनाको कर्जा प्रवाह दर चालु आर्थिक वर्षको लक्ष्यभन्दा करिब १४ प्रतिशत बढी हो । चालु आर्थिक वर्षमा राष्ट्र बैंकले १९ प्रतिशतले कर्जा प्रवाह विस्तार गर्ने लक्ष्य तय गरेका थियो ।तीन महिनामा बैंक तथा वित्तीय संस्थाले करिब ६० अर्ब रुपैयाँ मात्र निक्षेप संकलन गरेका छन् । निक्षेपका अन्य स्रोत सरकारी खर्च कम छ, रेमिट्यान्स बढ्न सकेको छैन, आयात बढिरहेकाले विदेशी मुद्रा सञ्चिति कम छ । यसकारण कर्जा प्रवाह र निक्षेप संकलन (स्रोत र दायित्व) बीच असन्तुलन बढेकाले समस्या भएको जानकारहरू बताउँछन् । बैंकले कर्जा प्रवाह रोकेको विषयमा राष्ट्र बैंक पनि जानकार छ । बैंकहरूले पहिलो तीन महिनामै धेरै कर्जा प्रवाह गरिसकेकाले अब कम गर्नुपर्ने राष्ट्र बैंकको धारणा छ । ‘यो आर्थिक वर्षको चार महिनापछिसम्म प्रवाह गर्नुपर्ने कर्जा बैंकहरूले तीन महिनामै गरिसके । त्यसलाई कम गर्नुपर्थ्यो । तरलता अभावले स्वतः कम गरिदियो,’ स्रोतले भन्यो, ‘यो अनुभवबाट बैंकले पाठ सिक्नुपर्छ । कर्जा दिन पाइयो भन्दैमा मनपरी प्रवाह गर्नुभएन । त्यसले समाज र अर्थतन्त्रलाई पुग्ने फाइदाबारे पनि विचार गर्नुपर्‍यो ।’बैंक तथा वित्तीय संस्थाको कर्जा प्रवाह धेरै कर्जा आयात केन्द्रित भएको राष्ट्र बैंकका प्रवक्ता देवकुमार ढकालले बताए । ‘अब बैंकहरूले कर्जा प्रवाहमा प्राथमिकीकरण गर्नुपर्छ,’ उनले भने, ‘अनुत्पादक क्षेत्रमा कर्जा कम गरेर उत्पादनमूलक क्षेत्रमा प्रवाह गर्नुपर्छ ।’ पहिलो तीन महिनामा भएको कर्जाअनुसार बाँकी महिनामा पनि लगानी भइरहे कर्जाको वार्षिक वृद्धिदर धान्न नसकिने अवस्थामा पुग्ने ढकालको भनाइ छ । ‘यही अवस्था हो भने अर्थतन्त्रले धान्न सक्दैन,’ उनले थपे, ‘यसले अर्थतन्त्रमा नकारात्मक असर पार्छ ।’निषेधाज्ञाका कारण गत आर्थिक वर्ष करिब ४ महिनासम्म बैंक तथा वित्तीय संस्थाले कर्जा प्रवाह रोकेका थिए । बाँकी ८ महिनामा करिब ८ खर्ब रुपैयाँ कर्जा विस्तार भएको छ । यो गत आर्थिक वर्ष कर्जा विस्तारको लक्ष्यभन्दा करिब १० प्रतिशत बढी हो । गत आर्थिक वर्षमा २० प्रतिशत कर्जा विस्तार गर्ने लक्ष्य रहेकामा बैंक तथा वित्तीय संस्थाले २९ प्रतिशत कर्जा विस्तार गरेका थिए । आर्थिक वृद्धिदर ऋणात्मक रहेको अवस्थामा पनि उच्च दरले कर्जा विस्तार भइरहेकाले त्यसलाई रोक्नुपर्ने विज्ञहरूको धारणा छ ।