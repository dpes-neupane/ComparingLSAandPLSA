यातायात व्यवसायीको माग अनुसार सरकारले भाडावृद्धि गरेपछि मनपरी रुपमा भाडा असुली भइरहेको पाइएको छ । सम्बन्धित निकायको अनुगमनको अभावका कारण व्यवसायीले उपत्यकासहित बागमती प्रदेशको अन्तरजिल्ला यातायातमा तोकिएको भन्दा झण्डै दोब्बरसम्म भाडा असुल गरेका हुन् । काठमाडौं उपत्यकामा न्यूनतम भाडा १८ रुपैयाँ तोकिएपनि सार्वजनिक सवारीसाधनका चालक÷सहचालकले खुद्रा पैसा नभएको बहानामा २० रुपैया नै असुलिरहेका छन् । कतिपय चालक तथा सहचालकले त न्यूनतम भाडा नै २० रुपैयाँ रहेको जिकिर गर्दै वादविवाद गर्ने गरेको यात्रुहरूको गुनासो छ ।सरकारले असार २९ गतेदेखि लागू हुनेगरी अन्तरप्रदेश राजमार्गमा चल्ने सार्वजनिक यातायात भाडा २८ प्रतिशतले वृद्धि गरेको थियो । छोटो दूरी र प्रदेशभित्रकै एक जिल्लाबाट अर्को जिल्लामा चल्ने यातायात भाडा भने बढाएको थिएन ।तर, देशभरका यातायात व्यवसायीले सार्वजनिक यातायातको भाडा एकसाथ बढाए । गाडीमा नक्कली सूची राखेर भाडा असुल्न थाले । झण्डै एक सातासम्म आफूखुशी भाडा असुलेपछि यात्रुहरूले व्यापक गुनासो गरे । ट्राफिक प्रहरीलाई दबाब बढ्यो । सवारीचालकमाथि कारबाही थाल्यो । यातायात व्यवस्था विभागले पनि एक अन्त्यन्त जरुरी सूचना जारी गर्दै भाडा अन्तरप्रदेश बाहेक अन्यत्र भाडा नबढेको जानकारी दियो ।कारबाही खेप्न बाध्य भएपनि यातायात व्यवसायीले आफूखुशी बढेको भाडादर हटाए र पुरानै भाडा लिन थाले । तर, प्रदेशभित्रै अन्तरजिल्ला र स्थानीय रुटहरूमा भने यातायात व्यवसायीले यात्रु ठगिरहे ।आफूखुशी भाडा बढाउन आन्दोलन, सरकार लाचारअन्तरप्रदेश भाडा बढेदेखि नै स्थानीय रुटमा पनि यात्रुबाट बढी भाडा असुल्न थालेका यातायात व्यवसायीहरूले आफूखुशी बढाएको भाडा सरकारले सदर गर्नुपर्ने भन्दै दवाव दिइरहेका थिए ।यही माग पूरा गराउन भन्दै यातायात व्यवसायीहरूले दसैँकै छेको अर्थात असोज १८ गते सवारीसाधन चलाएनन् । चक्रपथलगायत विभिन्न स्थानमा एकाबिहानै सवारीसाधन तेर्स्याएर उनीहरुले सडक कब्जामा लिए । चालक तथा सहचालकले चाबहिल चोकलगायत स्थानमा अवरोध हटाउन गएका प्रहरीलाई नै आक्रमणको प्रयास गरे ।तर, अत्यावश्यक सेवा ठप्प पारेका यातायात व्यवसायीलाई सरकारले कारबाही गरेन । बरु, बागमती प्रदेश सरकारले असोज २५ गते राजपत्रमार्फत काठमाडौं उपत्यकामा किलोमिटरका दरमा र लामो दूरीको हकमा २३ प्रतिशतले भाडा बढाउने निर्णय गर्यो । यो भाडादर यातायात व्यवसायीले नै आफूखुशी तोकेका थिए । प्रदेश सरकारले त्यसैलाई राजपत्रमार्फत वैधता दियो ।भाडा बढाएर पुगेन, खुलेआम ठगीलामो दुरी होस् या स्थानीय रुट, यतिखेर यातायात व्यवसायीले बढेको भाडा त लिएका छन् नै । यात्रुहरूलाई खुलेआम ठगिरहेका छन् । चालक र सहचालकको दुर्व्यवहार र ट्राफिक प्रहरीले गर्ने बेवास्ता झेल्नुभन्दा ठगिँदै यात्रा गर्नुपर्ने हालतमा छन् यात्रु । नुवाकोटको त्रिशुलीदेखि चोकदेसम्म सरकारले तोकेको भाडा ५२ रुपैयाँ हो । तर, यातायात व्यवसायीले १५० रुपैयाँसम्म बढी भाडा असुलिरहेका छन् । नुवाकोट गृहजिल्ला भएका पत्रकार रामकृष्ण अधिकारीले फेसबुकमा लेखेका छन्, ‘धेरै अगाडिदेखि सार्वजनिक सवारी साधनले असुल्दै आएको भाडादर हो – १५० रुपैयाँ । तर सरकारले २७ प्रतिशतसम्म भाडा बढाउँदा बल्ल अहिले त्यस क्षेत्रमा ५२ रुपैयाँ भाडादर पुगेको छ ।  ९८ रुपैयाँ बढी भाडादर कहिलेसम्म असुल्न दिइरहने ?’छोटो दूरीमा यात्रुमाथि यातायात व्यवसायीले गरिरहेको ठगी झनै कहालीलाग्दो छ । सार्वजनिक यातायात चढ्दा यात्रुहरू हरेकपटक ठगिने गरेका छन् ।बागमती प्रदेश सरकारले काठमाडौं उपत्यकाभित्र ५ किलोमिटरसम्मको दुरीमा १८ रुपैयाँ, १० किलोमिटरसम्मको दुरीमा २३ रुपैयाँ, १५ किलोमिटरसम्ममा २७ रुपैयाँ र २० किलोमिटसम्म दुरीमा ३० रुपैयाँ भाडादर तोकेको छ । २० किलोमिटरभन्दा बढी दूरीसम्म यात्रा गर्नेले अधिकतम ३५ रुपैयाँ भाडा तोकेको छ ।तर, यातायात व्यवसायीहरूले उनीहरूकै मागअनुसार निर्धारण गरिएको भाडादर न कार्यान्वयन गरेका छन्, न त यात्रुलाई ठग्ने क्रम रोकिएकै छ ।  अहिले उपत्यकाभित्र २० किलोमिटरभन्दा लामो दुरी यात्रा गर्ने यात्रुबाट ५० रुपैयाँसम्म असुलिरहेका छन् । साँखुको डाँछीबाट रत्नपार्क आएकी मन्दिरा दुलालले भाडा बढेको भन्दै सहचालकले ५० रुपैयाँ लिएको बताइन् ।न्यूनतम भाडा लाग्ने रुटमै हरेकपटक ठगीमाथि नै उल्लेख गरिसकियो– बागमती प्रदेश सरकारले काठमाडौं उपत्यकाभित्र ५ किलोमिटरसम्मको दुरीमा १८ रुपैयाँ, १० किलोमिटरसम्मको दुरीमा २३ रुपैयाँ, १५ किलोमिटरसम्ममा २७ रुपैयाँ र २० किलोमिटसम्म दुरीमा ३० रुपैयाँ भाडादर तोकेको छ । २० किलोमिटरभन्दा बढी दूरीसम्म यात्रा गर्नेले अधिकतम ३५ रुपैयाँ भाडा तोकेको छ ।५ किलोमिटरभन्दा कम दुरीमा यात्रा गर्ने यात्रुले सहचालकलाई २० रुपैयाँ दिँदा २ रुपैयाँ भाडा फिर्ता आउँदैन । त्यो भन्दा माथिको नोट दिए पनि २० रुपैयाँ नै कटाएर भाडा दिन्छन् । भाडादरबारे जानकार यात्रुले २ रुपैयाँ फिर्ता माग्दा सहचालकले कर्कश जवाफ फर्काउँछन्, ‘गाडी चढ्नासाथ २० रुपैयाँ भाडा लाग्छ भन्ने थाहा छैन ?’ थप दुव्र्यवहार सहनुभन्दा ठगिएरै यात्रा गर्न यात्रु बाध्य छन् । सार्वजनिक यातायातमा भइरहेको भाडा ठगीबारे कुरा गर्न खोज्दा नेपाल यातायात व्यवसायी राष्ट्रिय महासंघका महासचिव सरोज सिटौलाले फोन उठाएनन् ।सहचालक र चालकले २३ रुपैयाँको साटो २५, २७ रुपैयाँको साटो ३० र ३५ रुपैयाँको साटो ४० रुपैयाँ त असुलिरहेका छन् नै । दुरीको हिसाबसमेत आफूखुशी तोक्छन् । कुन विन्दुदेखि कुन बिन्दुसम्म न्यूनतम दुरी हो र यात्रा गर्दा कति रुपैयाँ लाग्ने हो भन्नेबारे यात्रुहरूलाई थाहा हुँदैन । नियमन गर्नुपर्ने सरकारले पनि छोटो रुटमा एक विन्दुदेखि अर्को विन्दुसम्मको भाडादर यात्रुले थाहा पाउनेगरी जानकारी गराएको छैन । लामो दुरीका हकमा भने स्थान तोकेरै भाडादर निर्धारण गरेको छ ।अर्थ मन्त्रालयले प्रकाशन गर्ने आर्थिक सर्वेक्षणमा उल्लेख भएअनुसार २०७७ फागुनसम्म नेपालमा सबै प्रकारका गरी ३९ लाख ८७ हजार २६७ वटा सवारीसाधन दर्ता भएको छ । यी मध्ये करिब ३ प्रतिशत अर्थात झण्डै एक लाख २० हजार सवारीसाधन सार्वजनिक यातायातका हुन् ।