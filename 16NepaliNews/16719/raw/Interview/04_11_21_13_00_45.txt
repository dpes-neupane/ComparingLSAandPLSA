तत्कालीन नेकपा एमाले र माओवादी केन्द्रबीच एकीकरण भएको आज दुई वर्ष पुगेको छ । पार्टी एकताको दुई वर्ष पूरा हुँदा पनि शीर्ष नेतामै अविश्वास व्याप्त छ । पार्टी एकताका तीन महिनाभित्र सबै काम टुङ्ग्याउने भनिए पनि अझै एकीकरण प्रक्रिया टुङ्गिएको छैन । यता पार्टी कमिटी प्रणाली नभई केही शीर्ष नेताको लाभहानिमा केन्द्रित हुँदा सङ्गठनात्मक संरचनाको औचित्यमा पार्टीभित्रैबाट प्रश्न उठ्दै आएको छ । पार्टी एकताका सूत्रधार मध्येका एक स्थायी कमिटी सदस्य जनार्दन शर्मा ‘प्रभाकर’को दृष्टिकोणमा कस्तो रह्यो एकताको दुई वर्ष ? प्रस्तुत छ, शर्मासँगको अन्तरवार्ताको सम्पादित अंश :पार्टी एकताको दुई वर्ष पूरा भएको छ । योबीचको समय पार्टीको गतिविधिलाई कसरी लिनुभएको छ ? –यो दुई वर्षको अवधि पार्टी एकतालाई सुदृढ गर्नुका साथै जनता र कार्यकर्तामा पैदा भएको उत्साहलाई शक्तिमा बदल्ने एउटा अवसर थियो । तर नेकपाले यो अवसर उपयोग गर्न सकेन भन्ने मलाई लागेको छ । औपचारिक रूपले स्थानीय रूपमै पार्टी कमिटीहरु त बने तर पार्टी एकताको उत्साहलाई ताकतका रूपमा प्रयोग गरेर दुईवटा पार्टी (नेकपा एमाले– माओवादी केन्द्र) लाई रूपान्तरण गर्ने कुरामा कमी रह्यो ।त्यो कमी हुनुको पछाडिका कारण के हो जस्तो लाग्छ ? –हामीले नयाँ पार्टी बनायौँ । नयाँ परिस्थितिमा आयौँ । नयाँ लक्ष्य राख्यौँ । तर हाम्रो सोच, कार्यशैली, प्रवृत्ति, गुटगत मानसिकता पुरानै रहे । नयाँ परिस्थिति, नयाँ संरचना र पुरानो सोच र प्रवृत्तिको चेतनाका बीचको अन्तरविरोध यसको मूल कारण हो ।दीर्घकालीन सोचभन्दा तत्कालीन सत्ता प्राप्तिका लागि पार्टी एकता भयो । हिजो फरक फरक रूपमा हिँडेका दुई दलबीच पार्टी एकता हुनुभन्दा पहिला जुन ढङ्गले विचार विमर्श हुनुपर्ने थियो त्यो नभएकाले यस्तो अवस्था सिर्जना भएको हो कि ? –पार्टी एकताको सन्दर्भमा दुईवटा अध्यक्षसित बहस गर्ने एउटा व्यक्ति म हुँ । नेपालमा संविधानले भनेअनुसार समाजवादउन्मुख अर्थतन्त्रको विकास गर्ने, राष्ट्र–राष्ट्रियतालाई बलियो बनाउने, संविधानलाई कार्यान्वयन गर्ने, समाजवादको बाटोमा अघि बढ्न उत्पादक शक्तिको विकास गर्दै समृद्ध नेपाल बनाउने र राजनीति स्थायित्व कायम गर्ने उद्देश्यमा आधारित भएर हामीले पार्टी एकता गरेका थियौँ । दुईवटा पार्टी एकता गर्दा वैचारिक आधार पनि चाहिने, विधिगत मूल्यहरु स्थापित गर्नुपर्ने भएकाले हामीले राजनीतिक प्रतिवेदन पनि तयार गरेका थियौँ ।जसमा जनवादी क्रान्ति सम्पन्न भइसकेको सन्दर्भमा अब समाजवादी क्रान्तिको चरण प्रवेश गरेका छौँ भन्ने कुरामा हामी सहमत भयौँ । र, लोकतान्त्रिक मूल्य मान्यताअनुसार प्रतिस्पर्धामार्फत कम्युनिस्ट पार्टीको श्रेष्ठता हासिल गर्नेभन्ने कुरा पनि हामीले एउटा विधिको रूपमा त्यहाँ स्पष्ट पारेका छौँ । हामीले सत्ता कब्जा गर्ने स्वार्थमा र उद्देश्यमा यो एकता थिएन । बिलकुल त्यो कुरा होइन । आम कार्यकर्ताले त्यो बुझेको पनि छैन र हामीले बुझेका पनि छैनौँ । तर यसो हेर्दै जाँदा नेतृत्वको मूल टिमभित्रका कतिपयको बुझाइ त्यस्तो हो कि भन्ने प्रश्न उठेको छ । तर समग्र नेकपाको तर्फबाट भन्दा सत्ता कब्जाको उद्देश्य बिलकुल होइन । उद्देश्य –कम्युनिस्ट पार्टीलाई एकताबद्ध गर्ने हो र देशलाई समृद्ध बनाउँदै समाजवादतिर लैजाने नै हो । तपाइँले भनेजस्तो सुझबुझपूर्ण ढङ्गले पार्टी एकता भएको भए यस्तो समस्या नआउनुपर्ने होइन र ? –मैले अघि भने पार्टी नयाँ भयो । पुराना गुटहरु सारेर हामीले यहाँ ल्यायौँ । परिस्थिति नयाँ भयो । हामै चेतना पुरानै भयो । नयाँ ढङ्गले क्षमताको विकास गरेर मात्र हामीले जिम्मेवारी पूरा गर्न सक्छौं । चुनौतीहरु नयाँ खडा भए । तर त्यसलाई सामना गर्नका लागि हामीले नेतृत्वकाे क्षमता नयाँस्तरमा उठाउन पर्थ्यो । हामी पुरानै ठाउँमा रह्यौँ । वस्तुगत आवश्यकताको मागलाई पूरा गर्नेभन्दा पनि हामी पुरानै ठाउँमा रहनुको परिणाम अहिलेको मूल समस्या हो । तर उद्देश्य सत्ता कब्जाको होइन । सिद्धान्ततः एउटा सहमति गरेर राष्ट्रको आवश्यकता, आन्दोलनको आवश्यकतामा कम्युनिस्ट पार्टीको एकता भएको हो । त्यसो भए समस्या कहाँ आयो त ? –पार्टी एकता हुँदा हामीले एकताका केही आधार बनाएका थियौँ । केही सहमतिहरु थिए । ती सहमतिहरु पार्टी एकता पूर्व बनाएका थियौँ । ती सहमतिहरुलाई नेकपा गठन भइसकेपछि संस्थागत रूपले कमिटी प्रणालीमा ल्याएर निर्णय गर्नुपर्थ्यो ।त्यहाँ ल्याउँदा ती निर्णयको निरन्तरता पनि हुन्थ्यो, परिमार्जन पनि हुन सक्थ्यो । त्यसो गरिएन । दुईवटा नेता (केपी शर्मा ओली– पुष्पकमल दाहाल ‘प्रचण्ड’)ले कानेखुसीको आधारमा ती निर्णयहरुलाई के गर्नुभयो ? हामीलाई थाहा नै भएन । त्यसले केही समस्या र अन्तरविरोध पैदा गर्‍यो । पार्टीभित्र अन्तरविरोध पैदा हुनु स्वाभाविक कुरा हो । नयाँ कुरा होइन । त्यसले नै पार्टीमा जीवन पैदा गर्छ । त्यसलाई सही ढङ्गले व्यवस्थापन  गर्दा पार्टी र नेतृत्वकाे क्षमता वृद्धि हुन्छ   । सही ढङ्गले व्यवस्थापन गर्न सकिएन, त्यो आवश्यकताको स्तरबाट  नेतृत्व दिन सकिन्न  समाधान दिन सकिएन भने सम्या थपिँदै जान्छ । अहिले पार्टीभित्र उठेका कुरा वा आन्तरसङ्घर्षलाई व्यवस्थापन गर्नेतिर सोच्दै सोचेनौँ र लाग्दै लागेनौँ ।तपाईंले पार्टी नेतृत्व विधि र विधानत: नचल्दा समस्या भएको कुरा उठाउनुभयो । नेतृत्व सच्चिन तपाईंहरुले दबाब दिइराख्नु भएको देखिन्छ । तर यसरी नेतृत्वलाई अप्ठ्यारो पार्ने काम भए पार्टी एकता नै भङ्ग हुन्छ भनेर जिम्मेवार नेताहरु नै भन्न थालेको अवस्था छ ।  यसलाई कसरी लिनुभएको छ ? –मैले नेतृत्व मात्र भनेको छैन । हामी  माने कार्यकर्ता भनेको हो । म नेतृत्वलाई मात्र दोष दिन चाहन्नँ । नेतृत्वका स्वाभाविक रूपमा मुख्य जिम्मेवारी हुन्छ– सफलताको पनि असफलताको पनि । तर त्यो भन्दै गर्दा हामी त्यसबाट पन्छिन पाउँदैनौँ । मेरो अर्को भनाइ हो– हामी कार्यकर्ताले सही र गतल छुट्याउने भन्दा पनि अन्धभक्त भएर गलतलाई पनि आदर्श मान्ने खालको जुन गल्ती हामीले गरिहेको छाैं हाम्रो त्यो गल्तीबाट क्षमताको विकास हुन र रुपान्तरणमा नेतृत्वले सही पहलकदमी लिन समस्या देखिएको छ ।   हाम्रा कारणले नेतृत्व मनोवृत्ति कस्तो हुँदै गयो भन्दा मैले गलत गर्दा पनि समर्थन हुन्छ । मैले त गल्ती गरेर पनि ठीकै गरेँ छु भन्ने भएको छ । जसले नेतृत्वलाई सही गर्ने आवश्यकता पनि भएन । त्यस कारणले हाम्रो पनि समस्या हो । अर्को तपाईंले भन्नु भएको पार्टी एकता समस्या आउने कुरा छ । यो लाखौँ पार्टी सदस्यको निर्णय, राजनीतिक प्रतिवेदन, नयाँ विधानलाई स्वीकार गरेर तलदेखि माथिसम्मका मूलभूत कमिटी निर्माण गरिसकेको सन्दर्भ र आजको देशको आवश्यकतालाई आम कार्यकर्ताले गहिरोसँग बुझेकाले पार्टी एकता तलमाथि हुन्छ भन्ने मलाई लाग्दैन । त्यो सम्भव पनि छैन । कोही फर्किएर अब पछाडि जान तयार छैन । पुरानै रूपमा जान सक्दैन, फर्केर जान खोज्दा पनि सक्दैन । त्यसकारण एकता केही हुँदैन तर एकतालाई व्यवस्थित गरेर लैजाने, एकताबाट प्राप्त भएको ताकतलाई राष्ट्रको रूपान्तरणमा प्रयोग गर्न सकिरहेका छैनौँ । पार्टी एकता यताउता हुने कसैले सोचिरहेको छ भने त्यो सङ्कीर्ण गुटगत मान्यता हुन सक्छ । आम पार्टी कार्यकर्ताको हुन सक्दैन । आम पार्टी कार्यकर्ता एकताकै पक्षमा छ र नेकपालाई सुदृढ तथा व्यवस्थित गर्ने पक्षमा रहेको छ । यो कार्यकर्तामा आधारिक पार्टी भएकाले नेतृत्वले चाहँदैमा सबै कुरा हुने होइन । एकता कायम राख्ने फैसला कार्यकर्ताको हातमा छ ।पछिल्लो समय पार्टीमा उन्पन्न अन्तरसङ्घर्ष जारी नै छ । तत्काल यसको उचित व्यवस्थापन गर्न सकिन भने भविष्यमा यसले पार्टी एकतामा कस्तो स्थिति सिर्जना हुने देख्नुभएको छ ?  –कुन व्यक्तिलाई के लाग्यो । कसरी अगाडि बढ्न खोजे । हरेक पात्र र प्रवृत्ति त्यो कुरा ठूलो होइन । ती उठेका प्रश्नको समाधानको हामीले बाटो दिइसक्यौँ ।  पार्टी कमिटीप्रणालीमा आउनुपर्छ, कमिटीले निर्णय गर्नुपर्छ । एकतालाई आधार बनाएर पार्टी कमिटीले गर्ने निर्णयमा सबै पस्नुपर्छ । पार्टी कमिटीमाथि दुईवटा अध्यक्ष र सचिवालय होइन । सबै कुरा पार्टी कमिटीभित्र आएर पार्टी कमिटीले संस्थागत समीक्षा गरेर निष्कर्ष निकाल्नुपर्छ । समाधान त्यो हो । समाधान हामीले दिनसक्यौँ । तर त्यो समाधानमा जानका लागि छलफल सुरु भएको छैन । कोरोना र नीति तथा कार्यक्रमका कारण केही ढिला भएको छ । व्यक्तिगत स्वार्थको गठजोडबाट कमिटी चल्न सक्दैनन् । कमिटी भनेका नीतिगत र विधिगत सैद्धान्तिक मूल्यमान्यतामा चल्नुपर्छ र जनताका आधारसँग गाँसिनुपर्छ । यसलाई कमिटीमार्फत समाधान गर्छौं । यसबाट थप समस्या हुन दिँदैनौँ ।पार्टी एकतापछि नेकपा सङ्क्रमणकै अवस्थामा छ । सङ्क्रमणकालको अवस्थामा यो ढङ्गको गतिविधि भइरहेको छ । यो गतिविधि स्वाभाविक कि अस्वाभाविक ? –यो गतिविधि दुईवटा ठूला पार्टीको एकताका सन्दर्भमा सामान्य होे । तर जुन अभूतपूर्व एकताबाट पैदा भएको ताकतले सही दिशा दिएर अगाडि जानुपर्ने आवश्यकताबाट हेर्दा अस्वाभाविक हो । किनभने– त्यो ताकतलाई समग्र जनता र पार्टीको रूपान्तरणको शक्तिमा बदल्ने कुरा नगरेको कारणले यो समस्या पैदा भएको हो । त्यसकारण एकातिरबाट हेर्दा सामान्य देखिन्छ । अर्कोतिरबाट हेर्यो भने विद्युतीय रेलको गतिमा पो पार्टी हुइँकिनुपर्थ्यो । तर अहिले एउटा टागा घोडाजस्तो खटखटमा चलिरहेको छ । त्यसैले यसको गति र गियर बदल्ने बेला भएको छ ।सङ्क्रमणको अवधिमा नेताहरु आफ्नो आगामी राजनीतिक भविष्य कसरी सुरक्षित गर्ने भन्नेमा बढी केन्द्रित यस्तो समस्या आएको देखिन्छ नि ? –मान्छे एउटा व्यक्ति हुनुको नाताले ऊ आफ्नो बारेमा सोच्छ । यो मान्छेको चरित्र हो । तर राष्ट्र र पार्टीको नेतृत्व गर्ने मान्छेले एउटा व्यक्त भएर गतिविधि गर्न पाइँदैन । समग्रतमा सोच्ने हैसियत राख्नुपर्छ । त्यो हैसियत राख्ने होइन भने त्यो नेतृत्व पनि हुनसक्दैन । त्यसकारण यहाँ बिग्रिएको कुरा भनेकै आफ्नो हितको कुरा, आफ्नो स्वार्थको कुराले प्राथमिकता पाइरहेकाे  छ । आन्दोलन जनताको ताकतमा भएको हो नि ? आन्दोलनको लक्ष्यबाट नेतृत्व विचलित हुने खतरा देखिएको छ । व्यक्तिगत स्वार्थ र कुण्ठाका कारणले हजारौँको बलिदानी र त्याग, करोडौँको सहभागितामा भएको आन्दोलनको लक्ष्यबाट नेतृत्व विचलित हुने खतरा छ । नेतृत्वले सबै चुनौतीको सामना गर्नसक्ने क्षमता राख्नुपर्छ ।वर्तमान नेतृत्वबाट त्यो सम्भव देख्नुभएको छ ? –सम्भव हुन्छ तर जनताकाबीचका हरेक सङ्घर्ष, वर्गका बीच भएका सङ्घर्षहरु, सहकार्य, अन्तरक्रिया र अनुसन्धान कार्यसँग हरेक सेकेन्ड नेतृत्व जोडिएको हुनुपर्छ । त्यहाँ जोडियो भने नेतृत्वको क्षमता वृद्धि हुन्छ, चेतना वृद्धि हुन्छ र नेतृत्व रूपान्तरण हुँदै जान्छ । जोडिएन भने हुँदैन । अहिलेको नेतृत्व जनतासँग नजोडिनु हो । किन जोडिएन भन्दा अहिले नेतृत्वको वरिपरि तीन थरिका मान्छे पुग्छन् । एकथरि भनेका सम्भ्रान्त वर्गहरु पुग्छन्, अर्को थरि भनेका दलाल, नोकरशाहीहरुको घेरा छ त्यहाँ, अर्को भनेका चाटुकारहरु छन् । जहाँ बिना श्रम, बिना योगदान आफ्नो स्वार्थ सिद्धि गर्ने, पद प्राप्ति गर्ने, पैसा प्राप्ति गर्ने उद्देश्य राखेका मान्छेहरु पुग्छन् । यी तीन थरि मान्छे नेतृत्वको वरिपरि २४ घण्टा भइरहने र आन्दोलनमा त्याग र बलिदान गरेका परिवारहरु टाढा हुने कारणले गर्दा त्यही घेराबन्दी गर्नेहरुको प्रभाव नेतृत्वमा पर्दै गएको अवस्था छ । त्यसले नै समस्या भइरहेको छ ।अब मैलै तपाइँलाई दुई वर्षअघितर खोजेँ । सत्ता साझेदार दल कसरी विपक्षी दलसँग चुनावी गठनबन्धदेखि पार्टी एकताको अवस्थासम्म पुग्यो ? पार्टी एकता परिस्थिति कसरी निर्माण भएको थियो ? –त्यतिबेलाको सरकार भनेको सीमित महिनाको सरकार थियो । म पनि त्यसमा थिएँ । पार्टीको आगामी रणनीति तयार गर्ने कुरामा कार्यकर्ताका हैसितले त्यो मलाई स्वतन्त्रता थियो । सरकारको मन्त्रीका हिसाबले होइन कि पार्टीको जिम्मेवार कार्यकर्ताको हैसियतले पार्टीको आगामी रणनीति तय गर्नुपर्थ्यो । नेपालमा बुहुसङ्ख्यक जनता कम्युनिस्ट समर्थक भएको अवस्थामा पनि सधैँ राजनीतिक अस्थिरताको चक्रव्यूहमा फस्यौँ । त्यो राजनीति अस्थिरता चक्रव्यूहबाट मुक्त नभई संविधान कार्यान्वयन हुने अवस्था नरहने चुनौती मैले देखेको थिएँ । यी चुनौतीको सामना गर्न सरकारको तालमेलले मात्र सम्भव हुने देखिनँ । रणनीतिक रूपमा समग्र राष्ट्रको रूपान्तरण गर्ने र जनताको आर्थिक जीवनमा परिवर्तन ल्याउनका लागि दीर्घकालीन रूपमा अगाडि जानुपर्ने आवश्यकता बोध भयो । एकतामा जानुपर्छ भनेर अध्यक्ष प्रचण्ड र केपी ओलीलाई पहिलो प्रस्तावक राख्ने मै हुँ । पछि लामो अन्तक्रिया, छलफल र बहसपछि पार्टी एकतामा पुगेका हौँ । मैले राखेको कुरा नेतृत्वलाई पनि महसुस भइरहेका थियो । अर्को विकल्प थिएन । पुराना पार्टीको अवस्थामै गएर यो अस्थिरताको समाधान दिन सकिँदैन थियो । नेतृत्वलाई त्यो महसुस भइरहेको कुरा मैले उजागर गरिदिएको हुँ । उजागर गरिदिएपछि त्यो एकतामा पुगेको हो ।त्यो माहोल कसरी निर्माण भएको थियो ? –तत्कालीन एमाले प्रतिपक्षी भए पनि ऊ हाम्रो मित्रवत पार्टी थियो । हामी निरन्तर छलफलमै थियो । हामी चुनावी गठनन्धदेखि पार्टी एकतासम्मको कुरा हुँदा लामो समयको अन्तरक्रिया र छलफल थियो । वैचारिक छलफलहरु पनि भएका थिए । कुन वैचारिक आधारमा एकताबद्ध हुन सक्छौँ भनेर पनि छलफल भएका छन् । विधिगत कुरा पनि छलफल भएका छन्, नेतृत्वको व्यवस्थापनको कुरा गरिएका छन् । मूल कुरा मुलुकको रूपान्तरणसँग सम्बन्धित थियो ।पार्टी एकताका मूल चुनौतीका रूपमा के कुरा खडा भएका थिए । त्यसलाई कसरी समाधानसम्म पुर्‍याउनुभएको थियो ? –धेरै चुनौती थिए । त्यतिबेला नेतृत्वबीचको सम्बन्ध त्यति सहज थिएन । मुख्य दुई नेताबीचको सम्बन्ध केही अघिको सरकार फेरबदलका कारणले गर्दा असहज खालको वातावरण थियो । पहिला उहाँहरुलाई सहजतापूर्वक छलफलमा ल्याउने चुनौती थियो । यस्तै हामी फरक फरक धारबाट आएका दुईवटा पार्टी थियौँ । हाम्रा आआफ्ना अनुभव थिए । त्यो स्वत्व र अनुभवलाई एक ठाउँमा मेल गराउने कुरा अर्को चुनौती थियो । यस्तै नेताहरुले आ-आफ्ना पार्टीमा एकताको प्रस्तावलाई स्वीकार गर्ने वातावरण बनाउने कुरा अर्को चुनौती थियो । अर्को चुनौती यो एकता हुँदैछ भन्ने कुरा बाहिर लिक भयो, कुनै पनि शक्तिकेन्द्रले थाहा पायो भने बिथोलिने कुरा पक्कापक्की हुन्थ्यो । भन्न त कसको कसको भरमा पार्टी एकता भयो भनियो तर न भारत, न चीन र न अमेरिका, कसैलाई पनि एकता हुँदैछ भनेर थाहा थिएन । यसलाई आन्तरिक छलफल बनाएर राख्ने कुरा धेरै ठूलो चुनौती थियो । तपाईंले पार्टी एकतापूर्व नेतृत्वबीचको सम्बन्धको कुरा गर्नुभयो । पार्टी एकतापछि पनि नेतृत्वबीच खटपट देखिनुले अझै मन माझामाझ भइनसकेको बुझ्न सकिन्छ । नेतृत्वले अझै एकअर्कालाई पूर्ण विश्वास गरेको त देखिँदैन नि ? –अहिले पनि हाम्रो नेतृत्व आशङ्काको बीचमा घेरिएको छ । आपसी अविश्वासको खाडलमा छ । यो पूर्वपार्टीहरुको कुरा होइन समग्र नेतृत्वको कुरा गर्दैछु । सचिवालय बैठकमा हुने गतिविधिहरु आज एउटा खालको छलफल भोलि अर्को खालको छलफल भइरहेको छ । यी अविश्वास र आशङ्काकै परिणाम हो ।  अर्को कुरा नेतृत्वबीच वैचारिक छलफलमा केन्द्रित छैन । डे टु डेका अन्तरविरोधमा मात्र नेतृत्व रुमल्लिरहेको छ ।   तपाइँले वैचारिक छलफलको कुरा गर्नुभयो । यो विषयलाई लिएर यतिबेला नेतृत्वमा देखिएको उदासीनताले भोलि समस्या आउने खतरा कति छ ? –एकताको एउटा आधारका रूपमा राजनीति प्रतिवेदन पारित गरेका छौँ । त्यो राजनीति प्रतिवेदनमा कम्युनिस्ट आन्दोलनको इतिहासको समग्र मूल्याङ्कनसहित अब हामी कसरी अगाडि जाने, संविधान कसरी कार्यान्वयन गर्ने, समृद्धिको बाटोमा कसरी जाने भन्ने विषयमा हामीले त्यहाँ प्रस्ट ढङ्गले उल्लेख गरेका छौँ । यद्यपि त्यो आफैमा पूर्ण छैन । तर एउटा आधार छ । अहिले वैचारिक रूपले स्पष्ट हुनुपर्ने भनेको त्यो कुरालाई स्वीकार गर्दै विकसित गरेर अगाडि जाने कुरा हो । भोलि महाधिवेशनमा गयो भने नयाँ उचाइमा छलफल होला । तर अहिले बनाएको दस्ताबेज आत्मासाथ गर्दै जानु अहिलेको समाधान हो ।अब अन्त्यमा पार्टी एकताको दोस्रो वर्षको उपलक्ष्यमा नेता कार्यकर्तालाई के सन्देश दिन चाहनुहुन्छ ? –पार्टी एकताको एउटा अभियानमा लागेको अभियान कर्ताको हैसियतले आम कार्यकर्तालाई भन्न चाहन्छु– हामी गल्ती र सहीको पहिचान गरौँ । नेतृत्वसँग भएका गल्ती र क्षमताको सही सही मूल्याङ्कन गरौँ ।कमजोरी हटाउनका लागि प्रशंसा होइन आलोचना गरौँ, एकताको पक्षमा दृढतापूर्वक उभिऔँ । यो दुई वर्षमा भएको ढिलाइ छ, जो गति हामीलाई चित्त बुझिरहेको छैन त्यसमा गति पैदा गर्नका लागि कार्यकर्ताको ऊर्जा, ताकत र चेतना अवश्यक छ ।चुरो कुरो राष्ट्रको समृद्धिको एजेन्डा हाम्रो पार्टीको एजेन्डा हो र जनताले दिएको जिम्मेवारी पनि । हामीसँग दुई तिहाइ जनमत छ । त्यसको सही सदुपयोग गर्न हामीलाई रोक्ने कोही छैन । संविधान संशोधन गर्न सक्छौँ । नयाँ अभियान खडा गर्न सक्छौँ, हामी हाम्रा आम युवालाई सङ्गठित गरेर परिचालन गर्नसक्छौँ । राष्ट्रको हितमा काम गर्न हामीलाई छुट छ । तर जनताको चित्त दुखाउने र हाम्रो अहिलेको प्रणालीका विरुद्ध हाम्रो व्यवहार, आचरण र गराइले प्रभाव पार्ने काम गर्न कुनै छुट छैन । हामीले जनताले दिएको शक्तिलाई बुझिरहेका छैनौँ । यसलाई बुझौँ र अगाडि बढौँ भन्ने मेरो भनाइ छ ।