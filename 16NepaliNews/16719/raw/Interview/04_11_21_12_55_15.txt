नवनियुक्त उपप्रधानमन्त्री राजेन्द्र महतोले अब नेपाललाई बहुल राष्ट्रिय राज्यतर्फ लैजानका लागि राष्ट्रिय मुक्ति आन्दोलनको तयारी गर्ने बताएका छन् । जनता समाजवादी पार्टीले उठाउँदै आएको पहिचानको माग र मुद्दा पूरा गराउनका लागि सरकारमा सहभागी भएको महतोले रातोपाटीलाई बताए ।  नवनियुक्त उपप्रधानमन्त्री महतोले भने, ‘हाम्रासामु दुईवटा कार्यभार छन् । एजेन्डालाई सम्बोधन गर्ने एउटा कार्यभार छ भने भविष्यको कार्यभार भनेको यो देशलाई बहुल राष्ट्रिय राज्यका रुपमा लैजानलाई राष्ट्रिय मुक्ति आन्दोलनको तयारी गर्नु हो ।’जनता समाजवादी पार्टी (जसपा)को महन्थ ठाकुर र राजेन्द्र महतो पक्ष एमाले अध्यक्ष केपी शर्मा ओली नेतृत्वको कामचलाउ सरकारमा १० जनाको टोलीसहित सहभागी भएको छ । वरिष्ठ नेता राजेन्द्र महतोको नेतृत्वमा उप्रधानमन्त्रीसहित ८ मन्त्री र २ राज्यमन्त्री गरी १० जनाको टोली ओली सरकारमा सहभागी भएको हो ।जसपा नेतृत्व सत्ता समीकरणमा विभाजित हुँदा पार्टी पनि विभाजनको डिलमा पुगेको छ । पार्टी विभाजन हुने गरी कामचलाउ सरकारमा जसपा किन सहभागी भयो त ? त्यसको रहस्य के हो ? हामीले यस विषयमा  नवनियुक्त उपप्रधानमन्त्री राजेन्द्र महतोसँग संक्षिप्त कुराकानी गरेका छौं ।हिजो तपाई अब मन्त्री भइन्न भन्नुहुन्थ्यो, आज ओली सरकारमा सहभागी हुनुभयो । उपप्रधानमन्त्री पाएर जानुभएको हो ?( हाँसो) त्यस्तै भन्नुपर्छ । तर, हाम्रो प्राथमिकता माग र मुद्दा हो । माग मुद्दाकै लागि सरकारमा गएका छौं । माग सम्बोधन भयो केही माग मुद्दा सम्बोधन गराउन बाँकी रहेको छ । त्यही माग मुद्दाका लागि हामी सरकारमा गएका हौं । ६ महिना मधेसमा त्यत्रो घनघोर आन्दोलन भएको थियो । दर्जनौंले साहदत दिएका थिए । सयौं घाइते भएका थिए । तेस्रो मधेस आन्दोलनका माग र मुद्दाहरु काँधमा थिए र छन् । त्यो पूरा गर्नु हाम्रो दायित्व हो । त्यो दायित्व निर्वाह गर्न हामीले सरकारसँग निरन्तर रुपमा वार्ता गर्यौं । त्यसमध्ये केही सवालहरु पूरा भएका थिए । मुद्दा फिर्तादेखि लिएर संविधान संशोधनका लागि कार्यदल बनेको छ । नागरिकताको विषय समाधान भयो । अब थप विषय सरकारमा बसेर पूरा गर्दै जान्छौं ।संविधानतः कामचलाउ सरकारले मन्त्रिपरिषद पुनर्गठन गर्न मिल्दैन । प्रधानमन्त्री केपी शर्मा ओलीले संविधान विपरीत मन्त्रिपरिषद पुनर्गठन गर्दा समेत मन्त्री खान जानुपर्ने के परिस्थिति आयो ? मुख्यरुपमा जनता समाजवादी पार्टीका माग र मुद्दा केही सम्बोधन भएपछि सरकारमा सहभागी हुने परिस्थिति निर्माण हुन पुगेको हो । त्यसैले हामी सरकारमा गएका हौं । हामीले जे काम गरिरहेका छौं, हाम्रो मुख्य माग र मुद्दामै रहेर गरिरहेका छौं । हिजो हाम्रो माग मुद्दा सम्बोधन भएका थिएन । अहिले आएर केही सम्बोधन भएका छन् । केही अब हामी गर्दै जान्छौं । प्रयास भइरहेको छ ।यो देशमा  अधिकार र पहिचानको एजेन्डालाई अगाडि बढाउने जनता समाजवादी पार्टीको मुख्य लक्ष्य हो । यस्तै सुशासन र समृद्धिलाई अगाडि बढाउने हो । बहुल राष्ट्रिय राज्यका रुपमा नेपाललाई स्थापित गराउने हो । नेपाल एकल राष्ट्रिय राज्य होइन, बहुल राष्ट्रिय राज्य हो । पार्टीको मूल लक्ष्य यो रहेको छ ।हाम्रा सामु दुईवटा कार्यभार छन् । एजेण्डालाई सम्बोधन गर्ने एउटा कार्यभार छ भने भविष्यको कार्यभार भनेको यो देशलाई बहुल राष्ट्रिय राज्यका रुपमा लैजानलाई राष्ट्रिय मुक्ति आन्दोलनको तयारी गर्नु हो ।यो देश सम्पूर्ण नेपालीको बनोस् । सबै नेपालीले नेपालमा पहिचान, अधिकार, सम्मान र शासनमा प्रतिनिधित्व पाउन् । त्यहीअनुसारको शासन र संविधान बनोस् । यो लक्ष्यमा जनता समाजवादी पार्टी सरकारमा भए पनि नभए पनि अगाडि बढिरहन्छ । आफ्नो लक्ष्य र जनताको सेवाका लागि अहिले सरकारमा गएर हामी आफ्नो भूमिका निर्वाह गर्छौं ।संसद विघटनको निर्णय सर्वोच्च अदालतमा सुनुवाई प्रक्रियामा छ । यसको किनारा नलाग्दै सरकारमा जान किन हतारिनुभयो ?सरकारका जाने विषय लामो समयदेखि चल्दै आएको थियो । हामी सरकारसँग छलफलमै थियौं । अहिले सरकारमा जान उपयुक्त ठान्यौं । अनि प्रधानमन्त्रीजीले पनि यतिबेलै मन्त्रिपरिषद पुनर्गठन गर्नुभयो । यो कुनै हतार गरिएको विषय होइन ।पुस ५ मा प्रधानमन्त्रीले संसद विघटन गर्दा विरोधमा सडक संघर्षमा उत्रिनुभएको तपाईहरु दोस्रो पटक संसद विघटन गर्दा सरकारमा जानुभयो । जसपाको एउटा पक्षलाई असंवैधानिक र अलोकतान्त्रिक लागेको निर्णयमा समर्थन गर्ने ठाउँमा पुग्नुभयो । यसको रहस्य के हो ?संसद विघटन आफ्नो ठाउँमा छँदैछ । अदालतमा मुद्दा चलिरहेको छ । त्यसमा धेरै भनिराख्न जरुरी भएन । निर्वाचनमा जाने कुरा मुख्य हो । नयाँ जनादेशका लागि जनतामा जाने कुरामा कुनै पनि  राजनीतिक दल भाग्दैन । हामी पनि भाग्दैनौं । बाँकी विघटनको मुद्दा अदालतबाट टुंगो लाग्ला हेर्दै जाउँ ।भोलि संसद पुनस्र्थापना भइदियो भने तपाईंहरु म्यादी मन्त्री भन्ने खतरा छ । म्यादी मन्त्री बन्न किन तम्सिनुभयो भन्ने हाम्रो प्रश्न हो....–  लामो अवधिसम्म मन्त्री खानलाई, टिक्नलाई, सत्ताका लागि हामी सरकारमा सामेल भएको होइन नि । सत्ताका लागि नभई हामी आफ्नो माग मुद्दाका लागि सरकारमा गएका हौं । जबसम्म सरकार रहन्छ, हामी सरकारमा रहन्छौं । आफ्नो माग र मुद्दाका लागि प्रयासरत रहन्छौं । जति दिन सरकार चल्छ, चल्छ ।सदाका लागि कुनै पनि सरकार हुँदैन । सदाका लागि त कुन सरकार रहेको छ र ? कुन सरकारको आयु कहिलेसम्म हुन्छ, केही टुंगो हुन्छ ? जति दिन, जति समय, जति वर्ष सरकारमा रहन्छौं । हामी आफ्नो सवाल, माग र मुद्दाका लागि कार्यरत रहन्छौं । काम गर्छौं ।एकताको एक वर्ष नपुग्दै पार्टी विभाजन डिलमा पुर्याएर भए पनि सरकारमा जानुभयो हैन त ?पार्टी विभाजनको कुरा होइन । हामी आफ्नो माग मुद्दाका लागि अगाडि बढेका हौं । कसैले सरकार र सत्ताका लागि कसैले पार्टी विभाजन गर्न खोज्छ भने उसको काम हो । हामी त्यसबाट प्रेरित होइनौं । हामीले हाम्रो माग र मुद्दाका लागि काम गरेको हो । सरकारमा पनि हामी माग र मुद्दाकै लागि सामेल भएका हौं । यसमै केन्द्रित भएर काम गर्छौं । शासन सत्ताका लागि कहिले पनि प्रेरित भएनौं । अगाडि बढेनौं । सुरुदेखि नै हामीले यो कुरा भनेका हौं । बरु हाम्रा अर्का मित्रहरु विपक्षी समीकरण बनाएर सरकार बनाइहाल्ने काममा लाग्नुभएको छ । उहाँहरुसँग मधेसको कहाँ एजेण्डा छ ? कुन एजेण्डा छ ?एकीकृत हुँदै गरेको पार्टी र आन्दोलनलाई विगतमा पनि सत्ताका लागि विसर्जन गर्दै आउनुभएको थियो । योपटक पनि त्यो पुष्टि भयो हैन ?केही नेता यता–उता हुन्छन् । तर, पार्टी विभाजन हुँदैन । जनतमत र कार्यकर्ता एक ठाउँमा रहन्छ ।+