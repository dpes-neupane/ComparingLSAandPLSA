नेकपा एमालेभित्रको विवादको ‘साइड इफेक्ट’ कर्णाली प्रदेशसभामा परिरहेको छ ।  एमालेमा देखिएको आन्तरिक किचलोले प्रदेशसभाको बैठक बस्न सकिरहेको छैन । कर्णाली प्रदेश सरकारमा एमालेकै तीनजना सहभागी छन् भने प्रदेशसभामा एमालेका बाँकी सांसदहरु विपक्षी बेञ्चमा बस्दै आएका छन् । वैशाख ३ मा ‘फ्लोर क्रस’ गरी मुख्यमन्त्री महेन्द्रबहादुर शाहीलाई विश्वासको मत दिएपछि एमालले आफ्ना चार सांसदलाई कारवाही गरेको थियो ।सर्वोच्च अदालतले उनीहरुमाथिको कारवाही अवैधानिक भन्दै सांसदकै रुपमा काम गर्न र गराउन अन्तरिम आदेश जारी गरेपछि भने एमालेभित्रको विवादले नयाँ रुप लिएको छ । विवादको यही सेरोफेरोमा रहेर रातोपाटीले एमाले संसदीय दलका नेता यामलाल कँडेलसँग कुराकानी गरेको छ । प्रस्तुत छ, उनीसँग गरिएको कुराकानीको सम्पादित अंश : – एमालेकै चारजना (खनाल–माधव पक्षधर) सांसदमाथि तपाईहरुले गरेको कारवाही सर्वोच्च अदालतको अन्तरिम आदेशअनुसार बदर भएको छ, अब कर्णालीमा एमालेभित्रको विवाद समाधान हुन्छ ?उहाँहरु (चारजना)को पक्षमा अदालतले दिएको आदेश पालना भएको छ । आदेश पालना भनेको उहाँहरु एमालेकै सांसदका रुपमा रहने भन्ने पनि हो । त्यसैले पार्टीले उहाँहरुलाई सरकारबाट राजीनामा दिन भनेको छ । राजीनामा दिनु भनेर निर्देशन दिएको पनि अदालतको निर्णयलाई पालना गरेरै हो । तर, उहाँहरुले पार्टीसँग समन्वय गर्नुभएको छैन । अहिले हामीले सर्वोच्च अदालतको निर्णय पालना गरिरहेका छौँ । यसबीचमा सर्वोच्चको अन्तरिम आदेशविरुद्ध भ्याकेटमा गएको अवस्था छ । अदालतको निर्णय के हुन्छ, हेरौं । अदालतले यसबारे निर्णय गर्ने नै छ । त्यसअघि हामीले केही भन्न मिल्दैन ।तपाई उहाँहरुलाई सरकारबाट फिर्ता हुन निर्देशन दिएको भन्नुहुन्छ तर, उहाँहरु संसदीय दल नै वैधानिक नभएकाले त्यस्तो निर्णय किन पालना गर्ने भनिरहनु भएको छ, तपाई यसमा के भन्नुहुन्छ ?उहाँहरुले त्यसो भनेको मैले सुनेको छैन । पुनर्बहाली गर्दा सर्वोच्च अदालतबाट ल्याएको आदेशपत्रमै विपक्षी भनेर ‘संसदीय दलको नेता यामलाल कँडेल’लाई भनिएको छ । अनि तपाईले भनेजस्तो अवैधानिक भन्ने प्रश्न उठ्छ र ? कोहीले कहाँ भन्नुहुन्छ, के भन्नुहुन्न भन्ने तपसिलका कुरा हुन् ।यसबाट के बुझिन्छ भने उहाँहरु साँच्चै नै न्याय माग्नका निम्ति अदालत गएको होइन रहेछ । होइन भने त सांसद पद पुनर्बहाली भयो । न्याय पाउनुभएको छ नि । न्याय मागे मुताबिक न्याय पाइसकेपछि त दलमा आउनुप-यो नि ! फैसलामै दलको नाम, दलको नेताको नाम लेखिएको छ । संसदीय दल अवैधानिक भन्ने त उहाँहरुको बहानाबाजीमात्र हो ।यही अवस्था हो र दुवै पक्ष आ–आफ्ना अडानमा रहने हो भने प्रदेशमा एमालेको राजनीतिक लफडाले कसरी निकास पाउला र ? उहाँहरुले यसअघि मागेअनुसारकै व्यवहार अब गर्नुभयो भने त निकास पाइहाल्छ नि । मन्त्री नै बन्ने हो भने त्यही बाटो लागे भयो । मन्त्री बन्ने कि दल रोज्ने ? अर्को कुरा, सरकार बनाउनेले पनि एमालेको मान्छेलाई देखाएर दलीय व्यवस्था अनुसार सरकार बनाउनु प-यो ।एमालेको सांसद पदमा कायम रहने फैसला लिएर आएर पनि उहाँहरु मन्त्री बनिरहनुभएको छ । चार जनामध्ये प्रकाश ज्वाला एमाले बनिसक्नुभयो, बाँकी तीनजना एमाले बन्नुभएको छैन । न्यायालयले उहाँहरुलाई एमाले बनाएको छ तर मन्त्री पद उहाँहरुलाई प्यारो लागिरहेको छ । एमालेभित्रको गोप्य कुरा बाहिर ल्याउनुहुन्छ, मिडियामा भनिरहनुभएको छ । यो सबै उहाँहरुको बहानाबाजी हो ।एमालेभित्र व्यक्तिलाई एमाले मान्दै वक्तव्य निकाल्ने चलन त चलिरहेकै छ नि । माधव नेपाल पार्टीको वरिष्ठ नेता हो । तर, पार्टीको प्रतिनिधित्व गर्न सक्नुहुन्न । अन्य दलसँग मिलेर वरिष्ठ नेता भन्दै वक्तव्य निकाल्नु भएको छ । यो त दलीय व्यवस्थाको उपहास हो । जसको असर प्रदेशमा परिरहेको छ ।०७५ जेठ २ गतेको अवस्थामा पार्टी फर्किनुपर्छ भनेर उहाँहरुले भन्दै आउनुभएको छ, गत फागुन २३ पछि तपाईले गरेका संसदीय दलका निर्णय निर्देशन नमान्ने भनिरहनु भएको छ नि, यो माग गलत हो र ?त्यो पर्दै परेन नि । अहिले हामीले यो निर्णय मान्नुस् भनेर केही भनेकै छैनौं नि । ‘फ्लोर क्रस’ गरेकालाई पनि अदालतले पुनर्स्थापित गरिदियो । दुनियाँमा नहुने कुरा ग-यो । हामीले दुनियाँमै नहुने न्यायालय बनाएका छौँ, के गर्नु र ! हामीले नै बनाएको हो ।म यसबाट पन्छिन त चाहन्न । पार्टीका कुन कमिटी मान्ने, कुन नमान्ने फैसला गरिदिन्छ त के गर्ने ? त्यो नेपालका दलहरुले नै यस्तो बनाएका होलान्, मलाई भन्न कुनै गाह्रो छैन । ​तपाईहरुसँग कसले के कुरा गर्नुहुन्छ, त्यो मलाई थाहा हुने कुरा भएन तर मलाई कसैले त्यसो भन्नुभएको छैन । निकास भनेको कुराचाहिँ उहाँहरुले मन्त्री रोज्ने कि एमाले रोज्ने ? यत्ति हो ।अदालतले उहाँहरुको पक्षमा फैसला गरिसकेपछि उहाँहरुलाई तपाईले ‘अदालतको निर्णय मान्छौँ, दलमा आउनुप-यो’ भन्दै फकाइरहनु भएको छ रे नि, हो ? होइन क्या ! उहाँहरुलाई चिठी पठाइएको छ । चारजनामध्ये प्रकाश ज्वाला बैठकमा सहभागी भएर एमाले भइसक्नुभयो । बाँकी तीनजना बैठकमा आउनुभएको छैन । दलीय व्यवस्थामा दलले समर्थन नगर्दासम्म व्यक्ति सरकारमा सामेल हुन पाउँदैन । न्यायालयबाट एमाले भनेर त आउनुभयो तर अन्तरमनदेखि उहाँहरु एमाले हुनुभयो भन्ने आजसम्मको व्यवहार हेर्दा लागेन । अब, बन्नुभयो भने हामीले बाधा अड्चन गर्ने कुरा रहेन । बन्नुभएन भने ठिकै छ नि । निर्णय लिने स्वतन्त्रता उहाँहरुलाई नै छ ।​कर्णाली प्रदेशमा एमालेलाई सत्ता पक्ष भन्ने कि प्रतिपक्ष ? तपाई पनि यस्तो प्रश्न गर्ने ? संसदमा दलले गरेको निर्णय आधिकारिक हुन्छ कि एउटा व्यक्तिले गरेको ? दलले सामुहिक रुपमा गरेको निर्णयको आधारमा हुन्छ । यति त बुझिसक्नु भएको छ नि ! अघिनै भनेँ नि, एमालेका कतिपय व्यक्ति विशेषले गरेका कुराहरु देशै हँसाउनेखालको छ । विचरा ! माधव नेपालले त गरिरहनुभएको छ, उहाँको शिष्यहरुले गर्नु कुन ठुलो कुरा भयो र ?तपाई नै भन्नुस् त, संस्थाको निर्णय मान्नुहुन्छ कि व्यक्तिको ? व्यक्ति विशेषलाई मान्ने हो भने दल, संस्था, पार्टी केही चाहिएन नि ! व्यक्तिले आफ्नो अनुकुलताको धारणा त बनाउला । हाम्रो प्रदेशमा संस्थाले गरेको निर्णय, त्यहाँ रहेका दलहरुका आधारमा भन्ने हो भने एमाले सत्तामा छैन । एमालेका नाममा, एमालेसँग चिनिएका भएकाले पार्टी निर्णयविपरीत सरकारमा गएपछि उहाँहरुलाई कारबाही गरिएको हो । तर अदालतले पुनर्बहाली गरिदियो । त्यस आधारमा एमालेका तीन जना मानिएका मानिसहरु सत्तामा छन् भनेर त मैले पनि भन्छु । तर, एमाले सरकारमा छैन । उहाँहरु एमालेको हुनुहुन्छ तर, एमालेको प्रतिनिधित्व गर्ने हैसियत छैन ।यदि भ्याकेटबाट फैसला तपाईहरुको पक्षमा आयो भने प्रदेशमा कस्तो ‘एक्सन’ लिनुहुन्छ ?भ्याकेटले के निर्णय गर्छ, त्यसबाट सबै प्रमाणित भइहाल्छ नि । त्यो निर्णयले दल, व्यक्ति सबैलाई प्रभावित पार्छ ।त्यो अवस्थामा उहाँहरुले राजीनामा दिनुभएन भने ‘एक्सन’ लिनुहुन्छ ? हैन, त्यत्रो पार्टीको निर्णय नमानेर ‘फ्लोर क्रस’ गरेपछि ‘एक्सन’ लिँदा त नेपालका न्यायाधीशहरुले हालत बनाइरहेका छन् । आज हाउस (संसद) चलिरहेको छैन । हामीले माग राखिरहेका छौँ । उहाँहरु (तीनजना) एमाले रहँदासम्म सरकारमा सामेल हुनेगरी संसद चल्दैन ।यसको मतलव सरकारमा सामेल भएका तीनजना एमालेमा नफर्केसम्म संसद चल्दैन ?त्यो त त्यही हो नि । संसदभित्रको सुशासन कायम गर्ने दायित्व त सभामुखको पनि हो । त्यहाँ दलीय व्यवस्था अनुसार सिट म्यानेज हुन्छ । त्यसकारण उहाँहरु एमाले रहिरहँदासम्म सरकारमा रहने, राख्ने अधिकार छैन । तर, अहिले राजनीतिमा जे गरे पनि हुन्न्छ भन्ने देखा परिरहेको छ । कर्णालीको राजनीतिमा यो प्रवृत्ति देखिएको छ । त्यसकारण दलहरु कमजोर हुँदै गएका  छन् । दल कमजोर हुँदा व्यवस्था कमजोर हुँदै गएको छ । दलीय व्यवस्थामा त सबैजना आचरणमा बस्नुप-यो नि । अहिले कर्णालीमा माओवादी, काँग्रेस र एमालेको एउटा हिस्सा दलीय संरचनालाई कमजोर बनाउन लागिरहेकै छन् त ! निर्दलीय व्यवस्थाको अभ्यास त तलदेखि माथिसम्म भइरहेको छ नि । हामीले ल्याएको व्यवस्थालाई त्यसले कमजोर पार्छ ।यामलाल कँडेलको आफु मुख्यमन्त्री बन्ने स्वार्थले सुरुवातदेखि नै वा भनौं तत्कालीन नेकपादेखि नै प्रदेशमा अनेक लफडा गरिरहेको भन्ने आरोप तपाईमाथि लाग्दै आएको छ नि, यो कति सत्य हो ?ममाथि आरोप लागिरहेको छ । व्यक्ति अनुकुल गर्ने भए त त्यहीँ गएका मान्छेलाई त्यही व्यवस्था गरेर म मुख्यमन्त्री बन्ने बाटोमा लागेको भएनि हुन्थ्यो त, हैन र ?  किन लागिएन भनेपछि दलीय व्यवस्थामा पार्टीभित्र व्यक्तिका आ–आफ्ना सोच हुन्छन् । दलीय आचरणका आधारमा, सिद्धान्तका आधारमा लड्नुभयो भने व्यक्ति रिसाउन सक्छ ।नत्र मलाई ती चारजना मान्छेलाई खुसी पार्दा मुख्यमन्त्री हुन सक्छु भन्ने थाहा नभएको हो र ? तिम्रो पद कायम रहन्छ, एमालेमै बस भनेर मैले भनेको भए उनीहरु एमाले भनेर रमाएरै बस्थे नि । त्यसकारण म आफ्नो पद, प्रतिष्ठाको कुराभन्दा पनि नीति, सिद्धान्तको कुरा, निष्ठाको कुरा, मर्यादाको ख्याल गरौँ भनेर आफ्ना कुराहरु राखिरहेको छु । यो कुरा सबैलाई मन नपर्न सक्छ । कुनै एउटा व्यक्ति विशेषलाई मन्त्री बनाउनलाई सबै माननीयहरु आइरहेका हुन् र ? यस्तो कुराहरु मैले पनि सुनिरहेको छु, तर त्यसले मलाई खासै केही प्रभाव पार्दैन ।एमालेबाटै सरकारमा सामेल अम्मर थापाको विषयमा अहिले फौजदारीको अभियोगको कुरा आइरहेको छ । दुईपटक संविधानसभाको चुनाव लडेको र एकपटक संविधानसभाको चुनाव जितेको र प्रदेशसभामा पनि चुनाव जितिसकेको मान्छे, उतिबेला तपाईले नै उम्मेदवार सिफारिस गरेको तर अहिले तपाईलाई साथ नदिएका कारण अपराधी करार गरेर तपाईले अदालतमा रिट दायर गर्न लगाउनुभयो रे, कुरा के हो ?कुनै पनि व्यक्तिका बारेमा सबै कुरा एकैचोटी सार्वजनिक हुँदैनन् । कुनै कारणबस् आज अम्मर थापाजीको विरुद्ध सर्वोच्चमा रिट प-यो । विषय सार्वजनिक भएपछि व्यक्तिको, संस्थाको धारणा के राख्ने, एउटा दायित्व र कर्तव्यभित्र पर्छ । उहाँले भनेकोजस्तै मुद्दा खोज्दै हाल्नुपर्ने कुनै जरुरी छैन । त्यसमा मेरो कुनै संलग्नता छैन । तर, सर्वोच्च अदालतमै एउटा माननीय भएको मान्छेको नाममा रिट परिसकेपछि धारणा बनाउनुपर्छ, माननीयका आधारमा प्रदेशभामा विषय प्रवेश गरेको हो । यदि उहाँ मन्त्री वा सांसद नभएको भए प्रदेशसभामा त्यो विषय प्रवेश नै गर्दैनथ्यो नि । अदालतमा त धेरैका मुद्दा होलान्, सबैका विषय प्रदेशसभामा कहाँ प्रवेश गरेका छन र ? त्यसकारण सार्वजनिक पद धारण गरेको व्यक्तिको विषयमा कुरा उठेपछि सभामा छलफल हुन्छ नै । अन्यथा मान्ने कुरा भएन ।  अर्को कुरा, त्यस्ता व्यक्तिका बारेमा मुद्दा मामिला गर्नुपर्ने मेरो पेसा हुँदै होइन । तर, उहाँले भनिरहनुभएको छ– यो ग-यो, उ ग-यो भनेर, त्यो हुँदै होइन । मुद्दा हाल्ने भए उतिबेलै हालिन्थ्यो नि । तर, त्यतिबेला पार्टीभित्रकै व्यक्तिले संरक्षण गरेर उहाँले टिकट पाएको हो ।टिकट बाँड्ने बेलामै दैलेखमा कुरा नउठेको भन्ने होइन, उठेकै हो । तर, टिकट पाउनुभयो त । आज एउटा कालखण्डमा एउटा कोणमा गयो । सरकारी कागज कीर्ते गरेको कुरा विचाराधीन छ, अपराधका बारेमा हैन । अपराध त पुष्टि भइसकेको कुरा हो । त्यसकारण फौजदारी अभियोग लागेको व्यक्ति सार्वजनिक जिम्मेवारीमा बस्न पाइन्छ कि पाइँदैन भन्ने कुरामा छलफल चलेको कुरा अन्यथा होइन । तर, उहाँले मलाई जोडेर भन्दै हिँड्नुभएको छ, यतिमात्र होइन, अरु कुरा पनि भन्दै हिँड्नुभएको छ । त्योचाहिँ जनताले परीक्षण गर्ने कुरा हो ।  