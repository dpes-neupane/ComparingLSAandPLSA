शरतसिंह भण्डारी अध्यक्ष मण्डल सदस्य, राष्ट्रिय जनता पार्टी नेपालपञ्चायत र काँग्रेसको राजनीति हुँदै मधेस राजनीतिमा छिरेका शरतसिंह भण्डारीले पछिल्लो समय मधेसका मुद्दा मधेसी मूलका नेताभन्दा कडा रूपमा उठाएका छन् । रक्षामन्त्री भएको बेला नेपाली सेनामा मधेस युवाको सामूहिक प्रवेशको कुरा उठाएर चर्चामा आएका भण्डारी त्यही कारणले राजीनामा पनि दिनुपरेको थियो । मन्त्रीबाट मात्र होइन, विजयकुमार गच्छदार अध्यक्ष रहेको तत्कालीन मधेसी जनअधिकार फोरम लोकतान्त्रिक पार्टीबाट समेत राजीनामा दिएका थिए । त्यतिबेला मधेसमा उनको निकै वाहवाही भएको थियो । त्यसैकोे आधारमा उनले राष्ट्रिय मधेस समाजवादी पार्टी नै गठन गरेका थिए । त्यो पार्टीले पनि मधेसको मुद्दामा राम्रै काम गरेको थियो । अहिले राजपा नेपाल बनाउनेमध्येका एक भण्डारी प्रतिनिधिसभाका सदस्य पनि छन् । प्रस्तुत छ, वाम एकता र मधेसको राजनीतिक परस्थितिको बारेमा रातोपाटीका लागि एस.के. यादवले गरेको कुराकानीको मुख्य अंशःनेपालको राजनीतिमा एमाले र माओवादी केन्द्र मिल्ने भएको छ, यसलाई तपाईंल कसरी लिनुभएको छ ? –यो वास्तवमा भन्ने हो भने सुखद् घटना नै हो । जुन प्रकृया र पद्धतिबाट एकीकृत भयो, त्यसलाई सुखद् नै भन्नुपर्छ । तर, पहिलो गाँसमै ढुङ्गा जस्तो भएको छ । संविधान बन्न १० वर्ष लाग्यो तर टुङ्गिनलाई तीन दिनमै टुङ्ग्यायो । फास्ट ट्र्याकबाट संविधान बनायो । त्यो चुनौती अहिले पनि वर्तमान सरकार र सरकारलाई नेतृत्व गर्ने दलसँग छ । यद्यपि यो एकीकरणले के कुराको पुष्टि गरेको छ भने देशलाई सैद्धान्तिक रूपमा अगाडि बढाउन जिम्मेवार दलहरू अगाडि आएका छन् तर ती सिद्धान्त कति कार्यान्वयनमा आउँछन्, त्यो हेर्न बाँकी नै छ । जसरी लोकतान्त्रिक र साम्यवादी शक्तिहरू एकीकृत भएका छन्, त्यसले देशका लागि हितकर नै हुने विश्वास गर्न सकिन्छ । साम्यवादी दलहरूको संरचना हेर्ने हो भने त्यो बाहुलवादी चिन्तनको छैन । नश्लवादी चिन्तन त्यहाँ पाइन्छ । त्यो पनि चिन्ताको विषय छ । यद्यपि यो एकीकरणले मधेसमा पनि एकीकरणका लागि दबाब बन्न सक्छ । मधेसमा राजपा नेपाल र फोरम नेपालबीच पनि एकीकरण हुनुपर्छ भनी झक्झकाउँछ ।  यो एकीकरणलाई मैले निगेटिभ रूपमा लिएको छैन ।अहिले आएर एकीकरणलाई पोजेटिभ लिएको भन्नुभयो, तर प्रतिनिधि तथा प्रदेशसभाको चुनावमा तपाईंहरूले यी दुई दलबीच एकीकरण भयो भने देशमा साम्यवाद आउँछन् र निरङ्कुशता सुरुहुन्छ भन्दै मत माग्नुभएको थियो । आज सही हो भन्नुहुन्छ किन यस्तो ? –मैले सुरुमै प्रकृयाको कुरा गरेको हुँ । जुन प्रकृयाबाट एकीकरण भयो, त्यो सकारातमक हो तर अब उहाँहरूको क्रियाकलाप हेर्न नै बाँकी छ । मैले पार्टीको चरित्र, पार्टीको क्रियाकलापको बारेमा अहिले कुरा गरेको छैन । विभिन्न विचार बोकेका पार्टी एकीकृत भएपछि राजनीतिक प्रतिस्पर्धा बढेर जान्छ । त्यसले गर्दा नेतृत्वमा रहेका दलहरूले चुस्तदुरुस्त रूपमा राज्य सञ्चालन गर्न सक्छ । पहिलो र दोस्रो सविधानसभा चुनावमा एक सिटे दुई सिटे दलहरूले हालमुहाली जमाएका थिए तर जनताले त्यसलाई रुचाएका थिएनन् । तर यो अवस्था हुँदैन । पाँचवटा राष्ट्रिय दल चारदलमा झ्यो । अरू दलहरूमा एकीकरण भयो भने तीन दलमा झर्छ । बाँकी रहेका दलमा कडा प्रतिस्पर्धा हुन्छ । यसले देश निर्माणमा सजिलो गर्छ ।एकीकरणलाई सकारात्मक हो भन्नुहुन्छ भने यसको नाकारात्मक पक्ष के हो ? –म एकीकरणको प्रकृयामा पोजेटिभ भएको छु तर हिजो जुन कुराको आशङ्का थियो, त्यो कुरालाई अझै चिर्न सकेको छैन । बहुदलीय प्रतिस्पर्धी व्यवस्था र बहुलवाद समाजलाई स्वीकार गरेर समावेशी समानुपातिकको आधारमा शक्तिपृथकीकरणलाई कसरी लागू गर्छन् त्यो हेर्न बाँकी नै छ । जस्तो, जबजको कुरा एकातिर छ भने माओवादको कुरा अर्कोतिर छ । यी दुइटा कुरालाई पछि मिलाउँदै जाने भनेको छ, जब कि सिद्धान्त भन्ने कुरा सबैभन्दा पहिले स्पष्ट हुनुपर्छ । यो एकीकरण त भयो तर दिशाबोध स्पष्ट भएन । यसले कुराले हामीलाई आशङ्का उब्जाएको छ । राजनीतिक दिशाबोध, राजनीतिक सिद्धान्त स्पष्ट भएन भने यो पार्टी कहाँ जान्छ भनी कुरा क्लियर हुँदैन । यो गठबन्धन हो, या पार्टी हो या कुनै अरू उद्देश्यले एकीकरण गरेको हो भन्ने जस्ता आशङ्काहरू उब्जाउनेछ ।एकीकृत पार्टीलाई शङ्काको घेरामा राख्नुभएको छ, त्यसो भए त्यो पार्टीसँग तपाईंहरूको (राजपा) सहकार्य हुन्छ कि हुँदैन ? –हामी अहिले पनि भन्छौँ कि कसैले जोरजवजस्ती गरेर यो मुलुक बन्दैन । २० वर्षदेखि देश द्वन्द्वमा छ । यसको समाधान भएन भने कहीँ नकहीँ असन्तुष्टि तथा द्वन्द्व रही रहन्छ । त्यसले गर्दा देशलाई अगाडि बढाउन सजिलो हुनेछैन । यो देशमा दुइटा कुरामा धेरै ठूलो द्वन्द्व भयो । एउटा सशस्त्र द्वन्द्व जो १० वर्षसम्म चल्यो । अर्को मधेस विद्रोह, जो लामो समयसम्म नै चल्यो । तर विडम्बना यी दुवैको व्यवस्थापन अझै हुन सकेको छैन । माओवादीले द्वन्द्व छाडेर आएपछि पहिलो काम थियो, हतियार व्यवस्थापन गरी शान्ति प्रकृयालाई टुङ्गोमा पुर्याउनु । जो अहिलेसम्म भएको छैन । देशमा शन्ति प्रकृया अझै टुङ्गो लागेको छैन । अर्कोतिर मधेसी, आदिवासी जनजाति, मुस्लिम, दलित, महिललगायत पिछडिएका समुदायल जेजति आन्दोलन गरेका छन्, ती सबैको एउटा माग थियो संविधानको पूर्णता तर संविधानले अझै पूर्णता पाएको छैन । संविधान अपूरो छ भन्दै त्यसको संशोधनका लागि हामीले आन्दोलन नै गर्यौँ । त्यसको पूर्णताका चुनावमा पनि गयौँ तर अझै त्यसको टुङ्गो लागेको छैन । संविधानको मूलभूत अवधारणामा हामीलाई कुनै आपत्ति छैन । हामीले भनेअनुसार नै नेपाल सङ्घीय लोकतान्त्रिक गणतान्त्रिक नेपाल भएको हो, जुन कुरामा संविधानमा उल्लेख गरिएको छ । तर समावेशी समानुपातिकलाई अझै कार्यान्वयनमा ल्याएको छैन, संविधानमा । हामीले पहिचान र अधिकारको कुरामा पनि गरेका थियौँ । जो नागरिकता र भाषालगायतका विषयसँग जोडिएको हो । त्यसैले हामी शान्ति प्रकृया र सविधान संशोधनको विषयमा टुङ्गो लगाउनै पर्छ । त्यसको बारेमा स्पष्ट रूपमा आउनै पर्छ ।त्यसो भए यी दुईवटा विषयको टुङ्गो नलागेसम्म वर्तमान सरकारसँग तपाईंहरूको सहकार्य हुनेछैन ? –हो, निश्चित रूपमा देशलाई समृद्धि र स्थिर बनाउनका लागि यी दुईवटा कुराको समाधान गर्नैपर्छ । एउटा कुरा वाम गठबन्धनमा रहेका माओवादी केन्द्रसँग सम्बन्धित हो । माओवादी द्वन्द्व हुँदा काँग्रेस र एमाले एक ठाउँमा थियो तर अहिले माओवादी केन्द्र र एमाले एक ठाउँमा आएको छ । के अब एमालेले माओवादीको द्वन्द्वलाई स्वीकार्छ या शान्ति प्रकृया टुङ्गो लगाउन माओवादीको पक्षमा वकालत गर्छ, त्यो मुख्य प्रश्न खडा भएको छ । अहिले पनि यी दुईवटा दलको सात बुँदे सम्झौता हेर्नुभयो भने त्यसमा शान्ति प्रकृयाको विषयमा कुनै कुरा उठेको छैन । द्वन्द्व पीडितको व्यवस्थापन कसरी गर्ने, सत्य निरूपण आयोगको विषयमा के गर्नेलगायतका विषयमा यी दुई दलले केही बोलेका छैन । अर्को, जुन हाम्रो कुरा छ । हामी दुई नम्बर प्रदेशको चुनावबाट संविधान संशोधन गराउने म्यान्डेट पाएका छौँ । अर्को सरकार बनाउने म्यान्डेट पाएका छौँ जो हामीले पूरा गरेका छौँ । अब सविधान संशोधन मुख्य काम बाँकी छ । सविधान संशोधन नगराएसम्म केन्द्रीय सरकारमा सहकार्य गर्ने, सहयोग गर्ने अथवा सरकारमा जाने प्रश्न नै आउँदैन । त्यो हाम्रो बटमलाइन नै हो । किनभने मधेसी जनताले हामीलाई संविधान संशोधनका लागि म्यान्डेट दिएर पठाएको छ । केन्द्रमा सरकार बनाउने वा सरकारमा जाने म्यान्डेट दिएको छैन । हाम्रो कुरा के हो भने सविधान संशोधन संशोधनका लागि मात्र नभएर कार्यान्वयनका लागि संशोधन गर्नुपर्छ । संविधान संशोधन गरेर कार्यान्वयन गर्यो भने वाम सरकारलाई सहयोग गर्नेमा हामीलाई कुनै आपत्ति छैन ।अहिले जुन विषयहरूमा तपाईंले आशङ्का व्यक्त गर्नुभयो ती आशङ्काहरू हटाउनका लागि एमाले–माओवादीसँग कुनै प्रकारको छलफल भएको छ किन छैन ? –प्रत्यक्ष रूपमा कुनै पनि औपचारिक कुराकानी भएको छैन । तर निर्वाचन भएपछि विभिन्न स्तरमा जुन छलफलहरू भएको छ । तर जुन कङ्क्रिट धारणा र विचार आउनुपर्छ वा छलफल हुनुपर्छ त्यस्तो भएको छैन ।अहिलेसम्म भएको अनौपचारिक छलफलमा उहाँहरूको धारणा कस्तो पाउनुभएको छ त ? –अहिलेसम्मको अवस्था हेर्दा त उहाँहरू आफैमा अलमल हुनुहुन्छ । वाम गठबन्धन गरेर सोचअनुसार शक्ति प्राप्त गरेको छ । दुई नम्बर प्रदेश बाहेक अरू प्रदेशमा सरकार बनाएको छ । केन्द्रमा पनि सरकार बनायो । हिजो पार्टी एकीकरण नै गर्यो । अर्थात् उनीहरू पनि आफैमा अलमलमा रहेका कारणले ठोस कुरा अगाडि बढी रहेको थिएन । अब एकीकृत भइसकेपछि उनीहरूको तर्फबाट केही ठोस् कुरा आउँछ कि भन्ने हाम्रो विश्वास छ ।मधेसले फोरम र राजपाबीच गठबन्धन बनोस्, केन्द्रदेखि प्रदेशसम्म मिलेर जाओस् भनी म्यान्डेट दिए तर अहिले केन्द्रदेखि प्रदेशसम्म फोरम मात्र अगाडि अगाडि हिँडिरहेको छ । तपाईंहरूसँग कुनै सल्लाह छलफल पनि छैन किन, तपाईंहरूको बीचमा केही तलमाथि भएको छ कि ? –हाम्रो चुनावी गठबन्धन हो । हामीले मधेसी जनताबाट पाएको म्यान्डेट अनुसार मधेसमा हामीले सरकार बनायौँ । हामी त्यसमा कुनै अप्ठ्यारो भएन । अब बाँकी रह्यो सविधान संशोधन । सविधान संशोधनको बारेमा पनि हामीले कुरा उठाइरहेका छौँ । उपेन्द्रले सविधान संशोधनको विषयमा उठाइरहनु भएको कुराप्रति हाम्रो कुनै विमति छैन । हामीले उठाइरहेको कुराप्रति उपेन्द्र यादवको पनि विमति छैन । सविधान संशोधनको विषय राष्ट्रियसभाको चुनावलाई पनि प्रभावमा पारेको थियो । हामीले वाम गठबन्धनसँग त्यो चुनावमा सहकार्य गर्ने कुरा गर्यौँ, त्योसँगै हामीले संविधान संशोधनका कुरा पनि राख्यौँ तर एमालेले त्यसलाई मानेन । अनि हामीले काँग्रेसतिर लाग्यौँ । वाम गठबन्धनले राष्ट्रियसभाको चुनावमा दुई नम्बर प्रदेशमा छ वटा सिट दिइरहेको थियो तर संविधान संशोधनमा कुरा नमिलेपछि हामीले वाम गठबन्धनलाई छाड्यौँ । सविधान संशोधनमा सकारात्मक रहेका काँग्रेससँग हामी राजपा र फोरमले सहकार्य गर्यौँ । यसले के स्पष्ट हुन्छ भने फोरम र राजपा नेपालको गठबन्धन कायम छ । मधेसी जनताले एक अर्को म्यान्डेट पनि दिएको छ  त्यो हो फोरम र राजपा नेपालबीचका एकीकरण । यी दुई नेपालबीच एकीकरण होस् भन्न चाहन्छौँ ।पछिल्लो समयमा राजपा नेपालमा विभिन्न निर्णय हुँदा विवाद देखिएको छ । कुनै पनि निर्णय निर्विवाद रहेको छैन, त्यसले अहिलेसम्म भइसक्नुपर्ने निर्णयहरू हुन सकिरहेको छैन, किन त्यस्तो ? –तपार्इंलाई थाह छ, राजपा नेपाल छ वटा पार्टी मिलेर एउटा बनेको हो । पार्टी एकीकरण भएका एक वर्ष पनि भएको छैन । विभिन्न दलबाट आएका हुनाले पक्कै पनि त्यहाँ छलफलमा केही नकेही हुन्छ । आआफ्नो निर्णय लाद्न खोज्छन् । आआफ्नो स्वार्थअनुसार काम गर्न खोज्छन् । तर, यी सबैका बाबजुद पनि निर्णय प्रकृयामा कुनै आपत्ति छैन । कुनै निर्णय हुँदा सबैलाई स्वीकार हुन्छ । हामीले सामूहिक नेतृत्वको अभ्यास हामीले गरिरहेका छौँ । त्यसले गर्दा त्यस्तो देखिएको छ । विभिन्न विषयमा हामीले व्यापक छलफल गरेका छौँ ।फोरम र राजपाबीच गठबन्धन रहेको छ तर फोरम नेपाल अहिले जसरी अगाडि बढेको छ भोलि यदि एक्लै वामपन्थी सरकारमा सहभागी भयो भने त्यसपछि तपाईंहरूको भूमिका कस्तो हुनेछ ? –यस विषयमा मैले कल्पनासमेत गर्न चाहेको छैन । यो हुन सक्दैन । मेरो मान्यता त के हो भने फोरम नेपाल सरकारमा सँगै होइन, एउटै पार्टी बनाएर सरकारमा जानुपर्छ । एकीकरणको प्रकृया हामीले सुरु गरिसक्नुपर्छ । यो मधेसको माग हो । दुई धु्रुवमा उभिएका एमाले र माओवादी पार्टी एक हुनसक्छ भने हामी एउटा मुद्दामा लड्नेबीच पनि एकीकरण किन हुँदैन । एकीकरण हुनुपर्ने विषयमा गृहकार्य हुनुपर्छ ।      