



 
काठमाडौं, साउन २४ । नेपाली कांग्रेसका नेता मीन विश्वकर्माले पार्टीलाई महाधिवेशनले भन्दा पनि गाउँगाउँसम्मको संगठन र जनताले मात्र बचाउने सक्ने जिकिर गरेका छन् । पार्टीको चौधौं महाधिवेशन तीन कि छ महिना सार्ने भन्ने छलफल चलिरहेका बेला नेता विश्वकर्माले जतिसक्दो छिटो यथाशीघ्र महाधिवेशन गर्ने तयारी गरिरहनुपर्ने बताए । 
पार्टीका संस्थापन इतरका नेताहरुले नियमित महाधिवेशनको विकल्पमा तदर्थ विशेष महाधिवेशनको प्रस्ताव गरिरहेका बेला नेता विश्वकर्माले स्थानीय तहमा गतिशीलता नहुने, पार्टीमा पदोन्नति नहुने, राजनीतिक जीवनमा परिवर्तन नहुने खालको भेला व्यावहारिक नहुने दाबी गरे । आज बिहान नेपाली रेडियो नेटवर्कको कार्यक्रम नेपाली बहसमा पत्रकार ऋषि धमलालाई अन्तरवार्ता दिँदै उननले भने, “अब पार्टीमा टुप्पामा मात्र जोगाए रहुन्न, जरामा जोगिनुपर्छ । संघसंस्था या सवारी साधानको लाइन्स नवीकरण, बैंकको किस्ता, अदालतको तारेख या सरकारका कार्यक्रम सरेको अवस्थामा कांग्रेसका महाधिवेशन मात्र सार्न नमिल्ने हो र ? प्रधानमन्त्री शेरबहादुर देउवाले हिजो मात्र जनतालाई भीड नगर्नुस् भन्ने सन्देश दिइरहनुभएको छ, यस्तो अवस्थामा पार्टीको महाधिवेशन चाहिँ भीड गरेर कसरी गर्ने त ? दलको दर्ता खारेज हुन्छ भन्ने हाउगुजी देखाएर जनतालाई जानजान कोभिडको बल्दो लप्कामा होम्नुहुँदैन ।”
नयाँ महाधिवेशनको मिति साउन २८ गते बस्ने केन्द्रीय समितिमा क्रियाशील सदस्यता विवाद कार्यदल र पदाधिकारी बैठककोे सुझावका आधारमा निश्चित हुने विश्वकर्माले जानकारी दिए । भदौ तेस्रो हप्तातिर स्थानीय तहको अधिवेशन सुरु गरी अलि कोभिड कम भएका बेला महाधिवेशन गर्ने सुझाव पनि पाएको उनले बताए । उनले भने, “धारणा महाधिवेशन तीन या छ महिना सार्ने होइन, जतिसक्दो छिटो गर्ने हो । कोरोनाको तेस्रो लहर असोजदेखि प्रारम्भ हुने विज्ञको अनुमान छ । ३० महिनादेखि हामीले घरघर पुग्न पाएका छैनौं, बैठक र भेटघाट गर्न पाएका छैनौं । निर्वाचन आयोग, कानुनविद्, विश्लेषकहरुसँग राजनीतिक र कानुनी परामर्श लिइरहेका छौं ।”
कांग्रेसको तेह्रौं महाधिवेशन भएको भदौ २३ गते साढे ५ वर्ष पुग्दैछ, अब पनि महाधिवेशन नगर्दा लाज हुँदैन भन्ने पत्रकार धमलाको प्रश्नमा उनले व्यावहारिक कठिनाइका व्यावहारिक समाधान खोज्नुपर्नेमा जोड दिए । उनले भने, “समस्या नहुने कुनै काम हुँदैनन् । समाधान नहुने समस्या हुँदैनन् । कांग्रेसका समस्यामा सम्बन्धित सरकारी निकाय र अदालतलाई जगजाहेर छ । यस्तो अवस्थामा दल दर्ता या दल खारेज हुने अनुमान गर्न सकिँदैन ।”
प्रधानमन्त्री शेरबहादुर देउवाले सरकार विस्तार गर्न सक्नुभएन नि भन्ने धमलाको अर्को प्रश्नमा नेता विश्वकर्माले गठबन्धनभित्र सहमति नभईकन विस्तार गर्न समस्या रहेको बताए । गठबन्धनभित्रका पाँच दलसँग सहमति गरी ती दलभित्रका अन्तर्विरोधलाई टुंग्याउँदै मन्त्रिपरिषद् चाँडै विस्तार हुने उनको विश्वास छ उनले भने, “सम्भवतः भोलि या पर्सिसम्म मन्त्रिपरिषद् विस्तार हुन्छ । प्रधानमन्त्री देउवामा आलोचना सहने बानी परिसकेको छ । छिटो गएर दुर्घटना हुनुभन्दा ढिलो गएर सुरक्षित हुनु उचित हो ।” एमालेको माधव नेपाल पक्ष केही कानुनी र व्यावहारिक जटिलताका कारण सरकारमा सामेल हुन समस्या भए पनि उसको सहयोग, समर्थन र सदासयताका आधारमा सरकार सञ्चालन हुने उनको भनाइ थियो ।
