
नेकपा एमालेका सचिव प्रदीप ज्ञवालीको संखमूलस्थित निवासमा पुग्दा आइतबार बिहान कार्यकर्ताहरुको निकै भीडभाड थियो । भेट्न आउने कतिपयले ‘बधाइ है कामरेड’ भनिरहेको सुनिन्थ्यो । यो वधाइ ज्ञवालीलाई व्यक्तिगतरुपमा नभएर एमालेले राष्ट्रपतिका साथै र सरकारको नेतृत्व गरेकोमा हुनुपर्छ शायद ।
यस्तै भीडभाडका वीचमा ज्ञवालीसँग केही सामयिक राजनीतिका विषयमा चर्चा परिचर्चा भयो । भारत र चीनसँगको सम्बन्ध, सरकारले पूर्णता पाउनमा भइरहेको ढिलाइ, मधेसीसँगको वातादेखि ओली सरकारको आयुका विषयमा समेत सम्वाद भयो ।
एमालेका बैचारिक नेताका रुपमा परिचित ज्ञवालीले वर्तमान राजनीति र एमालेमाथि उठेका प्रश्नहरुको यसरी प्रतिकार गरे:

तपाईले हालसालै भारत र चीन दुबै देशको भ्रमण गरिसक्नुभएको छ, छिमेकीसँग नेपालको सम्बन्ध बिग्रनुको कारण के हो ?
– पहिलो कुरा, नेपाल जस्तोखालको भू राजनीतिक अवस्थामा छ, नेपालको विकासका जे सम्भावना र चुनौतीहरु छन्, यस्तो परिपेक्ष्यमा नेपालको दीर्घकालीन हित यी दुवै देशसँग सन्तुलित समनिकटता र मित्रतापूर्ण सम्बन्ध राख्नुमा नै छ । नेपालले केही अपवादलाई छाडेर, कहिलेकाँही शासकहरुका खास हितका कारण भएका केही घटनाहरुलाई छाडेर सधैंभरि छिमेकीहरुसँग सन्तुलित सम्बन्ध नै राख्दै आएको छ । नेकपा एमाले र एमाले नेतृत्वको वर्तमान सरकार पनि त्यही सम्बन्धलाई निरन्तरतालाई कायम राख्न चाहान्छ ।

नेपालले चीनबाट तेल ल्याउने निर्णयपछि भारतको प्रतिक्रिया कस्तो रह्यो, भारतले जित्यो या हार्‍यो भनेर निष्कर्षमा पुग्ने बेला भएको छैन । तर, म एउटा कुरा के भन्छु भने भारत प्रतिदिन हारिरहेको छ ।

तर, हाम्रा तर्फबाट त्यो सन्तुलित सम्बन्धको प्रयास हुँदाहुँदै पनि अहिलेसम्मको हाम्रो सम्बन्ध यथार्थमा सन्तुलित हुन सकेन । अहिले भारतको अघोषित नाकाबन्दीले हाम्रा सीमाहरु र समस्याहरुलाई एकदमै छर्लङ्ग हुनेगरी उजागर गरिदियो । हामी कति बढी परनिर्भर, पराश्रति र कति बढी भारतसँग निर्भर रहेछौं भन्ने कुरा उजागर गरिदियो ।
तपाईले यसो भनेता पनि एमालेको सरकार गठन भएपछि पनि आखिर भारतसँगको सम्बन्ध त सुध्रिएन नि ? नाकाबन्दी पनि हटेन….
– सरकारको पछिल्लो प्रयासका दुईटा आयाम छन् । पहिलो, नेपालको संविधान बनिसकेपछि भारतले जस्तोखालको चिसो, क्रुर र अमानवीय व्यवहार गर्‍यो । यस्तो अवस्थामा नागरिकका हितहरुलाई सर्वोपरी राख्नुपर्ने राज्यको दायित्व अन्तरगत अत्यावश्यकीय वस्तुहरु जहाँबाट सम्भव हुन्छ, त्यहाँबाट ल्याउनुपर्ने एउटा आपतकालीन व्यवस्थाअन्तर्गत चीनबाट इन्धन ल्याउने आपतकालीन व्यवस्थालाई हामीले जोड दिएका हौं ।
र, त्योसँगै हाम्रो अत्यधिक परनिर्भरतालाई कम गर्न र एउटा सर्वाभौम राष्ट्रको हैसियतले सबैखालका विकल्प र ढोकाहरु खुल्ला राख्न चीनसँग पार्टनरसीप बढाउन खोजिएको हो । यो चाँहि न त भारतको विकल्पमा चाइनालाई प्रयोग गर्न खोजिएको हो, न त भारत विरुद्ध चाइना कार्डको प्रयोग गर्न खोजिएको हो ।
तर, जतिसुकै नाकाबन्दी गर्न खोजे पनि भारतले भुटानलाई जस्तो नेपाललाई काबुमा ल्याउन सकेन । के यसलाई भारतले नेपालसँग हारेको भनेर विश्लेषण गर्न मिल्छ ?
नेपालले चीनबाट तेल ल्याउने निर्णयपछि भारतको प्रतिक्रिया कस्तो रह्यो, भारतले जित्यो या हार्‍यो भनेर निष्कर्षमा पुग्ने बेला भएको छैन जस्तो लाग्छ । तर, म एउटा कुरा के भन्छु भने भारत प्रतिदिन हारिरहेको छ । भारत प्रतिदिन के अर्थमा हारिरहेको छ भने भारतको पनि हित नेपालसँग गहिरो, मित्रतापूर्ण र साझेदारी सम्बन्ध राख्दामा नै हुन्छ ।
भारतको व्यवहारले जुन गहिरो दरार उत्पन्न भएको छ, त्यो सजिलै पूर्ति हुनेवाला पनि छैन । मैले अस्ति एकजना भारतीय मित्रलाई पनि भनें तपाईहरु नेपाल-भारतको सम्बन्धलाई नयाँ उचाइमा पर्‍याउने भनिरहनुभएको छ । तर, म तपाईहरुलाई एउटा दृष्टान्त दिन्छु : मेरो छिमेकमा एउटी बच्ची छन् चार वर्षकी । उनी यूकेजीमा पढ्छिन् । आज विहान उनको ममीसँग भएको डाइलक म सुनाउँछु – उनी झोला बोकेर तयार भइन्, ममीले आज स्कूल लागेको छैन भन्नुभयो । उनले भनिन् किन छैन ? ममीले तिम्रो स्कूलको बस आउँदैन भन्नुभयो । बच्चीले किन आउँदैन भनिन् । ममीले तेल छैन भन्नुभयो । उनले किन छैन भनिन् । ममीले इण्डियाले दिएन भन्नुभयो । फेरि उनले इण्डियाले किन तेल दिएन ममु भनिन् । सायद ममीसँग उनलाई दिने जवाफ थिएन ।
तर, चार वर्षकी बालिका या चार वर्षको बालक, आज मेरो पढाइ इण्डियाका कारण रोकिँदैछ भन्ने सच्चाइसँग साक्षात्कार हुँदै हुर्किरहेको छ । तपाई त्यो जेनेरेसनसँग कस्तोखालको सम्बन्धको अपेक्षा गरिरहनुभएको छ ? मैले भारतीय मित्रलाई भनें । मैले यही कारणले भारत प्रतिदिन हारिरहेको छ भनेको हो ।
भारत आफ्नै गलत व्यवहारका कारणले हारिरहेको हो र यसमा नेपालको कुनै गल्ती छैन भन्न खोज्नुभएको हो ?
– निसन्देह, यसका पछाडि कुनै जस्टिफिकेसन खोज्नुपर्ने म कारण देख्दिँन । नेपालले एउटा सार्वभौम राष्ट्रको हैसियतले आफ्नो आत्मनिर्भरको अधिकार प्रयोग गरेर संविधान निर्माण गर्‍यो ।

एउटा कुरा चाँही अब नेपालले गर्छ, त्यो भनेको हामी असाध्यै धेरै परनिर्भर रहेछौं । यसले हामीलाई ऐना देखाएको छ । भारतलाई हामीले धन्यवाद भन्नुपर्छ, अनुहारमा रहेका दाग तपाईले देखाइदिनुभयो ।

म यो संविधान सर्वथा त्रुटिरहित छ या एकदम पर्फेक्ट छ भन्ने दाबा गर्दिँन । हरेक संविधानमा सुधारका विकासका सम्भावना हुन्छन् । त्यो नेपालको संविधानमा पनि छ । तर, सच्चाइ के हो भने दक्षिण एशियाका सबै देशको संविधानसँग तुलना गर्ने हो भने प्रगतिशील अन्तबस्तु र समावेशी चरित्रको दृष्टिले नेपालको संविधान सबैभन्दा अगाडि छ, यो सबैले आत्मसाथ गरेकै विषय हो । त्यस्तो अवस्थामा ठीक छ, उसका केही सरोकार थिए भने उसले भन्न सक्थ्यो । यी हाम्रा सरोकार हुन है, ख्याल गरे भनेर भन्न सक्थ्यो ।
तर, संविधान बन्ने बेलामा दुईदिन अघि आएर संविधान रोक भन्नु र नरोकेबापत चिसोरुपमा नोटमा मात्रै लिनु । र, त्यसको प्रतिउत्तरमा अघोषित नाकाबन्दी गर्नु, त्यो पनि यस्तो नेपालमा, जो ६ महिनाअघि गएको भूकम्पको पीडाले बाहिर निस्कन नै सकेको छैन । यसको त कुनै जस्टिफिकेसननै छैन । आफ्नै कारणले भारत आलोचित भइरहेको छ । र, भारतको आन्तरिक कारणले नै नेपाल र भारतबीचको दरार बढ्दै गइरहेको छ ।
तर, नेपालले पनि आफ्नो विदेश नीतिमा भारतसँगको मित्रतालाई अलि बढी ख्याल गर्नुपर्ने होइन र ?
– यसका दुईटा पक्ष छन् । पहिलो पक्ष, नेपालको तर्फबाट कुरा गर्दा नेपाल सरकार र नेकपा एमाले बिना कुनै आवेग, विना कुनै उत्तेजना, यथार्ततालाई ध्यानमा राखेर यी सबै ड्यामेज हुँदाहुँदै पनि ड्यामेज कन्ट्रोल गर्न चाहान्छ । र, हामी फेरि पनि भारतसँग मित्रतापूर्ण व्यवहार गर्न र सम्बन्ध कायम राख्न चाहान्छौं ।
न भारतसँग हाम्रो प्रतिस्पर्धा छ न कुनै वैरभाव छ । न भारतसँग कुनै लडाइँ लड्ने अवस्था छ । हामीले जम्माजम्मी खोजेको एउटा सार्वभौम राष्ट्रको हैसियतले नेपालले आफ्नो निर्णय गर्न स्वतन्त्र छ भन्ने कुराको मान्यता भारतबाट हुनुपर्‍यो । नेपालका हरेक राजनीतिक मुद्दाको निर्णय गर्ने अधिकार हामीसँग छ भन्ने सोचबाट भारत मुक्त हुनुपर्‍यो भन्ने खोजेको हामीले यही हो । यी यावत समस्याका बीच हामी भारतसँगको सम्बन्ध अझ उचाइमा पुर्‍याउन चाहान्छौं । यसअघि हाम्रो सम्बन्धका केन्द्रविन्दु सुरक्षा, सांस्कृतिक अवस्था, राजनीतिक तथा क्रान्तिका विषयलाई थिए, त्यो भन्दा राम्रो हामी आर्थिक साझेदारीका रुपमा सम्बन्ध अघि बढाउन चाहन्छौं । यो त हाम्रो प्रस्ताव हो । ताली एकहातले बज्दैन ।
तर, एउटा कुरा चाँही अब नेपालले गर्छ, त्यो भनेको हामी असाध्यै धेरै परनिर्भर रहेछौं । यसले हामीलाई ऐना देखाएको छ । भारतलाई हामीले धन्यवाद भन्नुपर्छ, अनुहारमा रहेका दाग तपाईले देखाइदिनुभयो ।
अब एउटा आत्मनिर्भरताका विषयमा हाम्रो पाइला अघि बढ्छ । अर्को, सबै विषयमा त हामी आत्मनिर्भर रहँन सक्दैनौं भूपरिबेष्टित छौं । समुद्र सतहसम्म पुग्न कुनै न कुनै देशको सहयोग लिनुपर्छ । अर्को, केही यस्ता चिज छन्, जुन हाम्रो देशमा उत्पादन हुँदैनन् । हामीले अर्को मुलुकबाट किन्नुपर्छ । किन्नुपर्ने वस्तु या सामग्रीको आयातको निम्ति हामीले विभिन्न विकल्प खोज्छौं । यद्यपि त्यो भारतको विकल्पमा चीनलाई खोज्ने वा एकलाई हटाउन अर्कोको कार्ड फाल्ने भन्ने चाँही हैन ।
चीनले नेपाललाई आफैं तेल दिन्छु भनेको हो कि हामीले अनुरोध गरेको ? बेइजिङ र दिल्लीको भ्रमणबाट तपाईले के बुझ्नुभयो, नेपालको मामिलालाई लिएर चीनले भारतसँग सम्बन्ध बिगार्न चाहन्छ ?
– वास्तवमा चीनको नेपालसँगको सम्बन्ध संगतीपूर्ण र निरन्तताका आयामहरुमा आधारित छ । नेपाल-चीन सम्बन्धमा कुनै त्यस्ताखालका उतार चढाव छैनन् । चीनको यति मात्रै चासो छ कि नेपाल स्थिर हुन सकोस, बलियो होस, समृद्ध होस् । उसको चासो पनि छ । तिब्बतजस्तो संवेदनशील क्षेत्रमा ऊ ढुक्क हुन सकोस् । नेपालबाट चीन विरोधी गतिविधि नहुन् ।
यसको निम्ति चीनले सक्दो सहयोग पनि गर्दै आएको छ । तर, सधैंभरि चिनियाँ मित्रहरुले हामीलाई भन्दै आएको कुरा के हो भने तिमीहरुको भारतसँगको सम्बन्ध हामी बुझ्छौं । त्यो सम्बन्ध तिमीहरुले बढाउनुपर्छ । किनकि कति चीजहरु छन्, जो तिमीहरुले भारतसँग राम्रो सम्बन्ध कायम गरेरै प्राप्त गर्न सक्छौ, त्यसमा हामीसँगको सम्बन्धले तिमीहरुको सन्तुलित विदेश नीतिमा प्रभाव नपरोस् भनेर सल्लाह सुझाव पनि दिँदै आएका छन् ।
अर्कोतिर चीन र भारतको सम्बन्धका आफ्नै आयामहरु पनि छन् । झण्डै ८० अरब डलर बराबरको व्यापारिक साझेदारी छ । खास गरेर अब विश्व आर्थिक विकासको केन्द्रविन्दु, विकासको इञ्जिन एशियातिर सर्दैछ । एशियामा चीन र भारत नै दुई देश हुन्, जसले विश्व अर्थतन्त्र र विश्व राजनीतिलाई नै प्रभाव पार्न सक्छन्, त्यस हिसाबमा चीन र भारतको बेग्लै साझेदारी छ ।
र, बेइजिङ के कुरामा सजग देखिन्छ भने नेपालको विषयलाई लिएर दिल्लीसँग सम्बन्ध नबिगि्रयोस् । त्यसो भएकाले अहिले चीनले हामीलाई गरिरहेको सहयोग नेपालको भरोसायोग्य मित्रको कठिनाइमा काँध थापेको हो । र, दोस्रो चाँहि नेपालको आग्रह पनि हो । तर, चीन पनि नेपालसँगको सम्बन्ध विस्तारलाई लिएर भूराजनीतिक जटिलता निम्त्याउने पक्षमा छैन । खुद नेपाल पनि त्यो पक्षमा छैन ।
त्यसैले चीनसँगको सम्बन्ध अहिले एकदमै संकटको अवस्थामा भएको हो । हामीसँग सामथ्र्य हुन्थ्यो भने चन्द्रमाबाट भए पनि पेट्रोल ल्याएर जनतालाई दिनुपर्ने थियो । यो एउटा बाध्यात्मक स्थिति हो । र, दोस्रो परनिर्भरतालाई सन्तुलित निर्भरतातर्फ सिफ्ट गर्नका लागि पनि यसो गरिएको हो ।
उसोभए अहिले मधेसका जसरी चीनको झण्डा जलाउने काम भइरहेका छन्, त्यो भारतीयहरुको रुचीको विषय नभएर हाम्रा केही मधेसी नेताहरुको लहडमात्रै हो त ? 
– नयाँदिल्लीले त्यो लेबलको मूर्खता गर्ला भन्ने त मलाई लाग्दैन । केही संकीर्ण मधेसी नेताहरु, जसले आफ्नो राजनीतिक स्पेस निर्माणका लागि र राजनीतिक अभिष्ट पूरा गर्नका लागि नाकाबन्दीजस्तो अमानवीय हतियारलाई अगाडि बढाए । यसमा भारतको सहयोग लिन उनीहरु सफल भए । उनीहरुलाई यो ब्रह्मास्त्र हो भन्ने लागिरहेको थियो । तर, नाकाबन्दीको विकल्प छ र नेपालले अन्तबाट पनि आपूर्ति गर्न सक्छ भन्ने भइसकेपछि देखापरेको हतासाको यो एउटा अभिव्यक्ति हो जस्तो मलाई लाग्छ ।
नेपालमा यसरी चीनको झण्डा जलाउँदा त्यस्को दीर्घकालीन असर कस्तो पर्ला ?
यसले खुद मधेसी दलभित्रै पनि अन्तरविरोध हुने निश्चित छ । यसअघि पनि इनरुवामा चिनियाँ झण्डा जल्दा उपेन्द्र यादव र राजेन्द्र महतोबीचको विवाद बाहिर आएको छ । यो चाँहि उनीहरुकै निम्ति गलत र प्रत्युत्पादक हुन्छ ।
एमालेलाई विशेष गरी मधेसी एवं जनजातिप्रति अनुदार दलका रुपमा चित्रण गर्ने गरिएको छ, संविधानप्रति असन्तुष्टि जनाइरहेका दलसँगको वार्ता अब कसरी निश्कर्षमा पुग्ला ?
पहिलो कुरा, नेकपा एमालेको जुन छवि जबरजस्ती निर्माण गर्न खोजिन्छ नि बेलाबेलामा, समावेशिताको विरोधी, संघीयताको विरोधी, कतिपयले त महिला विरोधी पनि भने । अब त सबैलाई गतिलो जवाफ भयो होला भन्ने पनि लाग्छ । यो एउटा गलत र प्रयोजित प्रचार हो । न, हाम्रा नीतिले, न हाम्रा व्यवहारले, न हामीले राज्यमा खेलेको भूमिका, कसैले पनि यसलाई पुष्टि गर्दैन । यस विषयमा यतिमात्रै भन्छु ।
मधेसी दलहरुसँगको वार्ता अघि बढिरहेको छ र यो वार्ता छिटोभन्दा छिटो निष्कर्षमा पुगोस्, हामी यही चाहान्छौं । ८० दिनदेखि तराई मधेसमा असहज अवस्था सिर्जना भएको छ । त्यसले त्यहाँ भएका जनता त्यसमा पनि श्रमजीवी जनतालाई परेको पीडाले हामी अत्यन्तै आहत छौं । लाखौं विद्यार्थीको भविश्य चौपट भएको छ । काम गरी खाने मजदुरको रोजीरोटी खोसिएको अवस्था छ । उद्योगधन्दा चौपट भएका छन् ।
केही मधेसी नेताको राजनीतिक अभिष्ट पूर्तिका लागि देशलाई नै बन्धक राखिने काम भएको छ । त्यसको चाँडो भन्दा चाँडो अन्त्य हुनुपर्छ । यसो गर्नका लागि सरकारले गम्भीर र सार्थक वार्ताको पहल अघि बढाएको हो ।
जहाँसम्म वार्तालाई निर्णायक बनाउने कुरा छ, पहिलो चाँहि म देखिरहेको छु, खुद मधेसी दल, वार्ता टोलीका सदस्यहरु, आन्दोलनरत साथीहरु, मधेसी दलका साथीहरु आफ्नो गन्तव्य र आफ्ना मागका बारेमा द्विगभ्रमित हुनुहुन्छ ।
कसरी ?
केही विषयहरु छन्, जो संविधानमा पहिले नै स्थापित भएका छन् त्यसलाई पनि मागको रुपमा राख्नुभएको छ । केही विषय छन्, जो समय अनुसार पूर्ति हुँदै जानेछन्, तिनीहरुलाई पनि मागको रुपमा उठाउनुभएको छ । अर्थात माग र सरोकार कतिपय सन्दर्भमा प्रष्ट देखिँदैन । पछिल्लो समय उहाँहरुले उठाउनुभएको विषय सीमांकनको पुर्नविचारको कुरा हो । यस विषयमा हामी सिद्धान्ततः सकारात्मक छौं ।
संविधान अपरिवर्तनीय दस्तावेज हैन । प्रदेशका सीमानाहरु अनुलंघनीय, दुई देशबीचको जंगे पिलर जस्ता होइनन् । समय अनुसार ती परिवर्तन हुन सक्छन् । तिनीहरुलाई प्रयोगमा नल्याइकन, त्यहाँका जनतासँग राम्रोसँग संवाद नै नगरी, राजनीतिक दलको र नेताको हित, स्वार्थलाई केन्द्रविन्द राखेर सीमा हेरफेर गर्ने विषयले दीर्घकालीन समाधान दिँदैन । त्यसैले हामीले संविधानमै संघीय आयोगको व्यवस्था गरेका हौं । जसले त्यहाँका स्थानीयसँग छलफल गर्छ, विज्ञ आँखाले हेर्छ । सीमा कसोगर्दा त्यहाँका जनताको अधीक हित सुरक्षित हुन्छ भन्ने कुराको सिफारिस उसले गर्छ र सबैको हित हुन्छ भनेर हामीले भनेका छौं ।
त्यसोभए एमाले सीमांकन परिमार्जन गर्न तयार छ ?
तर, सीमांकनका विषयमा हामी ओपन छौंं भनिरहँदा एमाले दुई विषयमा अडानमा छ । एक, नेपालमा दुईवटा राष्ट्रियता छ भन्दै प्रदेशको सीमांकन गर्दा पहाड र मधेसलाई विल्कुल अलग गर्नुपर्छ भन्ने मान्यता देश र जनतालाई अहित गर्ने मान्यता हो । त्यसलाई हामी विल्कुल मान्दैनौं । र, दोस्रो, प्रदेशहरुको सीमांकन गर्दा एउटा जातिलाई एउटा क्लष्टरका रुपमा राखेर विस्तारै जातीय राज्यको ढोका खोल्ने काम गर्न सकिँदैन ।
यी दुईटा कुरालाई केन्द्रमा राखेर प्रदेशको सीमांकन पुर्नविचार गर्ने विषयमा हामी सकारात्मक छौं । त्यसो हुँदा वार्ताको टेबलमा उहाँहरु कसरी प्रस्तुत हुनुहुन्छ, त्यसले प्रभाव पार्छ ।
एउटै जातिको क्लष्टर बनाउने पक्षमा छैनौं त भन्नुभयो, तर एउटा प्रदेशमा मधेसी जातिको मात्रै क्लष्टर किन बनाएको ?

कुनै मन्त्रालय मालदार र कुनै चाँही सुख्खा हुन्छ भन्ने दृष्टिकोण नै गलत हो । नेपाल सरकार एउटा समष्टि हो ।

– त्यो चाँहि गलत भएको छ । त्यो चाँहि मधेसकै नेताहरुले पनि अलि ठण्डा दिमागले हेर्दा महसुस गर्नुहुन्छ । एकचोटि उपेन्द्र यादवजीले जानकी मन्दिरको भेटिले नै मात्र मधेस प्रदेश चल्छ र ? भन्दा त्यतिबेला उहाँको अन्तस्करण बोलेको हो भन्ने मलाई लागेको थियो । अब दुभाग्र्य, उहाँले त्यसलाई सही ढंगले व्यवस्थापन गर्नुपर्नेतिर ध्यान दिनुभएन । आन्दोलन अर्कोतर्फ गयो ।
त्यही प्रदेशको हितमा भन्ने हो भने पनि त्यो मिश्रति प्रदेश हुँदा नै ठीक हुन्थ्यो । त्यो प्रदेशको सबैभन्दा ठूलो पोटेन्सियल भनेको उर्भरभूमि हो । कषिको विकास त्यहाँको आवश्यकता हो । त्यसको आधार भनेको सुनकोशी नदी हो । उहाँहरुले अहिले जुन तिक्तता बढाइरहनुभएको छ, सुनकोशी अँगालेर बसेको अर्को प्रदेशले कस्तो व्यवहार देखाउला ? त्यसमा चाँही केही त्रुटि भएको छ ।
यति लामो समयसम्म सरकारले पूर्णता पाएको छैन । सरकारको नेतृत्व गरेकै दलले मन्त्रीको नाम टुंगो लगाउन सकेन । यसले सरकारको असक्षमतालाई संकेत गर्दैन र ?
– तीन हप्ताभित्रै सरकार विस्तारले पूर्णता नपाउँदैमा यस्तो निष्कर्षमा पुग्नु सही हुँदैन । यसबीचमा केही मुख्य मुद्दा थिए हाम्रा अगाडि । जस्तो राष्ट्रपति, उपराष्ट्रपति निर्वाचनका मुख्य मुद्दा थिए । त्यसले गर्दा पनि हामीले समय दिन नसकेको हो ।
दोस्रो यहाँलाई थाहै छ । संयुक्त सरकार चलाउने विषय सहज हुँदैन । त्यसमाथि संविधान कार्यान्वयनको निम्ति मुख्य राजनीतिक दहहरु मिलेर जानुपर्छ भन्ने हाम्रो मान्यतालाई नेपाली कांग्रेसले वेवास्ता गरेर प्रतिपक्षमा गएपछि अब हामीले विभिन्न राजनीतिक दलसँग मिलेर जानुपर्ने अवस्था छ । त्यसपछि उहाँहरुसँग धेरै छलफल गर्नुपर्ने अवस्था छ । अब आजभोलि नै सरकार विस्तार हुन्छ भन्ने मलाई लाग्छ ।
राम्रा मन्त्रालयहरु जति एमाओवादीको भागमा पर्‍यो भनेर एमालेभित्र गुनासो आउन थालेको सुनिन्छ नि, के यो सत्य हो ? 
– यो पहिलो कुरा त म के कुरालाई भ्रम ठान्छु भने कुन मन्त्रालय राम्रो र नराम्रो हुन्छ ? कुनै मन्त्रालय मालदार र कुनै चाँही सुख्खा हुन्छ भन्ने दृष्टिकोण नै गलत हो । नेपाल सरकार एउटा समष्टि हो । नेपाल सरकारले गर्ने कामलाई सहज बनाउनका लागि मन्त्रालय बनाइएको हो । पर्यटन मन्त्रालय पनि छुट्टै, गृहमन्त्रालय पनि छुट्टै भन्ने होइन । त्यो नेपाल सरकारले पूरा गर्नुपर्ने निश्चित दायित्व पूरा गर्नका लागि गठन गरिएको हो । सरकारलाई समष्टिमा नहेरी मन्त्रालयलाई टापुको रुपमा हेरिँदा यस्तो भएको हो ।
अर्को पाटोले पनि हेर्नुपर्‍यो । इतिहासमा एमालेलाई पहिलोचोटि राष्ट्रपति, प्रधानमन्त्री पाएको छ । भोलि यसमा आउने विभिन्न जिम्मेवारी छन् । यी कुरालाई वेवास्ता गर्नु सन्तुलित र फराकिलो सोच होइन भन्ने मलाई लाग्छ । नेकपा एमालेको स्थान सरकारमा सम्मानजनक छ । सरकारमा अरु दलको स्थान जुन रुपमा छ, त्यसलाई पनि एउटा लयमा लगेर निष्कर्ष निकाल्नु चाँहि मुख्य कुरा हो ।
तपाईहरुले विश्वेन्द्र पासवानलाई किन मन्त्री बनाएको ? आखिर संसदमा उनको एक सीटले सरकार ढाल्ने वा जोगाउने भूमिका खेल्दैनथ्यो ।
तर, मन्त्री पदलाई साह्रै सस्तो बनाइयो भन्ने पनि त गुनासो छ नि ? यसमा तपाईको जवाफ के छ ?
– पहिलो कुरा, विना विभागीयले क्रमशः विभाग पाउँछन् । अहिले चाँहि अस्थायी व्यवस्थापनका लागि विनाविभागीय बनाइएको होला । दोस्रो कुरा, तपाईले भन्नुभएका केही व्यक्तिले संविधान निर्माण र सरकार निर्माणका सकारात्मक भूमिका निर्वाह गर्नुभयो । तपाईले भन्नुभएको सही हो कि एक व्यक्तिको समर्थन या विरोधले सरकारको निरन्तरतामा तात्विक असर पर्दैन ।
तर, सरकार गठन, संविधान निर्माण या अन्य विषयलाई लिएर गरिएको योगदानलाई हामीले मान्यता दिन खोजेका हौं । जस्तो, मधेस समता पार्टीका एकजना सांसदलाई राज्यमन्त्री बनाएका छौं । यसको एउटा सन्दर्भ केहो भने उहाँलाई जुन ढंगले प्रलोभनमा पार्ने, जुन ढंगले विचलित पार्ने, र एकखालले पोलिटिकल ब्ल्याकमेलिङ गर्ने काम गरियो, जुन उहाँले सार्वजनिक पनि गर्नुभयो । राजनीतिमा देखा परेका विकृतिको एउटा जवाफ हो जस्तो पनि मलाई लाग्छ ।
मन्त्री विश्वेन्द्रलाई चाँहि दलितको प्रतिनिधित्व गराइएको होला हैन ?
– हैन । दलितको समष्टिगत प्रतिनिधित्व विश्वेन्द्रजीले मात्र गर्ने वा उहाँ हुँदा दलितको समग्र प्रतिनिधित्व भयो भन्ने त होइन । तर, मैले अघि भनें, संविधान निर्माण र सरकार निर्माणमा खेलेको भूमिकाको ‘रिकग्नाइज्ड’ गरिएको हो । त्यो खाली संसदीय अंकगणितको हिसाबले गणित पुर्‍याउन गरिएको हैन ।
अब राष्ट्रपति र प्रधानमन्त्रीका सल्लाहकारहरुको नियुक्ति नेकपा एमालेले कहिले गर्छ र त्यहाँ कस्ता मान्छेलाई पठाइन्छ ?
– हामी त्यो विषयमा गृहकार्य गरिरहेका छौं । राष्ट्रपति र प्रधानमन्त्री दुबैका सल्लाकार टीम सबैभन्दा योग्य, सक्षम टीम बनुन् भन्ने हाम्रो भनाइ छ । राष्ट्रपतिको टीम प्रधानमन्त्रीको टीमभन्दा अलि भिन्न टीम हो । त्यो राजनीतिभन्दा वा दलीय स्वार्थभन्दा माथि उठेको टीम हो । उसले पूरा गर्नुपर्ने निष्पक्ष र अभिभावकीय भूमिकालाई केन्द्रविन्दुमा राखेर तदनुरुपको टीम होस् भन्ने हामी चाहान्छौं । त्यहीअनुसारको सहजिकरण पनि गरिरहेका छौं ।
प्रधानमन्त्रीको टीमको कुरा गर्दा एउटा प्रधानमन्त्रीसँग रहने मन्त्रीहरुको टीम, जसमा पार्टीभित्रको सबैभन्दा क्रिम फोर्स जाओस् भन्ने चाहान्छौं । गतिशीतल र टीम स्पि्रटमा काम गर्ने टीम जाओस् भन्ने चाहान्छौं । मुलुक यस्तो जटिल परिस्थितिमा गुजि्ररहेका बेलामा यो चुनौतिलाई सामना गर्ने मिसन टीम बनोस् भन्ने हामी चाहान्छौं । र, त्यो टीम त्यस्तै हुनेछ । प्रधानमन्त्रीको सल्लाहकारको टीम पनि त्यस्तै हुनेछ । जसले, जागिर खानेमात्रै नभई प्रधानमन्त्रीलाई सही सल्लाह दिने काम गरोस, राजनीतिक, आर्थिक, प्रशासनिक, मिडियालगायत सबै विषयमा सल्लाह दिने टीम होस् भन्ने छ । त्यस्तै टीम बनाउने गृहकार्य भइरहेको छ ।
नेपाली कांग्रेस र मधेसी मोर्चा सरकारबाट बाहिर धकेलिएको अवस्था छ, अब नेपाली कांग्रेसबाट यो सरकारको आयुमा खतरा छ कि छैन ?
– पहिलो कुरा, मैले अघि पनि भनें, कांग्रेस प्रतिपक्षमा ढकेलिने कुरा चाँही उसको आफ्नो नीतिगत अदुरदर्शिता र नीतिगत त्रुटीका कारण यो स्थिति निम्तिएको हो । हामी एकदमै खुसी छैनौं, कांग्रेसलाई प्रतिपक्षमा देख्दा ।
राज्यका विभिन्न अंगमा एमालेले तुलनात्मकरुपमा बढी लाभ लियो भन्नेमा हामी खुसी छैनौं । यो चुनौतीको सामना हामी सबैले मिलेरै गरौं भन्ने लागेको हो । कांग्रेसले गलत निर्णय गर्‍यो । इतिहासमा कांग्रेसले गलत निर्णय गरेको हो भन्ने मूल्यांकन कांग्रेसजनले गर्नेछन् भन्ने लाग्छ ।
यस्तो स्थितिभित्र हाम्रो प्रयास नेपाली कांग्रेसलाई राज्यका महत्वपूर्ण नीति निर्णयमा सँगसँगै साथमा लैजाने कुरामा पनि हुनेछ । चाहे मधेसका मुद्दालाई समाधान गर्दै संविधान संशोधन गर्ने कुरामा होस्, राष्ट्रिय एकता कायम गरेर भारतसँग डिल गर्ने कुरामा होस, चाहे भूकम्पले पुर्‍याएको क्षतिको पुर्ननिर्माणका विषयमा होस् या चाहे संविधानले परिकल्पना गरेको समृद्ध नेपाल निर्माणमा होस् । यी सबै कुरामा हामीले कांग्रेसलाई सहयात्री ठानेका छौं, उसलाई प्रतिपक्षी या विपक्षी ठानेका छैनौं ।
उसोभए नेपाली कांग्रेसका लागि ओली सरकारको ढोका खुल्ला छ ?
– एकदमै । हामी ढोका खुल्ला राख्छौं । केही मानिसमा एकखालको मनोरोग छ । सरकार गठन भएसँगै त्यसको दिनगन्ती सुरु गर्ने, सरकार ढाल्न सुरु गर्ने, सरकारप्रति सधंै नकारात्मक सोच राख्ने । यो मनोरोग नेपाली राजनीतिको क्यान्सर, ऐंजेरुका रुपमा छ । त्यस्ता कुरा त सधैं हुन्छन् । तर, सरकारसँगको अहिले जुन बलियो एलायन्स छ, यो चाँहि निश्चित उद्देश्यको जगमा बनेको एलायन्स हो ।
भिन्नभिन्न राजनीतिक पृष्ठभूमिलाई ध्यानमा राखेर यो सरकार नीतिगत सरकार भएन, सैद्धान्तिक गठबन्धन भएन भनेर पनि विश्लेषण गर्छन् । म के भन्छु भने संविधान जारी भएपछि नेपालमा रहेका राजनीतिक मुद्दाहरु नयाँरुपमा पुर्नसंरचना भएका छन् । हिजो संविधान मान्ने वा नमान्ने, गणतन्त्र मान्ने वा नमान्ने, समावेशिता मान्ने या नमान्ने विषयमा जुन विभाजन थियो, यो संविधान जारी भएपछि संविधान मान्ने वा नमान्ने विषयमामात्र विभाजन छ । अब संविधान मान्ने र नमान्ने बीचमा धु्रवीकरण भएको छ । यही आधारलाई टेकेर यो गठबन्धन भएको हो । त्यसकारण संविधानलाई कार्यान्वयन गर्ने गठबन्धनका रुपमा रहेकाले यसका सैद्धान्तिक आधार छन् ।
उसोभए यो सरकार लामै टिक्छ ?
– सरकारमा आफू कति दिन टिकिन्छ या टिकिँदैन भन्नु भन्दा पनि इतिहासले काँधमा बोकाइदिएको यो महत्वपूर्ण दायित्व कुशलतापूर्वक पूरा गर्न सकिन्छ कि सकिँदैन भन्ने चिन्ता हो र हुनुपर्छ । त्यो मिसन पूरा गर्न सकियो भने सरकारको दीर्घायु वा सरकारको स्थायित्व त्यसैले तय गर्छ । त्यसो गर्न सकिएन भने गठबन्धन बनाएर पनि केही गर्न सकिन्न ।
अहिले प्रधानमन्त्रीले सरकारको स्थायित्वभन्दा पनि सरकारको प्रभावकारिता, संविधानको प्रभावकारी कार्यान्वयन, राष्ट्रिय आत्मसम्मानको रक्षा र जनताको अपेक्षाको परिपूर्तिलाई केन्द्रविन्दुमा राख्नुपर्छ भन्ने लाग्छ । त्यो काममा अघि बढ्दै जाँदा अहिले देखिएका विमतिहरु सहमतिमा रुपान्तरण हुँदै जान्छन् । अहिले देखिएका द्वन्द्व एकतामा परिणत हुन्छ भन्नेमा हामी आशावादी छौं । त्यो कुरा कांग्रेस र मधेस दुवैको हकमा लागु हुन्छ ।
एमाले र एमाओवादीवीच सत्ता साझेदारी भइरहेको छ । अब पार्टी एकता नै हुने हल्ला पनि चल्न थालिसकेको छ । अब एमाले र एमाओवादीवीच कहिले पाटीृ एकता होला ? 
– राजनीतिमा सबैखालका सम्भावना हुन्छन् । राजनीति सम्भावनाको खेल हो भनिन्छ । प्रचण्डको भनाइलाई सापटी लिँदा संविधान निर्माणले दुइवटा दलका बीचमा रहेको राजनीतिक दूरीलाई स्वाट्टै घटाएको छ ।
तर, त्यति हुँदैमा दुई पार्टीको एकताका लागिे पर्याप्त हुँदैन । अझै पनि थुप्रै सैद्धान्तिक राजनीतिक प्रश्नहरु छन् । जसमा स्पष्टताको जरुरत छ । कार्यक्रमिक सामीप्यताको जरुरी छ । जसमा अहिले पनि थुप्रै अस्पष्टता छन् । त्योभन्दा बढ्ता संस्कारजन्य, शैलीजन्य, विगतका घटनाहरुले पारेको प्रभाव, मनोविज्ञानजन्य जस्ता कतिपय समस्या छन्, जसलाई व्यवहारको क्रममा क्रमशः समाधान गर्दै जान सकिन्छ ।
के कुरा सही हो भने संविधान जारी भएपछि नेपाली राजनीतिमा मुख्य प्रतिस्पर्धा नेपाली कांग्रेसले नेतृत्व गर्ने मध्य-दक्षिणपन्थी वृत्त र नेकपा एमालेले नेतृत्व गर्ने वामपन्थी धारका बीच मुख्य प्रतिस्पर्धा हुने हो । र, अरु सबै पार्टीहरु त्यसैको सेरोफेरोमा केन्द्रीकृत हुँदै जाने हो, धु्रवीकृत हुँदै जाने हो । त्यसो हुँदा सुदुर भविश्यमा दुईवटा वामपन्थीमा सहकार्य बढ्दै जाने सम्भावना म देख्छु । तत्काल चाँही पार्टी एकताको सम्भावना छैन ।
