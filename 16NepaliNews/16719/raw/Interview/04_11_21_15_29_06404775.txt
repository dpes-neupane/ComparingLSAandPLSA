
पूर्वसभामुख तारानाथ रानाभाट दोस्रो जनआन्दोलनपछि नेपाली कांग्रेसको कुनै पदीय जिम्मेवारीमा छैनन् । तर, यसलाई उनी सक्रिय राजनीतिबाट टाढिएको मान्न तयार छैनन् । रानाभाटले १२ औं महाधिवेशनसँगै हालै सम्पन्न १३ औं महाधिवेशनमा पनि केन्द्रीय सदस्यमा चुनाव जित्न सकेनन् । पहिले उनी कोइराला खेमाबाट चुनाव लडेका थिए, यसपालि देउवा खेमाबाट लडे र हारे ।
पूर्वकानूनमन्त्रीसमेत रहेका रानाभाट कांग्रेसमा देखिएको उतार-चढावको कोपभाजनमा परेका हुन् त ? यसबारे प्रश्न गर्दा उनी आफ्नो कारणले भन्दा पनि अरुकै कारणले आफू भूमिकाविहीन बनेको तर्क गर्छन् । तर, पार्टीको केन्द्रीय सदस्यमा हारे पनि अनलाइनखबरबाट रानाभाटले नयाँ घोषणा गरेका छन्- ‘म गणतन्त्रवादी हुँ, अब म राष्ट्रपतिको चुनाव लड्छु ।’
यिनै पूर्वसभामुख रानाभाटको राजनीतिक जीवनको उतार-चढाव र अबको यात्राबारे हामीले कुराकानी गरेका छौं । र, हामीले सम्वादको सुरुवात गर्‍यौं दोस्रो जनआन्दोलनमा उनले खेलेको फरक भूमिकाबाटः
देशमा ०६२/०६३ को जनआन्दोलन भइरहँदा तपाई सभामुख नै रहनुभयो, राजीनामा दिनुभएन, किन ?
हो म सभामुख थिएँ । गिरिजाबाबुले भन्नुभो, हामीले आन्दोलनको एजेण्डा ‘प्रतिनिधिसभा पुनस्र्थापना’ लाई बनाएका छौं । विघटित संसदको प्राणको रुपमा सभामुख पद छ, तिमीले प्रतिनिधिसभामा बसेर संवैधानिक आन्दोलनको नेतृत्व गर्नुपर्‍यो ।
उहाँले भन्नुभएको थियो कि सभामुखले छोड्नैपर्ने स्थिति आयो भने या त तिमी आन्दोलनमा आएर छोड, या राजाले दिने प्रधानमन्त्री खाएर छाड, यी दुबै कुराले संसदको प्राण जान्छ । प्राण गएपछि मूर्दालाई ब्यूँताउन सकिन्न । त्यसैले तारा, तिमीले यो त्याग गर्नैपर्छ । यही भएर राजाले संसद विघटन गरेपछि पुनस्र्थापनाका लागि म अदालत पनि गएको थिएँ ।
गिरिजाले भनेरै सभामुख पद नछाडेको भन्नुभयो, तर प्रतिनिधिसभा पुनस्थापना भएपछि तपाईको ठाउँमा सुवास नेम्वाङलाई ल्याइयो, तपाईले निरन्तरता नपाउनुको कारण के हो ?
आन्दोलन सफल भएपछि संसद पुनस्र्थापना पनि भयो तर, दुर्भाग्यवस त्यो मौकालाई धेरैथरिले उपयोग गर्न खोजे, जसका लागि म बाधक भएँ ।
मौका भनेको ?
धर्मनिरपेक्षताका निम्ति त्यो मौकाको उपयोग भयो । म भएको भए त्यो हुँदैनथ्यो । या त जनतालाई सोध भन्ने थिएँ, या लुकीचोरी गरेर घुसाउने परिस्थिति हुँदैनथ्यो । हो, त्यो शक्ति बलवान भयो र म सभामुखमा रहिरहने परिस्थिति बनेन ।
सभामुख रहेकै बेला तपाईलाई राजाले प्रधानमन्त्रीको अफर गरेका थिए, त्यसले पनि असर पार्‍यो कि ?
राजाले मलाई कुन ढंगले आहृवान गरे, उनै जानुन् । तर, प्रधानमन्त्री हुनका लागि पार्टीभित्र अर्को एउटा उम्मेदवार देखियो, त्यसलाई कमजोर बनाउनुपर्छ । यस्ता-यस्ता खेलहरुले मलाई पछाडि पर्नुपर्ने अवस्था आयो ।
म पार्टीको आदेशअनुसार नै सभामुखमा रहेको थिएँ । र, पद्दति, संविधानका आधारमा मेरो निरन्तरता अनिवार्य थियो । दुर्भाग्यवस मुलुकमा के-के हुन लेखेको रहेछ ..
संसद पुनस्थापना भएपछि के तपाईलाई पार्टीले नै पछि हट् भन्यो ?
पार्टीले मात्र होइन, पार्टीहरुले भने । कस्तो संविधान बनाउनुपर्ने भन्ने खेल आन्दोलन सुरु हुनासाथ भएको थियो ।
यसमा त गिरिजाबाबुसँग कुरा भयो होला, किन सभामुख छाड्ने भनेर उहाँसँग तपाईको कुरा भएन ?
किन नहुनु । उहाँको निजी सचिव गोकर्णजी साक्षी हुनुहुन्छ ।
सबै कुरा साक्षीलाई मात्र जिम्मा नलगाउँ न, संसद पुनस्थापनापछि तपाईको सभामुख पदले निरन्तरता नपाउनुको भित्री रहस्य के थियो ?
मैले सम्पूर्ण कुरा अहिले खोल्दिँन । मेरो सक्रिय राजनीतिक जीवन बाँकी नै छ ।
०००
तपाईले भन्नुभयो कि म भएको भए यसरी धर्मनिरपेक्षता घोषणा हुँदैनथ्यो । महाधिवेशनको पूर्वसंध्यामा अहिलेका महामन्त्री शशांक कोइरालाले दिएको अभिव्यक्ति, खुमबहादुर र शेखरले पाएको मत, यो सबै हेर्दा कांग्रेस अब धर्मनिरपेक्षताबाट पछि हट्छ ?
कांग्रेस नभन्नुस् । चाहे महामन्त्रीले दिनुभएको अभिव्यक्ति होस् वा हिन्दु धर्म हुनुपर्छ भन्ने साथीहरुको माग होस्, यो पार्टीको घोषित लाइन होइन । अब पार्टीले घोषणा गर्छ कि गर्दैन भविश्यले बताउँला, तर अहिलेसम्म आएको सबै व्यक्तिगत कुरा हो ।
धर्म निरपेक्षताबारे तपाईँको व्यक्तिगत विचार के हो ?
जनमत संग्रहमा जानुपर्छ । र, जनतालाई निर्णय गर्न दिन ढीला पनि गर्नुहुँदैन ।
अघि तपाईले भन्नुभयो कि यदि म सभामुख रहेको भए धर्म निरपेक्षताबारे गर्न दिने थिइँन । त्यसबेला तपाई सभामुख रहेको भए राजतन्त्रका बारेमा के गर्नुहुन्थ्यो ?
संविधानमै छ नि ।
पुनस्र्थापित प्रतिनिधिसभाबाट राजतन्त्र अन्त्यको घोषणा गर्न अवरोध गर्नुहुन्थ्यो ?
म सभामुख भएको भए जनताकहाँ जाउँ भन्थेँ । किनकि साँच्चिकै आन्दोलनको माग त थिएन त्यो ।
भनेपछि, जसरी गणतन्त्र घोषणा भयो, तपाई सभामुख पदमा रहेको भए यति सजिलै राजतन्त्र अन्त्य हुने थिएन ?
सक्थ्यो । तर, त्यो ढंगले होइन । परिर्वतन भएको जनतालाई थाहा छ । तर, परिर्वतन भएको कुराले कुन-कुन कुरालाई स्थापित र विस्थापित गर्ने भन्ने जनतालाई थाहै छैन । यदि म भएको भए प्रजातान्त्रिक तरिकाले, संविधानसम्मत तरिकाले जनताको भावना अनुसार गणतन्त्र आउँथ्यो ।
तपाई गणतन्त्रवादी कि राजावादी ?
म गणतन्त्रवादी । अबको मेरो उद्देश्य भनेको राष्ट्रपति हुने हो । अर्को पटक राष्ट्रपतिको उम्मेदवार म हुँ ।
कहिले हुने टुंगै नभएको राष्ट्रपति चुनावको उम्मेदवारमा दाबी गर्नुभयो । तर, तपाईलाई पार्टीकै मतदाताले पत्याएको देखिएन । महाधिवेशनको परिणामलाई कसरी हेर्नुभएको छ ?
म अन्त्यन्त सन्तुष्ट छु । तपाईले हाम्रो महाधिवेशनस्थल भृकुटीमण्डप, त्यससँग जोडिएको सडक र सभागृहको क्षेत्रलाई हेर्नुभयो भने त्यहाँ समाजवाद पूरै पोखिएको थियो । भित्ताभित्तामा समाजवाद टाँसिएको थियो, रुखरुखमा समाजवाद हल्लिएको थियो । अब म प्रश्न गर्छु, मेरै पार्टीलाई र म आफूलाई, यदि त्यहाँ पोखिएको समाजवादलाई जम्मा गरेर भूकम्पपीडित गाउँ बनाएको भए कतिवटा गाउँ बन्थे ? म भन्छु- तीनवटा गाउँ बन्थे ।
समाजवाद त्यो हो ? बाजागाजा समाजवाद हो ? हामी त कुनै कम्युनिष्ट पार्टीसँग चुनाव लड्दैछौं कि जस्तो थियो । यसरी समाजवादलाई सडकमा पोख्नु कांग्रेसलाई मर्यादित विषय होइन । र, प्रजातान्त्रिक अभ्यास पनि होइन ।
तपाईँले चाहिँ कति खर्च गर्नु भो ?
तपाईँले पत्याउनु हुन्छ ? मैले कार्डचाहिँ छापे है । त्यति हो मैले गरेको । मैले समाजवादको अपमान गर्न होइन, आफ्नो परिचय हातमा बोक्न महाधिवेशन प्रतिनिधिको टाउका गनेर ३२ सय वटा छापेको थिएँ ।
त्यसोभए आफूले पाएको मतप्रति तपाई सन्तुष्ट हुनुहुन्छ ?
जति मत आयो, त्यो इमान्दार, निष्ठावान र चरित्रवान र मुलुकको प्रजातन्त्र र स्थायित्वका निमित्त चिन्तित छन्, त्यस्ता मजस्तै साथीहरुले दिएका हुन् । मेरो ४७ भोट बदर भयो, ८४० मत पाएँ, म अन्त्यन्तै सन्तुष्ट छु । मेरो ठूलो मूल्यांकन हो यो ।
तर, देउवाको प्यानलमा पर्दा पनि केन्द्रीय सदस्य जित्न सक्नुभएन, किन ?
त्यो प्राविधिक कुरातिर जान चाहन्नँ म ।
धोका वा अन्तरघात पो भयो कि ?
त्यति शब्द पनि म प्रयोग गर्दिनँ । मैले जे पाएँ, त्यो मेरा लागि ठूलो सम्पत्ति हो । मैले जति मत पाएको छु, त्यही मतका आधारमा र त्यही विवेक प्रयोग गर्ने साथीहरु नै मेरा भोलिका कदमका प्रेरणा हुन् ।
भनेपछि यही मत देखेर राष्ट्रपतिको उम्मेदवार दाबी गर्नुभएको हो त ?
त्यही कारणले हो ।
यसअघि राष्ट्रपतिबारे सोच्नुभएको थिएन ?
एउटा पेपर साथीहरुको हातमा पुर्‍याएको भरमा मात्र भोट त आएको होइन होला नि मेरो । विगतको मेरो मूल्यांकन र भोलिको आवश्यकतालाई हेरेर साथीहरुले मत दिनुभएको होला नि । त्यसकारण त्यो परिपक्व मत हो । न्यायप्रेमी मत हो । निष्ठावान कांग्रेसीहरुको मत हो । त्यसैका आधारमा मैले सोचेँ, अब राष्ट्रपतिको उम्मेदवार हुन्छु ।
तपाईँकै शब्दमा भन्दा आफ्नो भन्दा अरुका कारण पछि पर्नुभएको हो । भोलिका दिनमा पनि राष्ट्रपतिको उम्मेदवार बन्न सजिलो होला र ?
किन नहुने ? देखिहाल्नु भो नि, राष्ट्रपतिमा कुलबहादुर गुरुङलाई उम्मेदवार बनाएको । हेर्नुस् त कति निष्ठावान, हार्छु भन्ने थाहा हुँदाहुँदै पनि एउटा साथी प्रस्तुत हुन्छ । जब कि स्वार्थको राजनीति गर्न चाहनेहरु कोही प्रस्तुत हुँदैनन् । एउटा पद्दति, संविधानको मर्यादाका लागि हो उहाँ प्रस्तुत हुनुभएको हो । हो, त्यस्तै धेरै आधारहरु छन्, जसले मलाई उत्प्रेरित गर्‍यो ।
तर, तपाईँको हकमा पनि त्यस्तै होला नि । हार्ने देखेपछि कुलबहादुर गुरुङलाई खोजेजस्तै तपाईलाई खोज्लान्, जित्ने अवस्थामा पार्टीले अरुलाई नै खोज्ला….
म तपाईँहरुको अगाडि सपथ खान्छु, निष्टाको राजनीतिबाहेक कुनै विकृति र विसंगतिलाई बोकेर न म राजनीति गर्छु, न कुनै पदमा उम्मेदवार हुन्छु ।
कहिले पालो आउँछ निष्टावानहरुको ?
इमान्दारको पालो आउने पद्दति सुरु भो । यदि शेरबहादुरजीले यो सभापति पदको गरिमालाई अन्तरमनदेखि नै आंकलन गर्नुभएको छ भने तपाईँले देखेको भविश्यका लागि उहाँ प्रस्तुत हुनुहुन्छ । एक्लैले त कसैले सक्दैनन् ।

प्रचण्डजीलाई प्रधानमन्त्री दिने हो भने सम्भव होला, होइन कांग्रेसको नेतृत्वमा नयाँ सरकार बनाउने हो भने किन आउँछ माओवादी ?

खै कसरी होला र ? कांग्रेसकै कार्यकर्ता हुन् खुमबहादुरलाई धेरै भोट दिएर जिताउने
उहाँले रिझाउनुभो होला ।
अब खुमबहादुर उपसभाति हुने होला…
माग गर्ने त अधिकारको कुरा भो । तर, शेरबहादुरजीले जेसुकै गरे पनि सामूहिकरुपमा लिडरहरुको पनि लिडरका रुपमा अघि बढ्नुपर्छ । हेर्नुस् त, देशमा जातजाति, भूगोलदेखि प्रदेशको सीमासम्म असन्तुष्टि नै असन्तुष्टि छ । यसलाई उचाल्न शक्ति केन्द्रहरु खेलिरहेकै छन् । यो त शेरबहादुरजीलाई सफलतम सभापति हुने अभूतपूर्व मौका हो । तर, म सभापति भइहालेँ, म जे चाहन्छु, त्यही गर्छु भन्ने हो भने उहाँ असफल हुनुहुन्छ ।
के तपाईँ देउवा सफल हुनेमा आशावादी हुनुहुन्छ ?
म आशावादी छु, उहाँले सहसल्लाह गरेर कदमहरु चाल्नुहुन्छ । तर, उहाँलाई एउटा कुरा सिकाइराख्नुपर्दैन, उहाँ तुरुन्त निर्णय लिन सक्ने क्षमताको मान्छे हो ।
उसोभए कांग्रेसको अबको चुनौती के त ?
चुनौती पार्टीभित्र पनि छ । समग्र मुलुकले सामना गर्नुपरेको चुनौती कांग्रेसको पनि चुनौती हो ।
तर, यसमा उज्यालो पक्ष के छ भने गाउँदेखि चलायमान भएको छ र सबैलाई पार्टी एकताको चिन्ता छ । प्रजातन्त्र सवलीकरणको चिन्ता छ । साथै मुलुकको बिग्रँदो स्थिति भूकम्प, आन्दोलन र नाकाबन्दीको परिणाम दुई ढंगको अर्थतन्त्र छ । यसलाई उचित ढंगले सम्बोधन गर्नुपर्छ ।
के तपाईँले मधेसलाई इन्कार गरेर जान सक्नुहुन्छ ? कांग्रेसको सबैभन्दा ठूलो जग भनेको मधेस हो । प्रजातन्त्रको ठूलो जग मधेसीहरु हुन् । त्यसले जतिसक्यो चाँडो मधेसवादीका मागहरुलाई सम्बोधन गर्नुपर्छ । तर, प्रजातन्त्र, राष्ट्रियता, प्रादेशिक अखण्डताविरुद्ध गएर होइन ।
अनि भूकम्पले हल्लाएका गाउँहरु निर्माण गर्नुपर्छ । विश्व समुदाय चिन्तित छ ।
तर, यो सरकारले केही पनि काम गर्न सकेन, कांग्रेसले अब के गुर्नपर्छ, आफ्नै सरकार बनाउने कि यसैमा सामेल हुने ?
यो बहुरंगी सरकार छ नि त । ओलीजी त्यत्रो पार्टीको ठूलो नेता हुनुहुन्छ । प्रधानमन्त्री सुयोग्य र खारिएको नेता पनि हो । तर, उहाँका मित्रहरु कोही गणतन्त्रविरोधी छन्, संघीयता चाहिँदैन भन्नेहरु पनि त्यही छ । अर्थात स्वार्थको खेल मात्र हुन्छ त्यहाँ, गति लिन सक्दैन ।
कांग्रेसले अब तपाईकै शब्दमा ‘बहुरंगी सरकार’को बाटो हेर्छ कि आफ्नै नेतृत्वमा सरकार बनाउँछ ?
म स्पष्ट भन्छु र मलाई कुनै मोलाहिजा पनि होइन, कांग्रेसले अहिले यो सरकार हुँदैन भनेर भन्ने सक्ने स्थिति छैन । कसको बलले भन्ने ? प्रचण्डजीलाई प्रधानमन्त्री दिने हो भने सम्भव होला, होइन कांग्रेसको नेतृत्वमा नयाँ सरकार बनाउने हो भने किन आउँछ माओवादी ? अहिलेकै सरकारमा मन्त्रीहरु छन्, मन नपरे फेर्न सक्छन् ।
मेरो प्रष्ट मत छ, प्रचण्डजीलाई प्रधानमन्त्री मानेर कांग्रेस सरकार बनाउनुहुन्न । महाधिवेशन सकिए पनि आफ्नो नीति र कार्यक्रम तल्लो तहसम्म पुर्‍याउन सकिएको छैन । भ्रातृ संस्थाहरु निष्कृय छन् ।
भूकम्पपछिको पुनर्निर्माणदेखि मधेसवादीहरुलाई सम्बोधन गर्न बाँकी छ । यो सबैलाई छाडेर सरकार फेर्ने कुरामा कांग्रेस लाग्दा अस्थिरता निर्माण गर्ने यही पार्टी हो भन्ने हुन्छ । यो गर्न हुँदैन ।
तर, प्रचण्ड कांग्रेसलाई प्रधानमन्त्री मान्न तयार भए भने ?
कांग्रेस जानुहुँदैन । किनभने यसो गर्दा कांग्रेस अस्थिरताको कारक बन्छ ।
धेरैले त शेरबहादुरजी पावरको भोको मान्छे हो भन्छन् नि ?
अहिले शेरबहादुरजीलाई त्यो दोष नलगाउनुस् । अहिले प्रधानमन्त्री म बनिहाल्छु भन्ने स्थितिमा उहाँ हुनुहुन्न ।
