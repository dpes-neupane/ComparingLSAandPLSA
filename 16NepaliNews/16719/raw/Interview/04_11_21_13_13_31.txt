तत्कालीन एमाले र माओवादीबीच पार्टी एकताका लागि सुरुवाती पहल गर्ने बामदेव गौतम अहिले पार्टीभित्रै अलि किनारामा छन् । नेकपामा उनी पाचौँ बरियतामा छन् । पार्टीमा धेरै हुन्छ तर उनले थाहा पाउँदैनन् । तैपनि पार्टी जिम्मेवारी अनुशासनपूर्वक पालना गरेको उनको तर्क छ । सङ्घीय चुनावमा बर्दिया–१ बाट हार खाएपछि (हारमा उनले अन्तरघात देखेका छन्) प्रधानमन्त्री र मन्त्री बन्ने उनको बाटो रोकिएको छ । त्यसैले नेता गौतम शक्तिशाली विकास प्राधिकरणको प्रमुख भएर काम गर्न चाहन्छन् । पार्टी सङ्गठनभित्र उमेरहद लगाउन हुन्न भन्ने तर्क राख्ने नेता गौतम सरकारको अहिलेको कामसँग त्यति सन्तुष्ट छैनन् । बरु, मण्डलामा प्रदर्शनी रोक्ने निर्णय गरेर सरकारले नदुखेको कपाल आफै दुखाएको तर्क गर्छन् । डा. केसीका मागलाई लिएर जनमत सङ्ग्रह गर्नुपर्ने उनको प्रस्ताव छ । यिनै विषयमा केन्द्रित रहेर रातोपाटीका राजनीतिक संवाददाता बबिता शर्माले नेकपाका नेता गौतमसँग कुराकानी गरेकी छिन् ।–पार्टी एकतापछि बामदेव गौतम कता हराउनुभयो भनेर मानिसहरूले खोजिरहेका छन् ? के गर्दै हुनुहुन्छ अहिले ?म पार्टीको आन्तरिक व्यवस्थापनको काम गरिरहेको छु । केन्द्रीय सचिवालय सदस्य हुँ । नौ जनाको सचिवालय टिमको रोलक्रममा पाचौँ नम्बरमा छु । दुईजना अध्यक्ष हुनुहुन्छ । पछि वरिष्ठ नेता राख्ने सल्लाह भयो । फेरि पछि महासचिव र प्रवक्ता राख्ने भन्ने भयो । म यी कुनैै पदमा रहिनँ । मानिसहरूले कुनै पदमा भएन र काम पनि भएन भन्ने ठाने होलान् । तर म विधान र नियमावली सम्पादन गर्ने, प्रतिवेदन, घोषणापत्र तयार गर्ने, विकास र सुशासनका प्राथमिकताका काममा लागिरहेको छु ।–पार्टी केन्द्रीय सचिवालयको सदस्यबाहेक अहिले पार्टीमा तपाईंको भूमिका चाहिँ के हो ?सचिवालयबाहेक अखिल नेपाल किसान महासङ्घ र अखिल नेपाल किसान सङ्घ क्रान्तिकारीको एकीकरण कार्यदलमा छु ।–देखिने खालको भूमिका नपाएकोमा गुनासो छ कि ?दुई जना अध्यक्ष र महासचिवबाहेक अरू सबै म जस्तै हो । वरिष्ठ नेताको हिसाबले उहाँहरूलाई कुनै ठोस जिम्मेवारी हुँदैन । सम्मान चाहियो भन्या भएर सम्मान दिएको हो । मैले नाम मात्रको सम्मान चाहिएन भनेको हुँ । जिम्मेवारी भयो भने तदअनुरूपको सम्मान स्वत पाइहालिन्छ । जिम्मेवारीका लागि मेरो विशेष आग्रह पनि भएन । पार्टीमा वरिष्ठ हुन मेरो आकर्षण पनि छैन । पार्टीभित्र पार्टीले निर्णय गरेर वरिष्ठ हुने हो । जनताले निर्णय गरेर पनि वरिष्ठ बनाइहाल्छन् नि ! म जुन दिनदेखि कम्युनिस्ट आन्दोलनमा लागेँ, कति योगदान गरेँ,  त्यसको आधारमा स्वत वरिष्ठमा परिहाल्छु नि । वरिष्ठ भनेर ठोस जिम्मेवारी हुँदैन । महासचिवको काम हुन्छ, गरिरहनु भएको छ । प्रवक्ताले पार्टीका धारणा बाहिर ल्याउनु हुन्छ । सचिवालयभित्रबाट गर्नुपर्ने काम मैले गरिहरेको छु । कहिले एउटा अध्यक्षले जिम्मा दिनुहुन्छ, कहिले अर्को अध्यक्षले कामको जिम्मा दिनुहुन्छ । जुन दिन सबै तहका कमिटीको एकीकरण सम्पन्न हुन्छ, त्यस दिनदेखि मैले पनि बोक्नै नसक्ने कामको भारी पाउँछु । त्यो मनस्थिति बनाएर बसेको छु । अहिले नेतृत्वप्रति मेरो कुनै गुनासो छैन ।–एकीकृत पार्टीको विधानमा नेताको उमेर ७० वर्षको हद हटाइएको छ । यो तपाईंकै चासो सम्बोधन भयो, बामदेवलाई राहत भयो भन्नेहरू पनि छन नि ?उमेरहदको कुरै थिएन नेकपामा । तत्कालिन एमालेमा थियो । तत्कालीन माओवादी केन्द्रमा थिएन । नेतृत्व गर्ने जिम्मेवारी र पार्टी सदस्य कहिलेसम्म हुने भन्ने उमेरसँग सम्बन्धित हँुदैैन । जहिलेसम्म नेतृत्व गर्न सक्छ, उसलाई उमेरले छेक्दैन । नेतृत्व गर्न नसक्ने, बौद्धिक क्षमता ह्रास हुने हो भने बुढो हुनै पर्दैन । मानिस ४० वर्षमै अड्किहाल्छ । बौद्धिक क्षमतालाई उमेरमा सीमित गनु षड्यन्त्रपूर्ण काम हो । यसो गर्न हुँदैन । उमेरका आधारमा पार्टी सदस्य मान्ने कि नमान्ने ? पार्टी सदस्य भएपछि ऊ कमिटीमा बस्नै पर्छ । कमिटीमा बसेपछि ऊ कार्यकारी हुन्छ, हुन्छ । कार्यकारी नभएको कमिटी नै हुँदैन । कुनै व्यक्ति ७० वर्षको छ । कार्यकारी पोस्टबाट उसलाई हटाइदिने त । कम्युनिस्ट पार्टी वैज्ञानिक नियममा चल्छ । उमेरको कुरा अवैज्ञानिक थोपरियो । ७० वर्षको उमेरमै गेटआउट गर्न सकियो भने त्यहाँ बलजफ्ती गएर बस्न पाइन्छ भन्ने केही मानिसको मोटो दिमाखको सोचाइ हो उमेरको मुद्दा । यो उद्देश्यमूलक हुन्छ षडयन्त्र हो ।-स्थायी कमिटीको वैठकमा योगेश भट्टराईलगायतका केही नेताले विधानमा उमेर हदको कुरा राख्न सुझाव दिनुभएको थियो नि ?योगेश भट्टराई लगायतले हैन, योगेश भट्टराई मात्रैले हो कुरा उठाएको । कुरा त उठाए बस्नेबेला मेरो मुखमा हेरे अनि टाउको निहुराए ।–नेपालको विकास र समृद्धिसम्बन्धी किताब नै लेख्नुभयो । सरकारलाई तपाईंको कार्यदलले समृद्धिको खाका पनि दियो । अधिकार सम्पन्न विकास प्राधिकरणको कुरा उठेको थियो । तपाईंको चाहना छ त्यसमा ?अधिकार सम्पन्न प्राधिकरणको कुरा उठेको छ । यसबीचमा मैले ‘नेपाल नवनिर्माण महाअभियान’ भन्ने किताब लेखँे । त्यो किताब महानिर्माणसँगै सम्बन्धित छ । किताबमा उल्लेख भएबमोजिम काम सम्पन्न गर्न सकियो भने नेपाली जनताले प्रत्यक्ष अुनुभूत गर्ने समाजवादमा प्रवेश गर्न सकिन्छ । त्यो किताब लेख्दा धेरै विद्वानहरूसँग सल्लाह गरेँ । अन्तर्राष्ट्रिय अनुभव पनि जम्मा गरेँ । प्राधिकरणको माध्यमबाटै काम गर्नुपर्छ भनेर किताबमा लेखेको छ । तपाईं आफैँले किताब पनि लेख्नु पनि भएको छ । तपाईंले काम गर्नुपर्छ भनेर प्रचण्डले मलाई भन्नुभयो । अब त्यसको जिम्मेवारी आयो भने बकाइदा खुशी भएर पूरा गर्छु । चाहना मात्रै होइन, काम गर्न सक्छु । क्षमता पनि छ मसँग ।–राष्ट्रपतिको चर्चा पनि भयो एक पटक, होइन ?यो कुरा हाम्रोबीचमा कहिल्यै भएन । पहिला पनि एक जना पत्रकारले सोधेका थिए । मैले भने ‘म शान्तपूर्वक निष्क्रिय भएर, ठूलो महलभित्र, कैदी भएर बस्न म चाहान्न ।’ किनकि त्यो कार्यकारी पोस्ट हैन । सम्मानित पोस्ट हो । त्यस्तो ठाउँमा बस्नको निम्ति अहिले जो राष्ट्रपति हुनुहुन्छ, उहाँहरूको निम्ति उपयुक्त हो । पहिले जो राष्ट्रपति हुनुहुन्थ्यो, उहाँ उपयुक्त हुनुहुन्थ्यो । उहाँहरूजस्तै व्यक्तिहरूका लागि उपयुक्त हो । म जस्तो व्यक्तिका लागि होइन । सुहाउने खालको चाहियो नि गहना लगाउँदा पनि । –नेकपाका एक जना अध्यक्ष तथा प्रधानमन्त्री केपी शर्मा ओली चीन भ्रमणमा जानुभयो । त्यसबेला नै नेकपाका अध्यक्ष प्रचण्ड पत्नी सीताको उपचारका लागि सिङ्गापुर हुनुहुन्थ्यो । अध्यक्ष ओलीले कार्यवाहक अध्यक्षको जिम्मा माधव नेपाललाई दिनुभयो । जबकि, एमालेमा हुँदा त्यस्तो कार्यवाहक जिम्मेवारी तपाईं पाउनुहुन्थ्यो । माधव नेपाललाई कार्यवाहक दिँदा परम्परा तोडेको भनेर तपाईंले असन्तुष्टि जनाउनुभयो भन्ने थियो, साँचो के हो ?यो सरासर झुट हो । यो विल्कुल मेरो चरित्र हत्या गर्ने कुरा मात्र हो । पहिला एमालेमा म सिनियर भएको नाताले कार्यवहाक हुने गर्थें । अहिलेको पार्टीमा जो–जो बरिष्ठ हुनुहुन्छ, त्यसबेला पनि उहाँहरू नै वरिष्ठ हुनुहुन्थ्यो । त्यसबेलाको हाम्रो पार्टीमा उपाध्यक्ष नै ५ जना थियौँ । त्यसमध्येमा म सिनियर भएको हुँदा मैले कार्यबहाक पाउने गर्थें ।नेकपामा कार्यकारी र सम्मानित भन्ने छैन । हामी सबै कार्यकारी हौँ । तर पछि दुई जना अध्यक्ष भएपछि वरिष्ठको मर्यादाक्रम तोक्ने भन्ने भयो । पहिलो नम्बरमा केपी शर्मा ओली, दोस्रो नम्बरमा पुष्पकमल दाहाल प्रचण्ड, तेस्रोमा माधवकुमार नेपाल, चौथोमा झलनाथ खनाल, पाँचौँमा वामदेव गौतम, छैटाँैमा नारायणकाजी श्रेष्ठलगायत यसरी तोकियो । त्यसैले दुई दिन कार्यवाहाक पाइनँ भनेर रडाको गर्ने मान्छे म पहिले पनि होइन, अहिले पनि होइन ।–पार्टी एकताको कोर्स लागि सुरु गर्ने म हुँ तर पछि त धेरै कुरा मिडियाबाट थाहा पाए भनेर अन्तरवार्ता दिनुभयो । आजकल ओली र प्रचण्डसँग कस्तो छ सम्बन्ध ?जहिले म पहिलो पटक प्रचण्डसँग भेट भएँ । त्यही दिनदेखि यो पार्टीलाई बन्दुक थन्क्याएर, शान्तिपूर्णबाटोमा ल्याएर एउटै पार्टी बनाउन पाए हुन्थ्यो भन्ने मलाई लागिराखेको थियो । त्यसको निम्ति म लागिरहेँ, लागि रहेँ । पछि आएर परिस्थति अुनुकुल भयो । हामी सबैले आवश्यकता महसुस गरेपछि पार्टी एकता भयो । के–के कुरा दुई अध्यक्षले गर्नुहुन्थ्यो । जसबेला हामीले कुनै कमिटी बनाएका थिएनौँ । पार्टी एकता संयोजन समिति मात्र बनाएका थियौँ । त्यो समितिमा छलफल हुनुपर्ने थियो । तर उहाँहरूले कतिपय कुरा हामी अक्ष्यक्षलाई जिम्मेवारी दिनुस् है भन्नुहुथ्यो । त्यस्तो अवस्थामा के कुरा हुन्थ्यो, हामीले थाहा पाउनुपर्ने कुरा भएन । उहाँहरूले जे निर्णय गर्नुहुन्थ्यो, त्यो हाम्रै हो भनेर हामीले भन्नुपर्छ भन्ने हो । यो मैले कतै उल्लङ्घन गरेको छैन । अहिले पनि म इमानदारिताकासाथ भन्छु– पार्टी एकता घोषणाको कुरा पनि मैले पहिला थाहा पाएको होइन । मिडियाबाटै थाहा पाएको हुँ । तर मेरो समर्थन छ भनेर भनेको हुँ । मेरो असन्तुष्टि हैन । मेरो खुलापन हो ।   –ओली संसदीय दलको नेता र अध्यक्ष हुँदा तपाईंले केपी ओलीलाई साथ दिनुभयो ? त्यसको बदलामा धोका पाउनुभयो । कहिलेकाही अचम्म लाग्छ होला है ?त्यस्तो केही छैन । किनभने सर्त राखेर कमरेड केपी ओलीलाई साथ दिएको होइन । मैले निःस्वार्थ समर्थन गरेको हुँ । मैले निःस्वार्थ समर्थन गर्दागर्दै पनि उहाँले कतिपय कुरा भन्नु भयो । यसपछि तपाईं हो, यसपछि अब तपाईं हुने हो भन्नुभयो । तपाईंपछि बरु म यो हुने हो आदि जस्ता कुरा उहाँ आफैले भन्या हो । मैले कुनै सर्त राखेको होइन । मैले मागेको र उहाँले हुन्छ– दिन्छु भनेको भए पो धोका हो । मैले कहिलै केही कुरा मागेकै होइन । संसदीय दलको नेतामा मलाई सपोर्ट गर्नुस् भन्नुभयो । मैले सपोर्ट गरँे । नगरेको भए बन्नु हुन्थेन । पछि महाधिवेशनमा पार्टी अध्यक्षमा सपोर्ट गर्नुस् भन्नुभयो मैले सपोर्ट गरेँ । मैले सधैँ अरूलाई सपोर्ट गरिरहेको छु ।अध्यक्षको निम्ति म कहिलै उठेको पनि छैन । संसदीय दलमा पनि म उठेको छैन । हामी जस्ताले त समर्थन गर्ने न हो । कहिले माधवकुमार, कहिले झलनाथ कहिले मदन भण्डारीलाई समर्थन गरियो । मेरो भूमिका त्यही हो । नवौँ महाधिवेशनमा कमरेड केपीले मलाई समर्थन गर्नुस् भन्नु भयो । कमरेड माधवले पनि मलाई समर्थन गर्नुुस् भन्नुभयो । यसो विचार गरेँ, केपी कहिलै अध्यक्ष हुनुभएको छैन । मैले उहाँलाई सपोर्ट गरेँ । त्यसैले मेरो कतै आग्रह, पूर्वाग्रह र सर्त पनि छैन । अनि कसरी धोका भयो ?–बामदेव गौतम गुटको राजनीति खप्पिस छन् भन्ने आरोप लाग्छ ? ठूलो पार्टीका यो आरोपको जवाफ कसरी दिनुहुन्छ, गुट छाडेर कि थप सुदृढ गरेर ?यो विल्कुल गलत हो । यो जत्तिको गलत मूल्याङ्कन हुनैसक्दैन । मैले कहिलै गुट बनाइनँ । हेर्नुस् विभिन्न कारणले तत्कालीन एमालेका मतभिन्नता बढ्दै गयो । त्यो मतभिन्नता बढाउने माधवकुमार र केपी ओलीले गर्नुभयो । उहाँहरू दुई जनाले मिलाउने भन्दा पनि भड्काउने खालको व्यवहार गर्नु भयो । त्यसले गर्दा म अलग भएँ । अर्को पार्टी बनाइयो । गुट बनाई राख्ने भए म त्यही गुट बनाएर बस्थेँ । निस्किन पर्ने थिएन नि । गुट भनेको बाहिर देख्दा एउटै हुने तर भित्रभित्र छुट्टै किसिमको समूह बनाउने हो । त्यसले जे निर्णय गर्छ तद्अनुरूप चल्ने, त्यो हो गुट ।मैले त एउटा विचार राखेँ । विचारमा सहमति भएन । विचारमा सहमति नभएपछि सँगै बस्न सकिन्न भन्ने मूल्याङ्कन भयो । वास्तवमा मैले त्यसरी मूल्याङ्कन गर्न हुँदैन्थ्यो । लड्न त त्यहाँ भित्रै बस्न पर्थ्यो । भित्रै बसेको भए त्यसबेला नै मैलै सबैलाई पछारिसक्थेँ नि । तर, फुटेर गैयो । फुटेर गएपछि मेरो योगदानको डिग्री घट्यो । फेरि फर्केर त्यहाँ आउँदा, हिजो तैले पार्टी फुटाएर गएको होस् भनेर मेरो योगदानको नम्बर घटाइदिने, जिम्मेवारी नदिने भयो ।खासमा मैले गुट कहिलै चलाइनँ । केपी ओलीलाई समर्थन गर्दा मैले खुल्ला घोषणा गरेर नै समर्थन गरँे । त्यो महाधिवेशनको कुरा हो । महाधिवेशन पछि गुटबन्दी सिर्जना गर्न खोजिएको थियो । मैले पोलिटब्युरो बनाउँदा गुटबन्दी गर्न दिइनँ । इतिहासमा पहिलो पटक पोलिटब्युरो सर्वसहमत भयो । स्थायी कमिटी पनि सर्वसहमत भयो मेरो कारणले । हिजोको महाधिवेशनको प्यानलाइज यहाँ देखिन हुँदैन भनेर मैले सर्वसम्मत निर्णय गराएँ । मेरो भूमिका हो त्यो । कसरी म गुटबन्दी गर्ने भएँ ? मूल्याङ्कन गर्न नजानेर हो । वास्तवमा मूल्याङ्कन कसरी गर्नुपर्छ भनेर उनीहरू सिक्न पढ्न जान पर्छ । अनि त्यसपछि मूल्याङ्कन सही हुन्छ । मैले गुटबन्दी कहिलै गरेको थिइनँ ।नेकपामा म गुटबन्दी गर्दिनँ । गुटबन्दी गर्नेलाई देखिसहन्न । भर्खर पार्टी एकता भएको भएर केही समय झुक्किएर एमाले माओवादी भन्ने होला । तर दिमागले जतिबेला थाहा पाउँछ तुरुन्तै सच्याइहाल्नु पर्छ । गुटबन्दीले हामी समाप्त हुन्छौँ । देश समाप्त हुन्छ । अहिलेको हाम्रो देशको सङ्घीय लोकतान्त्रिक गणतन्त्र, जनताको समृद्धि, जनताको चाहना, जनताको उज्ज्वल भविष्यमा जाने सपना सबै चकनाचुर हुन्छ । गुटबन्दी भयो भने पार्टी समाप्त हुन्छ । पार्टी समाप्त भयो भने सबै समाप्त हुन्छ । नेपालको अस्तित्व यो पार्टीमा निहित छ । यस्तो बुझ्ने मान्छेले गुटबन्दी गर्छु त ?–तत्कालीन एमाले र माओवादी मिलेर नेकपा बनाउनुभयो । एकीकृत पार्टीको शीर्ष नेता भएर काम गर्दाको दुई महिनाको अनुभव कस्तो रह्यो ?   अहिले केही काम नै गरेका छैनौँ । दुई पटक स्थायी कमिटीको वैठक भएको छ । स्थायी कमिटीम ४५ जना छन् । ४५ जनामा छलफल गर्यो भने एक दिनमा बैठक सकिँदैन । हामीले एक दिनमा बैठक सक्नुपर्छ । त्यसकारण अहिलेको जुन हाम्रो अवस्था छ । तदअनुरूप सब ठिकठाक छ । अहिलेसम्म हामीले खास किसिमको मुभ सञ्चालन गरेका छैनौँ ।अब सबै तहका सङ्गठनको व्यापक एकीकरणको अभियान चल्छ । सबै तहमा हाम्रा पार्टी कमिटी निर्माण हुन्छन् । हाम्रो केन्द्रीय कमिटी ४४१ छ । यीमध्ये डेढ सय केन्द्रमा बस्नुहुन्छ । अरू सबै स्थानीय तहमा इन्चार्ज भएर जाँदैछन् । ३ सय जति केन्द्रीय कमिटीमा रहेका कमरेडले काम गर्छन् । हामीले भने अनुसारको भयो भने अबको दुई वर्षमा ६० लाख नेकपाको परिवार हुनेछन् । अधिकांश परिवारमा नेकपाका सदस्य हुनेछन् । यदि भएन भने पनि ३० लाख पार्टी सदस्य हुनेछन् । -दुई वर्षमा ६० लाख सदस्य यो कसरी सम्भव होला ?यो चमत्कार नै हुन्छ । हाम्रा ३ सय केन्द्रीय सदस्य सबै शिक्षक भएर जाने हुन् । भोकेसनल शिक्षा दिने शिक्षक । सबै जनता नेकपामा आउँछन् । लक्ष ६० लाख छ । त्यो नभए पनि ३० लाख सदस्य नेकपाका हुन्छन् । –पार्टीमा दुई जना अध्यक्ष हुनुहुन्छ । राजनीतिक इतिहासमा यस्तो प्रयोग कसरी अगाडि बढेको छ ?महाधिवेशन सम्म मात्रै दुई जना हो । महाधिवेशन पछि एउटै अध्यक्ष हुन्छ । एकीकरण गर्दासम्म, एकअर्कामा घुलमिल हँदासम्मका निम्ति दुई अध्यक्ष राखेको हो । यो सधैँभरी रहँदैन ।– केन्द्रमा अचानक एकता भयो, पार्टीका तल्ला तहका कमिटीको एकतामा ढिलाइ भैरहेको जस्तो देखिन्छ । के मिलेको छैन् ?अब सबै कमिटी छिटै एकीकरण हुन्छन् । सबै तहका कमिटी एकीकरण हुनमा समय लाग्थ्यो । हामीले तीन महिनाभित्र सबै तहका कमिटी एकीकरण गर्ने भनेका थियौँ । अब एक महिनामा एकीकरण होलान् । एकीकरणका लागि कार्यदल बनाएका छौँ । तिनीहरूलाई रिपोर्ट दिन समय दिएका हौँ । अहिले पनि कतिपयले रिपोर्ट दिएका छैनन् । कतिपयले कुरा मिलाउन सकेका छैनन् । तल कुरा मिलाउन नसक्नुका कारण विचारमा मत भिन्नता छ । माथि केन्द्रबाट विधान नजाँदासम्म एकीकरण हुने जति छिटो सम्भावना थियो त्यो कम भएको छ । त्यसकारण विधान र नियमावली हामीले छिटो छापेर पठाउँछौँ । त्यसपछि काम सुरु हुन्छ ।–तपाईंको विचारमा पार्टीका सबै कमिटीहरूको एकता कहिलेसम्म हुन्छ ?मेरो विचारमा सबै पुग्दा तीन महिना जति लाग्ला ।–तर प्रचण्डले साउन महिनामा सबै तहका कमिटी एकीकरण हुन्छन् भन्नु भएको थियो एउटा कार्यक्रममा ? यस्ता सामान्य कुरामा पनि तपाईं र उहाँको कुरामा एकरूपता देखिएन नि ?उहाँले त्यसो भनेको भए त एकै महिनामा एकीकरण होलान् । हामीले तीन महिनामा सबै एकीकरणका काम सम्पन्न गर्ने भनेको हो । हामीले जेठ ३ गते पार्टी एकता गर्यौँ । त्यतिबेला सबैको उत्साहलाई मध्यनजर गर्दै तीन महिनाभित्रमा अन्य तहका सबै कमिटीको एकीकरण गर्ने भन्यौँ । व्यवहारमा जाँदा तलमाथि हुन्छ । एक महिनामा भएन भने दुई महिना लाग्ला । त्यसमा पनि भएन भने तीन महिना लाग्ला, तर त्यहाँभन्दा माथि जाँदैन ।   –सरकार गठनको पाँच महिना पूरा भएको छ । सरकारको पाँच महिनाको समीक्षा कसरी गर्नुहुन्छ ?यो हाम्रो सरकार हो । हाम्रो सरकार भए पनि म सहभागी छैन । सरकारका नीति तथा कार्यक्रममा पनि सहभागी भइनँ । बजेट निर्माणमा पनि सहभागी भइनँ । अहिले नीति कार्यक्रम बजेट सन्तोषजनक आएन भनेर पार्टी कार्यकर्ता सबै ठाउँमा भनेका छन् । यो कार्यान्वयको दौरानमा प्रभावकारी होला । अर्थमन्त्रीले कार्यान्वयमा जाँदा प्रभावकारी हुन्छ भनेर भनिरहनुभएको छ रे । त्यसकारण जब यो कार्यान्वयमा जान्छ, तब सबैमा उत्साहा आउला । आफ्नै सरकार छ, सन्तुष्ट छैन भनेर त मैले भन्नै मिल्दैन नि !  असन्तुष्ट भए पनि पार्टीभित्र भनौला । मिडियामा बोलेर, पार्टीलाई, सरकारलाई कमजोर बनाएर के फाइदा हुन्छ मलाई ? कसैलाई फाइदा हुँदैन ।नीति कार्यक्रम र बजेट बनाउन म लागेको होइन । यो बनाउनका निम्ति सरकार लाग्यो । यी कार्यक्रम ल्याउँदा हामी १५–२० जनालाई होमवर्क दिइएको थियो । मैले त्यसमा एक महिना जति काम गरेँ । कति समय भित्र, के काम गर्ने भनेर सबै तयार पार्यौँ तर तदअनुरूप भएजस्तो लाग्दैन । हामीले दिएको रिपोर्ट हामीसँग छैन, सरकारसँगै छ । हामीले भन्दा त्यही अनुसार नै भएको छ भनेर भन्नु हुन्छ उहाँहरू । तर हामीले हेर्यो केही छैन । अब पछि आउला भनेर भनेका छौँ । हामीले दिएको पाँच वर्षको थियो । अहिले नभए पछिका बजेट वक्तव्यमा आउला ।जस्तो हामीले ज्येष्ठ नागरिक भक्ता ५ हजार बनाउने भनेर सदर गरेका थियौँ । यो पटक आएन तर पाँच वर्षभित्रमा त्यो पुर्याउँछौँ । अरू पनि यस्तै प्रतिबद्धता छन् । यस पटक के को कारणले भएको छैन । पछि होला ।     –सरकार जनजीविकाका सवालमा चुकेको जस्तो देखिन्छ, तपाईंहरूले सुझाव दिनुभएको छैन ?होइन, जनजीविका भनेको रोजगारी सिर्जना गर्ने, महँगी नियन्त्रण गर्नेलगायतका काम त होलान् । भारतको अर्थतन्त्रसँग हामी प्रभावित हुन्छौँ । भारतमा महँगी बढ्दा यहाँ पनि महँगी बढ्छ । भारतमा आर्थिक शिथिलता हुँदा यहाँ पनि असर पर्छ । यस्तो किसिमको सम्बन्ध छ भारत र हाम्रो । अन्तर्राष्ट्रिय कारण पनि होला मूल्यवृद्धि हुने । अर्को कुरा हाम्रो देशमा हामी आफैँ आत्मनिर्भर भएको केही छैन । पानी र हावा लिन हामी आत्मनिर्भर छौँ । तर खाने लाउने कुरामा आत्मनिर्भर छैनौँ । यहाँ महँगी बढ्यो भन्दा पनि बाहिरबाटै आउँदा महँगिएर आउँछ । यो अन्तर्राष्ट्रिय प्रभाव हो ।अब रोजगारी सिर्जना गर्ने कुरा दुई चार दिनमै हुने होइन । जब हामीले बजेट कार्यान्वयनमा गर्न सुरु गर्छौं तब आर्थिक गतिविधि बढेर जान्छ । अर्थिक गतिविधि बढेपछि रोजगारी झन् झन् बढेर जान्छ । हामीले राजमार्ग विस्तार गर्ने, नयाँ खोल्ने, कृषि व्यावसायीकरण गर्ने यस्ता व्यापक कामहरू छन् । तिनले रोजगारी सिर्जना गर्छ । रोजगारीका लागि सरकारले बजेटकार्यक्रम लागू गर्दैछ । अहिले बजेट सदनमै पास गरे पनि हुन्छ हुन्न भनेर नै बितेको छ समय । अब विस्तारै सबै थाकेर हुन्छ हुन्न पनि नभनेर पास हुँदै जान्छ । अनि सरकार काम गर्न थाल्छ ।-अहिले पनि यो मिलेन, त्यो मिलने भनेर उम्किन मिल्छ र भन्या ? शक्तिशाली सरकार छ ।शक्तिशाली सरकार भन्दैमा आकाशबाटै सबै खस्ने त होइन । जनजीविकाकै सवालमा पनि तत्कालै त के हुन्छ र ? यो चीज नेपालमा उत्पादन हुन्छ, यो किन महँगियो भनेर भनुन् कसैले । जुन देशमा खान लाउनदेखि सबै चाहिने कुरा बाहिरैबाट आउँछ । त्यसको महँगी त कसरी नियन्त्रण गर्ने ? यहाँ आइसकेपछि कसैले कालोबजारी गर्न खोज्दैछ भने सरकारले हस्तक्षेप गर्न सक्छ । हस्तक्षेपको लागि दुइटा तरिका अपनाइन्छ ।पहिलो कानुनी, दोस्रो सरकारले सस्तो बजार खोलेर । अर्को वर्ष सरकारले नेपालभरी कमसेकम ५ हजार ठाउँमा सस्तो पसल खोल्छ । जनताका आधारभूत आवश्यकता सस्तो पसलबाट पूरा हुन्छ । त्यहाँ काम गर्ने कर्मचारीको खर्च सरकारले दिन्छ । पसलमा रहने सामान उत्पादन हुने ठाउँको मूल्यमै जनतालाई दिन्छौँ । हामी अर्को वर्ष पाँच हजार सस्तो पसल खोलेर जनतालाई सुविधा दिन्छौँ । महँगी नियन्त्रण गर्ने तरिका यस्तै हो । अब कम्युनिस्टको तरिकाबाट जानेवाला छैनौँ । हामी त प्रतिस्पर्धात्मक बहुदलीय राजनीतिक प्रणालीबाट आएका हौँ । जे काम गर्दा पनि कानुन बनाउनुपर्छ । नेतालाई मनपर्यो यही गर्नुपर्छ, प्रधानमन्त्री, राष्ट्रपतिलाई मन लाग्यो यही गर्नुपर्छ भन्ने प्रणालीमा त छैनौँ नि ।हामीले जे गरे पनि कानुन बनाउनु पर्ने, संविधान संशोधन गर्नुपर्ने हुन्छ । त्यसअनुसारको बाटो बनिसक्यो भने पछि बल्ल त्यो बाटोबाट हिँड्न पाइन्छ । अब सुधार गर्दै जाँदा भोलि जनताले यो नेताको दिमागमा आयो कि त्यो लागू गर्ने गरी स्टिम विकास गर्ने भनेछन् भने त्यो होला । हामी त लोकतान्त्रिक मूल्यमान्यतामा समाजवाद निर्माण गर्ने भनेका छौँ, त्यसकारण समय लाग्छ ।–पार्टी कमिटीमा सरकारको नीति तथा कार्यक्रम र सरकारले गरेका कामकारवाहीमाथि छलफल सुरु भएको छ कि छैन ? पार्टी कमिटीमा छलफलको विषय बनेको छैन । अब नेताहरू के गर्छन् ।  –तपाईं आफै पनि धेरै पटक सरकारमा बसेर काम गर्नुभयो ? अहिलेको सरकारले बामपन्थी चरित्र लिन नसकेको आरोप छ । के भन्नुहुन्छ ?बामपन्थी चरित्र दिन्छौँ भनेर त भनेकै छैनौँ । बामपन्थी र दक्षिणपन्थी चरित्र भनेर भन्ने राजनीतिमा छ । संविधानमा छैन । संविधानले के भन्छ भने समाजवाद उन्मुख सामाजिक आर्थिक रूपान्तरण गर । जे गर्ने हो समाजवाद उन्मुख गर । अब बामपन्थी रङमा गएन भनेर कसैले भन्छन् भने कुरो ठिकै हो । अहिले हामी बामपन्थी बनिनसकेको अवस्था हो । बामपन्थी बन्छ कि भनेर स्विमिङ पुलमा हामफालेको अवस्था हो । पहिला त स्विमिङ पुलको पानी बामपन्थी बनाउन पर्यो । अहिले हाम फाल्दा पहिले जे थियो त्यही छ । अब स्विमिङ खेल्दै जाँदा कस्तो किसिमको हुने हो त्यो हेर्न बाँकी छ । त्यसकारण पहिले जस्तो थियो, त्यस्तैमा हामी हाम फालेका हौँ । अब हाम्रो अनुकुल बनाउने । हाम्रो सिद्धान्तलाई व्यवहारमा ढाल्दै जाँदा हामीलाई समय चाहिन्छ । त्यो यस पटक केही हुन्छ । अर्को पटकमा अलि हुन्छ र दश वर्षमा कम्प्लिट समाजवाद आउँछ । संसारको जुनसुकै समाजवादभन्दा कमजोर नभएको समाजवाद बनाएर देखाउँछौँ ।   –प्रधानमन्त्री र मन्त्रीबीच, मन्त्री–मन्त्रीबीच र कर्मचारी परिचालनका विषयमा तालमेल देखिन्न । तपाईं पार्टीको शीर्ष नेता हुनुहुन्छ ? यो विषयमा कति जानकार हुनुहुन्छ वा मन्त्रीहरूलाई केही सुझाव पनि दिनुभएको छ कि ?समन्वय नभएको भए कसरी काम हुन्थ्यो र ? समन्वय भएर नै काम भइरहेको छ । यो सिस्टम भनेको एकदलीय शासन व्यवस्थाको सिस्टम होइन । म ३ पटक सरकारमा गएँ । ३ पटक सरकारमा जाँदा २ एउटा संवैधानिक राजतन्त्रको सिस्टममा गएँ । अर्काे गणतन्त्रणको सिस्टममा गएँ । एक पटक माओवादीको बिगबिगी भएको बेला गएँ । अब माओवादीबाहेक केही हुँदैन भन्ने बेलामा म सरकारमा गएँ । अर्काे पटक चाहिँ संविधान बनाउने सरकारमा गएँ । त्यो भएर ती सबै कुराको मैले अनुभव गरेको छु ।कुन मन्त्रीले कति काम गर्ने हो भन्ने बारेमा कानुन नियमले सबै कुरा दिएको छ । यस पटक त्यसमा अलि समन्वयन भएको देख्न पाइएन । एउटा मन्त्रीले अर्काे मन्त्रीको कार्यक्षेत्रमा हस्तक्षेप गरेको देखिन्छ । यस्तो नजानेर भएको हो । सिकाउनुपथ्र्याे ।एक पटक ओरेन्टेसन गर्नुपर्ने हो । त्यो गरेका छैनन् । सबै मन्त्रीलाई राखेर मन्त्रालयको क्राइट एरिया तोक्नुपर्छ । कहाँसम्म जानुपर्ने हो, कार्यक्षेत्र कुन हो, कसरी काम गर्नुपर्छ, कार्यशैलीको बारेमा मन्त्रीहरूलाई पनि प्रशिक्षित गर्नुपर्छ । त्यो भएको छैन । मन्त्रीहरूले यो विषयमा ध्यान दिइरहेका छैनन् । पुरानो मन्त्री कम नयाँ मन्त्री धेरै भएको कारण यो समस्या देखिएको छ । उनीहरूले आफैले सिक्छन् । समन्वय भएन भन्ने यो ठूलो समस्या होइन ।–मण्डलामा प्रदर्शन गर्न रोक्नेदेखि गोविन्द केसी प्रकरणसम्मको मुद्दामा विपक्षीले सरकारमाथि हमला बोलिरहेको छ । सरकार अधिनायकवाद उन्मुख भएको आरोप छ ? काँग्रेसको आरोप मात्रै हो कि सरकारको ढङ्ग नपुगेको होला ?नौजवानका केही पार्टीहरू अहिले उम्रेका छन् । तिनी र नेपाली काँग्रेसले यो सरकारलाई विरोध गर्ने कुनै विकल्प नपाएर गोविन्द केसी सिर्जना गरेका छन् । अरू केही पनि होइन । झुटोलाई साँचो बनाउन धेरै पटक दोहोर्यायो भने जनताको दिमागमा साचो नै पर्छ भनेर मिडियाबाजी सुरु भएको छ । बाहिर देखिने जति पनि व्यक्तिहरू, बुद्धिजीवी भनेका छन्, उनीहरूले कम्युनिस्टको शासन आएपछि जनता सुखी हुन्छन्, धनी हुन्छन्, समृद्धि कायम हुन्छ भनेर रोक्न खोजी रहेका छन् ।सरकारले पनि ढङ्ग नपुर्याकै हो । म भएको भए आफूले नियन्त्रण गर्न नसक्ने अवस्थामा निषेधित क्षेत्र बढाउने थिइनँ । अहिले सरकारले बढायो । नदुखेको कपाल दुखायो ।म भएको भए डा. गोविन्द केसीलाई ल्याएर कहाँ कति मेडिकल कलेज खोल्ने हो सबै तपार्इंले जिम्मा लिनुस् । म जनताको मत ल्याउँछु र त्यसै अनुसार लागू गर्छु भन्ने थिएँ । यो समस्या समाधान जनताले गर्छ । सबै काम कानुन नियम र संविधान बमोजिम हुन्छ । एउटा नागरिकलाई आमरण अनशन बसाएको छ । अनि उसको माग पूरा गर, जीवन रक्षा गर भनेको छ । जीवन रक्षा त्यो व्यक्तिको माग पूरा गरेर हुन्छ । अनि त्यही लागू गर भन्छन् । यसो भए काँग्रेसले भन्नुपर्र्याे हामी निरङ्कुशतावादमा विश्वास गर्छाैँ भनेर । यस पटक हामीले दुईतिहाईको सरकार बनायौँ । भोलि काँग्रेसले पनि बहुमतको सरकार प्राप्त गर्ला नि । लोकतन्त्रको मूल्य मान्यता के हो भने हरेक चीज कानुन बमोजिम हुन्छ । कानुन भनेको जनताले निर्वाचित गरेर पठाएका संसदहरूले बनाउँछन् । कहाँ निषेधित क्षेत्र बनाउने, कहाँ संवेदनशील क्षेत्र घोषणा गर्ने यो संसदले दिएको हो । लोकतन्त्रले दिएको अधिकार प्रयोग गरेर सरकारले त्यो काम गरिरहेको छ । एक जना व्यक्तिले मूल्याङ्कन गर्दा ठीक हुने ? डाक्टर गोविन्द केसीले अनशन बस्न थालेपछि काँग्रेसको सरकार कति पटक बन्यो ? त्यसबेला के हेरेर बसेको ?हाम्रो सरकारले पनि बुद्धि पुर्याएको जस्तो लागेन । निषेधित क्षेत्र अहिले नै बनाउनुपर्ने ? आफै बोक्न नसक्ने भारी बोक्ने ? कसैले पनि समर्थन गरेको छैन निषेधित क्षेत्रका बारेमा । संसदमा पनि विरोध भयो । यो कुरा हामीले ल्याउँदै छौँ भनेर जानकारी गराउनु पर्थ्यो ।जसले गोविन्द केसीलाई समर्थन गरेका छन्, तिनै हुन अधिनायवादी । जनताको शासन भएको देशमा कानुन बमोजिम चल्नुपर्छ ।उनीहरूले यो उपत्यकामा १० वर्षसम्म मेडिकल कलेज खोल्न नदिने भन्ने विषयमा कानुन बन्नुपर्छ भन्छन् । मेडिकल कलेज मात्रै होइन, अब काठमाडौँ उपत्यकामा कति जनाले दिसा—पिसाब गर्न पाउने भन्ने विषयमा पनि कानुन बन्नुपर्याे भन्छन् । बाहिरबाट आएको मान्छेले यहाँको जनताको रोजगारी अपहरण गरका छन् । यति मान्छे आउने यति नआउने भनेर भन्नुपर्याे । यहाँ सरकारले जति पनि सुविधा दिने गरेको छ । त्यो सबै ठाउँमा दिएको छ । त्यसको निम्ति पनि नियन्त्रण गर्नुपर्ने छ,  सक्छौँ ? किन मेडिकल कलेजको मात्रै कुरा गर्ने ? अन्य कलेजहरूको पनि कुरा गरौँ  । अब नेपाली काँग्रेसको सरकार आउँदा गोविन्द केसीलाई प्रधानमन्त्री बनाउनु पर्छ । लागू गरेर देखाउनुपर्छ । होइन भने आमरण अनशन बस्ने ढ्याङ्रो ठटाएर सरकारको विरोध गर्ने तोकतन्त्रमा त्यो हुँदैन। जे मन लाग्यो त्यही गर्ने ? जुम्ला गएर अनशन बस्नुपर्छ भन्ने कानुनमा कही लेखेको छ ? हजारौँ व्यक्तिहरूले गरेको अनुभव सही नहुने एक जना व्यक्तिले गरेको कुरा सही हुन्छ ?–डा. गोविन्द केसी प्रकरण जहाँ पुगेको छ, यसले सरकारमाथि दबाब बनाइरहेको छ । कसरी हल गर्ने, तपाईंको सूत्र के छ ?म गोविन्द केसीले भनेको मान्ने थिएँ र जनताको बीचमा लैजान्थँे । जनमत सङ्ग्रह गराउँथेँ ।  बहुमत जनताले मञ्जुर गरेछन् भने त्यसपछि कानुन बनाएर लागू गर्ने । अहिले सरकारले त्यो गर्न हुन्न भनेर भन्छ । एक जना व्यक्तिले  आमरण अनसन बसेर मर्छु भन्छ भने त्यसले भनेको मान्ने ? त्यो मान्नु पर्छ सरकारले ? यो अङ्ग्रेज साम्राज्यवादविरुद्ध गान्धीले गरेको आमरण अनसन हो ? तिनीसहित राजतन्त्र समाप्त गर्न बसेर बनाएको संविधानअनुसार सरकारले काम गरेको छ । यस्तो बेला सरकारलाई सहयोग गर्ने कि अफ्ठ्यारोमा पार्ने ? अहिले पो कम्युनिस्ट पार्टी छ । भोलि त अर्को पार्टीको सरकार बन्छ । लोकतन्त्रको मसिया ठान्ने काँग्रेसले यस्ता यस्ता गैरकानुनी हर्कतमा सामेल गर्न हुन्छ ? अनेकौ उपाय छन् । गोविन्द केसी जस्ता कति छन् कति ? नेपाली काँग्रेसले भनोस्, नागरिक समाजले भनोस्, अनि जाऊँ जनमत सङ्ग्रहमा । कसले के गर्नुपर्छ, कानुन कसले बनाउन पर्छ । कानुन बनिसकेपछि गोविन्द केसीले नमाने पनि हुन्छ । अरूले मात्रै मान्न पर्छ भन्ने विशेषाधिकार चाहिन्छ भने पनि जनतामा लैजाउँ, के भन्छन् जनताले ? मैले त्यो बाटो अपनाउँथेँ–शक्तिशाली सरकार छ, यही बेला शिक्षा र स्वास्थ्यलाई राष्ट्रियकरण गर्ने दिशामा अगाडि बढ्दा के हुन्छ ?यो दिशातिर त लागेकै छ नि । संविधानमै लेख्यौँ–समाजवाद उन्मुख आर्थिक रूपान्तरण । शिक्षाको रूपान्तरण त्यही दिशातिर हुन्छ । स्वास्थ्यको रूपान्तरण त्यही दिशातिर हुन्छ । कृषि, उद्योगको रूपान्तरण त्यही दिशामा हुन्छ । संविधान अनुरूपको बाटो हामी लिन्छौँ । हाम्रो घोषणापत्रमा पनि समाजवाद उन्मुख बनाउछौँ भनेर लेखेका छौँ । शिक्षा र स्वास्थ्य क्षेत्रको व्यापारीकरण समाप्त गर्छौँ । त्यसको निम्ति प्रतिष्ठानमा लैजान तयार हुन्छौँ र समुदायलाई जिम्मा दिन्छौँ । त्यसले नेपाल सरकारको पाठ्यक्रम लागू गर्नुपर्छ । त्यो सम्पूर्णरूपले सरकारको दायित्व हुन्छ । त्यसो हुँदैन भने बन्द गर्नुपर्छ, अनि आफ्नो बाटो लाग्नुपर्छ । आधारभूत कुरा पूरा गर्छौँ । घर नभएकालाई घर, रोजगारी नभएकालाई रोजगारी, शिक्षा, स्वास्थ्य, खेलकुद, मनोरञ्जन सबैको ग्यारेन्टी हामी गर्छौँ । यो क्रमशः गर्दै जाने हो । तर उफ्रनेवाला छन् नि, केही पनि गर्न नदिने, अवरोध उनीहरूले गरिहेका छन् ।लोकतन्त्रमा शक्तिशाली र अशक्तिशालीले केही फरक पार्दैन । राजनीतिक अस्थिरता हुने कुरा हो । दुई पार्टी मिलेर भन्डै दुई तिहाई छौँ । दुई तिहाई चाहिने भनेको संविधान संशोधन गर्न हो । अहिले हाम्रो प्राथमिकता संविधान संशोधन होइन, अहिले संविधान कार्यान्वय गर्ने हो । काम गर्दै जाँदा जहाँनेर अफ्ठ्यारो पर्छ, त्यहाँ संशोधन गर्ने हो । राज्य सञ्चालनका लागि शक्तिशाली हुनु र नहुँनुमा केही फरक पर्दैन । शक्तिशाली हुँदैमा पैसा आकाशबाट खस्छ ? दुई तिहाईको सरकार हुँदैमा नेपालको समृद्धि मलखलाउँदै बिरुवा उम्रे जसरी उम्रन्छ ? त्यसको निम्ति काम गर्नुपर्छ । त्यसकारण शक्तिशाली हुनु र नहुनुमा फरक पर्दैन ।यो पनि पढ्नुहोस्वार्ताका लागि कर्णाली जानु भनेको सरकार पतन हुनु हो : सुन्दरमणि दीक्षित (अन्तर्वार्ता)सत्तापक्षको दम्भ र अहंकारले मुलुक मुठभेडतिर जान सक्छ : काङ्ग्रेस नेता दिलेन्द्रप्रसाद बडुको अन्तरवार्तामूल्यबृद्धि नियन्त्रण गर्न गाह्रो छ : पूर्वगर्भनर डा.रावलको अन्तर्वार्ताआकाश खस्लाझैँ गरी बिषयलाई अतिरञ्जित गर्न जरुरी छैन : अग्निप्रसाद सापकोटा (अन्तर्वार्ता)‘अधिनायकवाद’ शब्द : टु हेभी, टु अर्ली (अन्तरवार्ता )निःसन्देह दुई पार्टीका नेता–कार्यकर्ताको मन मिलाउने प्रश्न जटिल र कठिन : नेकपाका महासचिव विष्णु पौडेलसँग अन्तर्वार्तात्यसो भयो भने मुलुकमा राजतन्त्र फर्कन सक्छ : काङ्ग्रेस नेता गुरुराज घिमिरेको अन्तरवार्तामाओवादी केन्द्र एमालेमा विलय भएकै हो : मोहन वैद्यको अन्तरवार्तार, यो पनिपार्टी मिले पनि नेकपामा किन मिलेको छैन मन ?सरकारका निर्णयमा किन लाग्छ ‘सर्वोच्च’ ब्रेक ?नेकपा राजनीतिक पार्टी कि ‘कम्पनी’ ?यी पाँच घटना जसले सरकारको छवि धमिल्यायोभौतिक पूर्वाधार तथा यातायात व्यवस्थामन्त्री रघुवीर महासेठका यस्ता छन् ५ ‘विवाद’!विपक्षीका ‘पपुलिस्ट’ मुद्दा : काङ्ग्रेसलाई फाइदा होला त ?के काँग्रेस आन्तरिक अधिनायकवादको समस्यामा छ ?समृद्धि र बिकास छाडेर किन भैरहेको छ ‘अधिनायकवाद’ को बहस ?नेकपाले सरकार चलाउँछ कि सरकारले नेकपा ?​     