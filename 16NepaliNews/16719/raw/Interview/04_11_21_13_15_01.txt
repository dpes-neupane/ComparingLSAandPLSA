 माओवादी आन्दोलनको जगमा ‘प्रचण्ड’ नामले राजनीतिमा उदाएका पुष्पकमल दाहालजस्तै कुनै बेला कमरेड ‘सुभाष’का नामले वाम आन्दोलनमा नेपालको पूर्वी क्षेत्रबाट उदाएका नेताको नाम हो– सीपी मैनाली । मैनाली हाल नेपाल कम्युनिस्ट पार्टी (माक्र्सवादी लेनिनवादी)का महासचिव छन् । कुनै बेला उनै मैनालीको मातहत रहेर वर्तमान प्रधानमन्त्री तथा नेपाल कम्युनिस्ट पार्टी (एमाले)का अध्यक्ष केपी शर्मा ओली राजनीति गर्थे । समय फेरियो र फेरिए राजनीतिक शक्तिका अनुहार । कुनै बेला कमान्डरको निर्देशनमा काम गर्ने ओली कालान्तरमा पहिलो पटक प्रधानमन्त्री भए र आफ्ना कमान्डरलाई आफू मातहतको मन्त्रीमण्डलमा समावेश गरे, र स्वयम् कमान्डर भए । सुखानी हत्याकान्डपछि चिसो पसेको दुई मन अहिले दुई भिन्दा–भिन्दै पार्टीमा छन् । झण्डै २०२७–०२८ सालदेखि तोडिदै, जोडिदै निरन्तर सहकार्यमा रहँदै आएका यी दुई नेता एकअर्कालाई निकै राम्रो गरी चिन्छन् ।वाम गठबन्धनबाट निर्वाचन जितेर फेरि दोस्रो पटक प्रधानमन्त्री भएका एमाले अध्यक्ष ओलीको वर्तमान सरकारसँग जनताका निकै अपेक्षा छन् । जनताका अपेक्षा ओली नेतृत्वको सरकारले पूरा गर्न सक्ने हो कि होइन ? जनताले अपेक्षा गर्नु सही हो कि होइन ?बुझ्न हामीले वर्तमान प्रधानमन्त्रीको विगत बुझ्नुपर्ने हुन्छ ।सीपी मैनालीसँग रातोपाटीका लागि नरेश ज्ञवालीले ओलीको विगत, वर्तमान र भविष्यबारे संवाद गरेका छन् ।   तपाईंको नजरमा वर्तमान प्रधानमन्त्री तथा नेकपा (एमाले)का अध्यक्ष केपी शर्मा ओलीका सबल र दुर्बल पक्ष के–के हुन् ? सबैभन्दा पहिले सबल पक्षहरूकै कुरा गरौँ । आफूलाई विश्वास लागेको कुरामा उनी प्रष्ट, सशक्त, साहसकासाथ आफ्नो कुरा राख्ने गर्छन्, जुन उनको बानी हो । धेरै घुमाई फिराई गर्ने उनको बानी छैन । यस्ता केही राम्रा गुणहरूले राजनीतिक व्यक्तित्वलाई लोकप्रिय हुन बल पुर्याउँछ । राष्ट्रियताका विषयहरूमा लिएको अडान, नीतिहरूमा केपी ओलीकै भाषामा भन्ने हो भने उनले– गाउँमा जन्मिएको, गाई, बाख्रा चराएर गाउँले जीवनमा भिजेको मजस्तो मान्छे, एक त शारीरिक अवस्थाले पनि मैले छिटोछिटो काम गर्नु पर्नेछ । अब यो उमेरमा आएर मैले केही लोभलाभ नगरी जनता र राष्ट्रको पक्षमा काम गर्नुछ भन्दै आएका छन् ।मलाई लाग्छ, त्यसरी देश र जनताको भावनासँग जोडिएर काम गर्छु भन्ने कुरा राम्रो कुरा हो । तर उनले राष्ट्रलाई, जनतालाई, तिनका समस्यालाई कसरी बुझ्छन र त्यसको आधारमा उनी कुन निर्णयमा पुग्छन् भन्ने महत्वपूर्ण कुरा हो । राष्ट्रलाई, जनतालाई र जनताका समस्यालाई बुझ्ने सवालमा नै समस्या रह्यो भने तपाईंले लिने अडान, नीति र त्यसलाई समाधान गर्ने विधिमा नै समस्या पैदा हुन्छ । त्यसैले उनका कतिपय विवादास्पद कुराहरू पनि छन् । त्यसैले म चाहन्छु केपी ओलीले यी सबै कुरालाई राम्रोसँग बुझुन किनभने नेपाल भूराजनीतिक कारणहरूले अत्यन्तै संवेदनशील ठाउँमा रहेको देश हो ।एकीकरणपश्चात नै नेपाल दुई ढुङ्गा बीचको तरुलका रूपमा चित्रित भइसकेको छ । नेपाल एकीकरणका नेता पृथ्वीनारायण शाहको पनि अनुभव त्यही हो । उहाँले दक्षिणको सम्राट अर्थात ब्रिटिस भारतसँग होस गर्नु यो धेरै धूर्त छ । चीनसँग राम्रो समबन्ध राखेर जानु भनेका थिए । सौभाग्यवस अथवा दुर्भाग्यवस त्यो कुरा आज पनि त्यति नै जायज छ । त्यसैले केपीमा परिस्थिति र घटनालाई कसरी बुझ्ने भन्ने सवालमा समस्या छ ।केही मानवजन्य कमजोरी छन् । मैले देखेको के हो भने, आफ्नै पार्टीभित्र र अन्य राजनीतिक पार्टीहरूको सन्दर्भमा पनि उनी जति सहिष्णु हुनुपर्ने हो त्यति सहिष्णु छैनन् । सङ्कुचित छन् । आग्रह पाल्ने र अन्यलाई पेलेर तुष्टी लिने गर्छन् । प्रतिशोध राख्ने गर्छन् । उनीभित्र बदलाको भावले पनि काम गरेको देखिन्छ । उनले कुनै पनि निर्णय गर्दा चाहे त्यो पार्टीको सन्दर्भमा होस् अथवा सरकारको नेतृत्व गर्दाको सन्दर्भमा होस्, त्यसले जनताको पक्षमा कस्तो परिणाम ल्याउने हो भनेर भन्दा पनि त्यसमा आफ्नो के रुचि छ र कति आफू अनुकूल छ भन्ने आधारमा निर्णय गर्छन् । जब कि यसले दीर्घकालमा फाइदा गर्दैन । यसका धेरै उदाहरणहरू छन्, म त्यतातर्फ जान चाहन्नँ ।त्यतिबेला केपी ओली जानी जानी महाकाली सन्धिका गलत प्रावधानहरूको पक्षमा थिए । त्यसपछि लामो समयसम्म भारतको ‘गुड लिडर’को रूपमा उनी एक जना रहे । अहिले पनि केपी ओली हाम्रा असलमित्र हुन् र हाम्रो अहिले पनि राम्रो सम्बन्ध छ भन्ने भारतीय नेताहरूको भनाइ छ । मित्र हुनु र पुरानो मित्र हुनुमा कुनै अप्ठेरो मान्नु पर्दैन तर उनीहरूका गलत कुरालाई पनि साथ दिने नेता र मित्र हुनु भएन । ओलीसँगको हाम्रो चिन्ता पनि त्यही हो ।म ०३५ सालमा मालेको महासचिव भएपछि जस्तो उतार–चढावबाट गुज्रिएँ त्यसमा केपी ओलीका सकारात्मक र नकारात्मक दुवै भूमिका रहे । म उनको सरकारमा पनि रहेँ । ती सबैलाई मध्यनजर गर्दै उनी अलिक आग्रह पाल्ने, सङ्कीर्ण भएर काम गर्ने, पार्टी र देशको बृहत्तर हितलाई भन्दा आफ्नो रुचि अनुसार काम गर्ने व्यक्ति हुन् ।कुनै समय ‘भारतमैत्री’ भनेर आरोप लागेका ओली अचानक ‘भारतविरोधी’ देखिए, कसरी यस्तो भयो ? देश र जनताको पक्षमा काम गर्छु भने पनि जनताको स्वार्थ र आफ्नो माटोलाई कसरी, कुन सन्दर्भमा बुझ्ने भन्ने ठूलो कुरा हो । जस्तै ५० को दशकमा एकीकृत महाकाली सन्धि धेरै विवादास्पद भयो । त्यसबेला एमालेमा मलगायत धेरै ठूलो समूह त्यो सन्धिको विपक्षमा थियो । हाम्रो बुझाइ सन्धीले नेपाल राष्ट्रको हित गर्दैन भन्ने थियो । त्यसैसँग सम्बन्धित शारदा ब्यारेजमा प्रयोग भएको भूमिको ‘रिप्लेसमेन्ट’ दिने कुरा, पानीको समान वितरणको कुरा आदि देखिँदैन भन्ने हाम्रो कुरा थियो । तर त्यसबेला सबै कुरा भयो भनियो । जुन कुरा सही थिएन भन्ने आज आएर प्रमाणित भयो । अहिले आएर हेर्दा आजसम्म त्यसको डीपीआर बन्न सकेको छैन ।पछिल्लो समयमा भारतको एउटा कम्पनीले डीपीआर तयार गरेको छ र जसमा हामीले आधा पानी पाउनुपर्नेमा कुल पानीको २३ प्रतिशत पानी मात्र दिने कुरा लेखिएको छ । त्यसैले हामीले त्यो बेला यो असमान सन्धि हो र हामीले हस्ताक्षर गर्नु हुँदैन भनेका थियौँ । हामीले त्यतिबेला ‘हाई ड्याम’को सट्टा ‘लो टेरिस ड्याम’ निर्माणतर्फ जाउँ भनेका थियौँ तर त्यसो हुन सकेन । भारतीय पक्षको ‘हाई ड्याम’ बनाउनुपर्ने कुरामा आफ्नै रणनीति थियो । सन्धिका ती धारा र प्रावधानहरूलाई हटाएर जानुपर्छ भन्ने तत्कालीन एमाले भित्रको एउटा स्वरलाई जबरजस्त ढङ्गले दबाइयो जसका अगुवा केपी ओली थिए । ओलीले नै छ महिनामा डीपीआर बन्छ र तत्काल कार्यान्वयनमा जान्छ भन्दै त्यसबाट नेपालले १ खर्ब २० अर्ब फाइदा लिनेछ भन्दै त्यो प्रोजेक्ट चलाउन हामीले किन सहमति नदिने भनेका थिए ।आज महाकाली सन्धी र त्यो आयोजनाको अवस्था के छ भन्ने कुरा तपाईं हामी सबैलाई थाहा छ । मलाई अझै सम्झना छ, त्यो आयोजना पास गराउन तत्कालीन एमालेमा मनमोहन अधिकारीजीको छद्म भोटको प्रयोग गरेर बहुमत पुर्याएको नाममा त्यसलाई पास गरियो । त्यतिबेला केपी ओली जानी जानी महाकाली सन्धिका गलत प्रावधानहरूको पक्षमा थिए । त्यसपछि लामो समयसम्म भारतको ‘गुड लिडर’को रूपमा उनी एक जना रहे । अहिले पनि केपी ओली हाम्रा असलमित्र हुन् र हाम्रो अहिले पनि राम्रो सम्बन्ध छ भन्ने भारतीय नेताहरूको भनाइ छ । मित्र हुनु र पुरानो मित्र हुनुमा कुनै अप्ठेरो मान्नु पर्दैन तर उनीहरूका गलत कुरालाई पनि साथ दिने नेता र मित्र हुनु भएन । ओलीसँगको हाम्रो चिन्ता पनि त्यही हो ।त्यति बेला पनि ओलीको अडान स्पष्ट थियो, सटिक थियो, दृढ र खरो थियो तर गलत थियो । त्यसैले मैले के भनेको भने तपाईं प्रष्ट, शसक्त र सिधा बोल्नु हुन्छ खरो हुनुहुन्छ भन्दैमा तपाईं सही हुनुहुन्छ भन्ने हुँदैन । त्यसलाई बुझ्ने सवालमा तपाईंको राजनीतिक वैचारिक सुझबुझ के हो भन्नेले फरक पर्छ । विषयवस्तुप्रति तपाईंको बुझाइ कस्तो छ भन्नेले नै तपाईंको राम्रो र नराम्रोको निर्धारण गर्छ । त्यतिबेला उनले लिएका सारा अडान आज आएर अवगुणमा परिणत भए । अब पनि देशलाई, जनतालाई, यहाँको माटोलाई बुझ्ने सवालमा तपाईंको बुझाइ गलत छ भने भोलि त्यो पनि अवगुणमा परिणत हुन्छ र देश झनै नराम्रो अवस्थामा पुग्छ ।आजको दिनमा ओलीको अडानलाई कसरी मूल्याङ्कन गर्नुभएको छ ? अहिले पनि मधेस केन्द्रित दल र विभिन्न जनजातिका नेताहरूले उठाएको कुरा जुन अलिक सङ्कीर्ण र आफ्नो समुदायको पक्षमा मात्र छ तर पनि उनीहरूले केही वास्तविक समस्याको उजागर गरेका छन् । उनीहरूले पहिचानको जुन प्रश्न उठाएका छन्, त्यो निकै जायज प्रश्न हो । मलाई लाग्छ पहिचान माग्नु भनेको आफ्नो भाषा, धर्म, संस्कार, संस्कृतिको राष्ट्रिय मान्यता माग्नु हो । त्यसकारण पहिचान दिइनु जरुरी छ । तर केपी ओलीको पहिलो चरणमा स्पष्ट मान्यता थिएन । पछि उनले पहिचानको समस्यालाई समाधान गर्न न त अग्रसरता देखाए न त्यसलाई स्विकारे ।मैले एमाले र केपी ओलीले गलत कुराको विरोध गरेको पाएँ तर त्यसको निकास के हो भन्ने कुरा पाइनँ । ओलीले राष्ट्रियताको विषयलाई जसरी बुझ्नु भयो र जसरी त्यसको पक्षमा निकासविहीन ढङ्गले एकपाखे भएर उभिनुभयो त्यसले अन्ततः मुलुकलाई फाइदा गर्दैन । यस्तो अडानले मुलुकलाई कमजोर नै बनाउने हो ।समुदायको पहिचान दिने सवालमा उनले जसरी त्यसलाई अस्वीकार गरे त्यसैले गर्दा नै आज देशमा ध्रुवीकरण बढेको छ । यसो गर्नु भनेको कि त नेपालको जातीय समस्या, भूराजनीतिक समस्यालाई नबुझेको हुनुपर्यो कि त कसैको दबाबमा आएर नचाहेको हुनु पर्यो । होइन भने पहिचानलाई संविधान मार्फत सुनिश्चित गर्न सकेको भए हामीले यो समस्यालाई समाधान गरेर अघि बढ्ने थियौँ । संविधानबाट पहिचान सुनिश्चित गर्ने सवालमा यदि विदेशीहरूको दबाबमा ओली परेका हुन् भन्ने कुरालाई बिर्साइ दिने हो भने यो उनको नेपाल प्रतिको अज्ञानताको कारणले, नेपाल प्रतिको गलत बुझाइको कारणले हो । ओलीको निकासविहीन विरोध भयो । तर हेर्नुस् त त्यति हुँदा पनि उनी आफ्नो कुरामा कति सशक्त, स्पष्ट र सिधा, बोल्छन् । तर उनको अडान र सीधा बोलाई गलत भएपछि त्यसले कसलाई नोक्सान र कसलाई फाइदा गर्छ ?पहिलो पटक ओली प्रधानमन्त्री हुँदा तपाईं त्यही सरकारमा उपप्रधानमन्त्री हुनुहुन्थ्यो । उनको त्यो प्रधानमन्त्रीकाल उत्तिकै चर्चित र उत्तिकै विवादास्पद पनि रह्यो । त्यही कालमा ओलीले घरमा ग्यास पाइप लाइन जोड्ने, महासागरमा नेपाली ध्वजाबाहक जहाज चलाउने, हावाबाट बिजुली निकाल्ने कुरा गरे । ओलीले जे–जे कुरा भनेका थिए, तपाईंलाई के लाग्छ साँच्चै गर्नुपर्छ भन्ने भावनाका साथ भनेका थिए ? यो उनको देश नबुझ्ने समस्या हो । यहाँका जातीय समस्या र जटिलता नबुझ्ने समस्या हो । अहिले पनि त्यही गलत समझदारी रह्यो भने यसले गलत निष्कर्ष निकाल्नेछ । मलाई लाग्छ केपी ओलीको वर्तमान नीतिले विदेशीहरूलाई नै सेवा गर्छ । यद्यपि उनले कति कुरामा अडान लिए त्यो ठीक छ । यसले नेपालमा ध्रुवीकरण र द्वन्द्व बढ्छ विदेशीहरू यही त चाहन्छन् ।अर्को कुरा राजनीतिक नेतृत्वले सपना देखाउनु र सम्भावनाहरूको कुरा गर्नु राम्रो कुरा हो । हामीसँग के–के संसाधानहरू छन्, हामीसँग ग्यास, पेट्रोलियम र जुन सोलिड बेस्ट छ, त्यसलाई प्रयोग गर्न सकिने आधार के हुन भन्नु एउटा कुरा हो तर एक–दुई ठाउँमा ग्यास भेटियो भन्दैमा त्यसको अतिशयोक्तिपूर्ण ढङ्गले प्रचार गर्नु गलत कुरा हो । हामी सरकारमा भएको बेलामा पनि त्यति ठूलो परिणाममा ग्यास पत्ता लागेको होइन ।अतिशयोक्तिपूर्ण प्रचार विरोधीहरूबाट भयो भन्नु भएको कि एमालेबाटै ? प्रधानमन्त्रीले वस्तुस्थितिमा उभिएर अहिले र भोलि के गर्न सकिन्छ भन्ने प्रष्ट नपारी सोलोडोलो अति आशावादी कुरा गर्नुभयो । अरूले त्यसै बेफ्वाँकमा त्यसलाई प्रचार गरेका होइनन् । सपना देख्नु र देखाउनुपर्छ । आफ्नो साधान स्रोतमा आत्मनिर्भर हुन सपना देखाउनुपर्छ । नेताहरूले सपना र वर्तमानको बीचमा रेखालाई स्पष्ट देखाउन सक्नुपर्छ । भन्न खोजेको के भने सपनालाई सपनाका रूपमा र वास्तविकतालाई वास्तविकताका रूपमा प्रस्तुत गर्नु पर्यो । त्यतिबेला ओलीले यस विषयमा स्पष्ट धारणा राख्न नसकेकै हो ।मैले एमाले र केपी ओलीले गलत कुराको विरोध गरेको पाएँ तर त्यसको निकास के हो भन्ने कुरा पाइनँ । ओलीले राष्ट्रियताको विषयलाई जसरी बुझ्नु भयो र जसरी त्यसको पक्षमा निकासविहीन ढङ्गले एकपाखे भएर उभिनुभयो त्यसले अन्ततः मुलुकलाई फाइदा गर्दैन । यस्तो अडानले मुलुकलाई कमजोर नै बनाउने हो ।ओलीको पहिलो प्रधानमन्त्री कालमा भारतमा जन्मदिन मनाउँदा केक काटे, दोस्रो पटक प्रधानमन्त्री हुँदा बालुवाटारमै झण्डै २५ किलोको केक काटे । यसलाई तपाईंले कसरी हेर्नुभएको छ ? यस्ता व्यक्तिगत कुरालाई आफैले प्राथमिकता दिने, हाइलाइट गर्ने पक्षमा म छैन । म जन्मेको दिन अथवा केपी ओली जन्मेको दिनलाई जब आफैले महत्व दिँदै त्यसलाई उत्सवको रूप दिन थालिन्छ त्यो आत्मसल्घा भन्दा केही होइन । मलाई त्यो उचित लाग्दैन । यो प्रवृति भनेको अलिकति आत्मश्लाघा गर्ने, अलिकति व्यक्तिवादी ढङ्गले सोच्ने प्रवृत्ति हो ।०३५ सालतिर तपाईं पार्टी महासचिव हुँदाका ओली र आजका ओलीमा के भिन्नता पाउनुहुन्छ ? ०३५ सालमा हामीले भूमिगत रूपमै नेकपा (माले)को पुनस्र्थापना गर्दा, केपी ओली, आरके मैनाली, मोदनाथ प्रश्रित लगायतका साथीहरू जेलमै हुनुहुन्थ्यो । सुखानी हत्याकाण्डपछिको फागुन चैतबाट ओली झापामा हुनुहुन्थेन । उहाँ भारतको कुनै ठाउँमा जानुभएको थियो । पछि त्यहाँबाट फर्कने क्रममा ०३३ सालतिर मोहनचन्द्र अधिकारी र ओली रौतहटबाट पक्राउ पर्नुभयो । हामीले मालेको स्थापना गर्दा मोहनचन्द्र अधिकारी, आरके मैनाली, केपी ओली र मोदनाथ प्रश्रितलगायतका जोजो नेताहरू जेलमा हुनुहुन्थ्यो, उहाँहरूलाई हामीले केन्द्रीय कमिटीमा राखेनौँ । तर उहाँहरूलाई केन्द्रीय कमिटीको हैसियत भने दिएका थियौँ । जे होस यो एउटा स्थिति थियो तर केपी ओलीको राष्ट्रियतालाई बुझ्ने सवालमा समस्याहरू छन् ।   तपाईंहरू सँगै जेलमा पनि बस्नुभयो होइन ? म ०३२ सालमा पक्राउ परेपछि झापा हुँदै सेन्ट्रल जेल सुन्धारा ल्याइएको थिएँ । वैशाखदेखि असोजसम्म मलाई गोलघरमा पनि राखियो । त्यसपछि नख्खु जेल चलान गरियो । हामी सुन्धाराको सेन्ट्रल जेलमा जम्मा ५–७ दिनसँगै बसिएको हो । त्यहाँ केपी, आरके, मोहनचन्द्र लगायतका हामी साथीहरू थियौँ । तर पछि प्रशासनले आरके र केपीलाई त्यहाँबाट अन्यत्रै सरुवा गर्यो । पछि हामीले ०३३ साल चैत १२ मा नख्खु जेल ब्रेक गर्यौँ । हामीहरू राति १२ देखि १ बजेको बीचमा सुरुङ खनेर जेल ब्रेक गरेका थियौँ । त्यसबेला उहाँहरू जेलमा हुनुहुन्थेन ।जतिबेला तपाईंसँगै हुनुहुन्थ्यो, त्यो बेला उनको जोड के कुरामा हुन्थ्यो ? त्यसबेला हामी गोलघरबाट सेन्ट्रल जेल आएका थियौँ । मैले भने हामी जम्मा ५–७ दिन मात्रै सँगै बस्यौँ । त्यतिबेला हाम्रा मूल कुराहरू बीचमा छुटेको समयमा के–के भयो भन्नेमै केन्द्रित थियो । साथै झापा कालमा रहेका केही समझदारी–असमझदारीहरू पनि थिए । म आफूले बुझेसम्म ओलीका त्यसबेलाका अभिव्यक्ति सन्तोषजनक थिए । त्यसबेला हामीबीच रहेका कतिपय विवादास्पद विषयमा सौहार्दपूर्ण तवरले कुराकानी भएर हामी समान धारणामा पुगेका थियौँ ।झापा आन्दोलनदेखि आजसम्मको ओलीको चरित्र र शैलीमा आएको भिन्नतालाई बुँदागत रूपमा व्यक्त गर्न सकिएला ? झण्डै ०२७–०२८ सालदेखि ०२९ सालसम्म हाम्रो सहकार्य भयो । त्यसपछि उनी पक्राउ परे । पछि हामी पनि पक्राउ पर्यौँ । जेलबाट रिहा भएपछि बेग्लै परिस्थितिमा कोही कहाँबाट कोही कहाँबाट काम गरिरहँदा सहकार्य भैरह्यो । समग्रमा त्यतिबेला हामी युवा थियौँ । आन्दोलनको प्रारम्भिक चरणमा हामी सबैमा सेन्टिमेन्ट, स्प्रिट र जोस थियो । तर हामीमा परिपक्वताको कमी थियो । त्यसैले त्यतिबेलाको ओली र अहिलेको ओलीमा ठूलो परिवर्तन आइसकेको छ, जुन स्वभाविक हो ।त्यहाँदेखि अहिलेसम्म आउँदा पनि ओलीमा सङ्कीर्णता छ । आग्रह छ । मानिसहरूको सन्दर्भमा प्रतिशोधको भावना राख्ने स्वभाव छ । उनी नीति, विचार र पार्टीभित्रको वैचारिक सङ्घर्षलाई अवैयक्तिक ढङ्गबाट हेर्दैनन् । उनी त्यसलाई वैयक्तिक ढङ्गबाट हेर्छन् । कुनै कुराको सन्दर्भमा यो कस्तो हो भनेर होइन कि यो कुरा कोबाट आयो भनेर हेर्ने गर्छन् । कुनै कुरा राष्ट्र र पार्टीको पक्षमा कति छ भनेर हेर्नेभन्दा पनि यसले के फाइदा गर्छ भनेर हेर्ने, त्यसरी विषयहरूको निष्कर्षमा पुग्ने दोषबाट ओली मुक्त छैनन् ।मलाई लाग्छ, विशेषगरी केपी ओलीको तर्फबाट आग्रहपूर्ण ढङ्गले हाम्रो राजनीति समाप्त पार्न खोजियो । यस्तो खाले सङ्कीर्णता, आग्रह र प्रतिशोधी विचार केपी ओलीमा छ ।   केपी ओलीको ‘राष्ट्रवादी छवि’ देखिनुमा के प्रचण्डको हात छ ? तपाईंले उनीहरुबीचको सम्बन्धलाई कसरी लिनुभएको छ ? केपी ओलीको राष्ट्रवादी छवि निर्माणमा हिजो पनि र आज पनि प्रचण्डको भूमिका हुन सक्छ भन्ने मलाई लाग्दैन । यी दुई विपरीत र भिन्न दृष्टिकोण तथा पृष्ठभूमिबाट आएका व्यक्तिहरू हुन् । जहाँसम्म प्रचण्डको कुरा छ उहाँले नेतृत्व गरेको आन्दालनको ठूलो दोष के हो भने नेपाललाई सिद्धान्तको कोणबाट भन्दा पनि विदेशपरस्त भएर माक्र्सवाद लागू गर्ने प्रयत्न गर्नुहुन्छ । त्यसैले अहिले देशमा जुन प्रगतिशील राष्ट्रवादी सोच आइरहेको छ, त्यो प्रचण्डले प्रयोग गर्न खोजेको नीतिविरुद्ध लडेर आएको हो । त्यसैले केपी ओलीको राष्ट्रवादी छवि निर्माणमा प्रचण्डजीहरूको सहयोग नकारात्मक कोणबाट मात्र हुन सक्छ । सकारात्मक कोणबाट भएको मलाई लाग्दैन ।असोज १७ को गठबन्धन बन्नुभन्दा अघि उहाँहरू राष्ट्रियताको सवालमा विपरीत ध्रुवमा हुनुहुन्थ्यो । अहिले के भइरहेको छ, त्यो भन्न सक्दिनँ । किनभने उहाँहरूले गठबन्धन र पार्टी एकता कुन आधारमा गर्न लागेको हो, त्यसका आधार के हुन् भन्ने कुरा केही पनि स्पष्ट पार्नुभएको छैन । त्यसबारे नेपाली जनता आजसम्म बेखबर छन् । अब उहाँहरू कसरी अगाडि बढ्नुहुन्छ मेरा लागि निकै ठूलो जिज्ञासाको विषय हो ।   वर्तमान ओली सरकारसँग जनताका अपेक्षा निकै देखिन्छन्, तपाईंको बुझाइमा जनताले गरेको अपेक्षा स्वभाविक हो अथवा अस्वभाविक ? ओली नेतृत्वको पहिलो सरकारले नाकाबन्दीको सवालमा केही अडान लियो । नेपालको आफ्नो अधिकारको प्रयोग गर्दै चीनसँगको विभिन्न विकल्पलाई खोल्दै अघिबढेको हुनाले अहिलेको सरकारसँग जनताले अपेक्षा राख्नु स्वभाविक हो । अर्को कुरा एकअर्कालाई राष्ट्रघाती भन्नेहरूका बीचमा कुनै सार्वजनिक चर्चै नगरी निर्वाचन गठबन्धन गरे । त्यसमा उनीहरूले दिएको नारा र भनेको कुराले पनि जनताले आशा गर्न सक्ने ठाउँ छ । अहिले त्यही आशा प्रतिविम्बित र ध्वनित भएको हो । तर कसरी अगाडि बढ्ने छन् समयक्रमसँगै हेर्नुपर्ने छ ।   ओलीको यो सत्तारोहणको भविष्यका विषयमा केही प्रक्षेपण गर्न मिल्छ ? असोज १७ मा दुई पार्टीले जसरी गठबन्धन बनाए । त्यसको भोलि पल्ट म केपी ओलीको निवासमा पुगेर अन्य राष्ट्रवादी देशभक्त वाम दलहरूलाई समेटेर निर्वाचनमा सिट दिने र त्यसबाट बचेको सिटमा ६०, ४० गर्ने सहमतिपत्रको स्वागत गर्छु भनेँ । तर त्यो कुरा लागू भएन । त्यसकारण त्यो गठबन्धन राजनीतिक नीति, सिद्धान्त, देशको मामिलाहरूसँग प्रत्यक्ष सरोकार राखेर होइन कि दुई पार्टी कसरी बहुमत र शक्तिमा आउने भन्नेमा केन्द्रित थियो । त्यसकारण हामीले प्रयास गर्दा पनि गठबन्धनसँग हाम्रो कुनै तालमेल हुन सकेन । हामीसँग तालमेल गर्न नपर्ने म कुनै कारण देख्दिनँ । मलाई लाग्छ, विशेषगरी केपी ओलीको तर्फबाट आग्रहपूर्ण ढङ्गले हाम्रो राजनीति समाप्त पार्न खोजियो । यस्तो खाले सङ्कीर्णता, आग्रह र प्रतिशोधी विचार केपी ओलीमा छ ।कुनै बेला क्रान्तिकारी नेता कमरेड ‘सुभाष’ जसलाई मानिसहरू भेट्न, बोल्न, छलफल गर्न निकै लालायित हुन्थे । ती कमरेड सुभाष आजको दिनमा सीपी मैनालीमा परिणत हुँदा मानिसहरू सीपी मैनालीलाई हेयका दृष्टिले हेर्छन् । त्यो छविबाट यो छविमा रूपान्तरण हुनुमा ओलीको कस्तो भूमिका रह्यो ?नेपालमा अहिले शक्ति पुजाको संस्कार छ । यो कुरा राजनीतिक रूपले संस्थागत भइसकेको छ । एकीकरणपछि शक्तिको केन्द्र दरबार हुन्थ्यो । त्यहाँ जुन ढङ्गले एकले अर्कालाई समाप्त गरेर आफूलाई स्थापित गर्ने परम्परा बस्यो, त्यसले जनताको मानसिकतामा पनि प्रभाव पारेको छ । त्यसैले हाम्रो सङ्गठनमा, शक्ति नभएका कारण हामीलाई हिजोका दिनहरूमा राम्रो गर्न चाहने मानिसहरू पनि आज हामीसँग टाढिन्छन् । हामीलाई वास्ता गर्दैनन् । यो कुरा मैले निकै नजिकबाट महसुस गरेको छु । पार्टीको आन्तरिक सङ्गठनमा अथवा पार्टी, पार्टीहरूको बीचमा हुने राजनीतिक, वैचारिक सङ्घर्ष, प्रतिस्पर्धालाई म निकै स्वभाविक ठान्छु । तर एउटै परिवारभित्र शत्रुतापूर्ण ढङ्गले निषेधको नीति अपनाएर व्यवहार गर्नु भनेको अनुचित कुरा हो ।केपी ओलीहरू नेकपा (माले)प्रति त्यस्तै दृष्टिकोण राख्छन् । त्यसका पछाडि धेरै कुराहरू छन्, जुन पछि उद्घाटित हुँदै जाला । मलाई लाग्छ, त्यसका केही सैद्धान्तिक राजनीतिक कारणहरू पनि छन् । तर जुन ढङ्गले केपी ओलीको नेतृत्वले हामीसँग व्यवहार गर्यो एक्का दुक्का मुद्दाबाहेक अन्य विषयमा उहाँहरूको नकारात्मक भूमिका नै रह्यो । यति भन्दै गर्दा पनि प्रमुख कारण त हामी नै हो । किनभने हामीले शक्तिको राजनीति गर्न सकेनौँ, शक्ति र लाभ आर्जन गर्न सकेनौँ । त्यसको पहिलो दोषी हामी नै हो । तर पनि हामीलाई कमजोर बनाउन कसैको भूमिका छ भने मैले तपाईंलाई भन्नै पर्छ, एमालेको त्यसमा प्रशस्त भूमिका छ ।   अन्त्यमा सम्माननीय प्रधानमन्त्री तथा एमाले अध्यक्ष केपी शर्मा ओली तपाईंको नजरमा राष्ट्रवादी हुन् कि राजनेता हुन् ? अथवा साधारण क्षमता भएका कमसल नेता हुन् ? उनी प्रशस्त कमजोरीसहितका राष्ट्रवादी हुन् ।    