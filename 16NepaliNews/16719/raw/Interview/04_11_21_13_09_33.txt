फागुन ३ गते नेपाल कम्युनिष्ट पार्टी (नेकपा) को नेतृत्वमा सरकार गठन भएको एक वर्ष पुग्यो । सरकारले समृद्ध नेपाल, खुशी नेपालको नारा दिएको छ । त्यसमा कृषिलाई प्राथमिकतामा राखेको छ । पाँच वर्षभित्र उत्पादनलाई दोब्बर गर्ने लक्ष्य लिएको छ । त्यसका लागि कृषि तथा पशुपक्षी मन्त्रालयले विभिन्न योजनाका साथ अगाडि बढीरहेको छ । विभिन्न कृषि उपजमा आत्मनिर्भर हुँदै गइरहेको छ । यति हुँदाहुँदै पनि आयातमा कमी आएको छैन । उत्पादन वृद्धिसँगै आयातमा पनि वृद्धि भइरहेको छ । यस्तो किन भइरहेको छ, कृषि मन्त्रालयले यसका लागि के के गरिरहेको छ, सरकार गठन भएको यो एक वर्षको अवधिमा सरकारले के के गरे ? लगायतका विषयमा कृषि तथा पशुपक्षी विकास मन्त्री चक्रपाणि खनालसँग रातोपाटीका लागि एसके यादवले गरेको कुराकानीःफागुन ३ गते सरकार गठन भएको एक वर्ष पुग्याे, यस अवधिमा कृषि मन्त्रालयले के-के उपलब्धि प्राप्त गर्यो ? –फागुन ३ गते सरकार गठन भएपनि मैले चैतमा मन्त्री भएको थिए । त्यसयता कृषिका लागि लगातार काम गर्दै आएको छु । एक वर्षको कार्य अवधिलाई विश्लेषण गर्दा विगतको आर्थिक वर्षको बजेटको मसिनो तरिकाले अध्ययन गर्दा मन्त्रीले सोचेको जस्तो बजेट बनेको थिएन । चैत महिनाभरि बिफ्रिङमा नै समय बित्यो । बैशाखदेखि काम गर्न शुरु गरेको थिए । कृषिसँग भूमी पनि जोडिर आउने भएकाले भूमीलाई सुधार गर्नका लागि मैले बैशाख, जेठ र आसार तीन महिना जमेर त्यसैमा लागे । त्यस अनुसार कामहरु पनि धेरै अगाडि बढ्यो त्यही कारणले कृषिका केही कार्यक्रम पछाडि परेको सत्य हो । त्यतिबेला भूमि मन्त्रालय पनि यही मन्त्रालयमा गाँसिएको थियो । मैले कृषिमा दीर्घकालीन, अल्पकालिन र तत्कालीन गरी तीन तहमा कार्यक्रम बनाएको थिए । अल्पकालीनमा दुध, तरकारीको बजार व्यवस्थान गर्नमा लागेँ । दुध गन्तव्यमा पुगेको जस्तो छ तर तरकारीमा सोचे जस्तो व्यवस्थान गर्न सकेको छैन । कृषिमा सोचे जस्तो गर्न नसकेपनि केही काम गर्नका लागि कार्ययोजनाहरु बनेको छ । यसमा धेरै कुराहरु अगाडि बढेको छ । त्यसमा के–के अगाडि बढेको छ त ? –कोल्डस्टोरका काम द्रुतगतिमा अगाडि बढाएको छु । ठूला ठूला कोल्डस्टोर निर्माण गर्ने कार्य संघले गर्ने र मझौला खालका कोल्डस्टोरहरु सहकारीको सहयोगमा प्रदेशले गर्ने योजनाहरु अगाडि बढीरहेको छ । यो कार्यक्रम गत असारमा नै सम्झौता भएको थियो । अहिले यो कार्यक्रम निकै नै अगाडि बढी सकेको छ । काठमाडौमा पाँचठाउँमा कृषि बजार बनाउने योजना थियो । त्यसको काम पनि अगाडि बढेको छ । जग्गा प्राप्त भएको छ, अब अन्य प्रकृयाहरु पनि अगाडि बढेको छ । विदेशबाट सीप सिकेर आएका युवालाई रोजगार दिने कार्यक्रमका लागि १० करोड बजेट पनि तयार भइसकेको छ । यो प्रकृया पनि अगाडि बढ्दैछ । धानका लागि केही गोदामरु निर्माण गर्ने काम भइरहेको छ । सायद यो फागुनभित्र सम्पन्न हुनेछ । यस्ता खालका थुप्रै कार्यक्रमहरु मन्त्रालयले अगाडि बढाएको छ तर यी १०–२० योजनाले मात्र कृषिमा कायापलट हुँदैन । यसका लागि विशेष योजना नै बनाएर अगाडि बढ्नुपर्ने हुन्छ । प्रविधि र किसानलाई जोड्ने काम पनि अगाडि बढाएको छु । किसानलाई प्रविधिसँग जोड्नका लागि अवासीय निशुल्क तालिमको व्यवस्था गरेको छु । त्यसका साथै किसानले बुझ्ने गरि भाषामा डकुमेन्टहरु तयार गर्न पनि निर्देशन दिएको छु । कृषि किसानका लागि हो तर कृषिको भाषा किसानले नै बुझेन भने त्यसको केही अर्थ छैन । त्यसैले कृषिको भाषा सरल बनाउन योजना बनाएको छु । र, त्यसमा काम भइरहको छ । अर्को कुरा योगदानमा आधारित किसानलाई सहुलितमा ऋण दिने तयारी भइरहेको छ । आगामी बजेटमा राख्ने तयारी भइरहेको छ । कृषिमा लागेका पाँचहजार युवालाई लक्षित गरी कृषिमन्त्री युवा रोजगार कार्यक्रम पनि ल्याउने तयारी भइरहेको छ । त्यो कार्यक्रममा बाख्रा र भैसीलाई लक्षित गर्नेछौं । त्यस्तै, विभिन्न देशसँग पनि सम्झौताहरु भएको छ र केही हुने क्रममा छ । कतारसँग तीन महिना लगाएर आँपका लागि सम्झौताको अन्तिम ड्राफ तयार गरिएको छ । मार्चको पहिलो हप्ता कतारका प्रतिनिधिमण्डल आउँदैछ । त्यसपछि सम्झौता हुन्छ । त्यस्तै, चीनसँग भूकम्प प्रभावित चार जिल्लामा कृषिमा काम गर्नका लागि सम्झौता भइसकेको छ । नेदरल्याण्डसँग कृषि बजारको पूर्वाधार तयार गर्ने तयारी भइरहेको छ । भारतसँग नार्कमा युनिभर्सिटी बनाउने सम्झौता भइसकेको छ । अन्तिम अवस्थामा पुगेको छ । ऐनमा युनिभर्सिटी नरहेकाले त्यसलाई संशोधन गर्नका लागि पठाई सकेको छ ।  केही दिनमै अन्तिम रुप दिइनेछ । अनुसन्धानको क्षेत्रमा यसले राम्रो काम गर्नेछ भनि विश्वासका साथ छिटो छिटो अगाडि बढाउने काम भइरहेको छ । यसरी कृषिमा राम्रा योजना बनाउना साथ पाँच वर्षमा कृषिमा कायापलट नै हुन्छ । त्यसपछि आयात रोकिने मात्र होइन, निर्यात पनि हुन्छ । तपाइँले आफूले गर्ने कामको योजनाहरु सुनउनु भयो तर अघि भन्नुभएको थियो कि कृषिमा सोचे जस्तो काम गर्न सकिरहेको छैन, किन गर्न सक्नु भएको छैन ?–कृषि एउटा जटिल क्षेत्र हो । विगतमा यसलाई कृषि प्रधान देश भनियो तर किसान लक्षित योजना र कार्यक्रमहरु भएन । देशबाट युवाहरु पलायन भइरहेका छन् । कृषिलाई चाहिने जति जनशक्ति वैदेशिक रोजगारमा छन् अनि कृषिमा कसरी विकास होस् । २०४६–०४७ तिर हामीले उब्जाएका कृषि उपजहरु निर्यात गथ्र्यौ तर त्यसपछि वैदेशिक रोजगारमा जान थालेपछि विस्तारै निर्यात घट्दै गयो र आयात बढ्दै गयो । युवालाई रोक्ने कुनै योजना नै बनाएनन् ।त्यसको असर अहिलेसम्म देखिएको छ । अर्कोकुरा नेपालमा अझै पनि निर्वाहमुखी परम्परागत खेती भइरहेको छ । आधुनिक तथा व्यावसायिक खेतीमा ध्यान नदिएको कारणले पनि कृषिको अवस्था यस्तो रहेको छ । अहिले मैले कृषिमा युवा लक्षित कार्यक्रमहरुलाई प्राथमिकतामा राख्नुको साथै आधुनिक कृषि तथा व्यावसयिक खेतीमा विशेष जोड दिएको छु । पछिल्लो तथ्यांक हेर्दा कृषि उत्पादनमा वृद्धि भएको छ, त्यो सँगै आयातमा पनि वृद्धि भएको छ । उत्पादनमा पनि वृद्धि र आयातमा पनि वृद्धि यो त सन्तुलन नमिलेको जस्तो देखियो नि किन यस्तो ? –यो एकदम सही कुरा हो । वृद्धिको कुरा जमिनसँग जोडिएको हुन्छ । पहाडमा जमिन बाँझो राखिएको छ भने तराई मधेशमा खण्डीकरण गरिएको छ । र, त्यसका साथै जनसँख्या पनि बढेको छ । जनसँख्या वृद्धि भएको छ तर जमिन कम हुँदै गइरहेको छ । भएका जमिनमा उत्पादन भएको जसले अहिलेको जनसँख्यालाई अपुग भइरहेको छ, त्यसैले आयात गर्ने अवस्था बनेको छ । अहिले जुन अवस्थामा उत्पादनमा वृद्धि भएको छ त्यसले खान अपुग हुन्छ । आयात कम गर्नका लागि  उत्पादन दोब्बर हुनैपर्छ । त्यसका लागि कृषि प्रणालीमा सुधार गर्नुको साथै आधुनिक प्रणालीको विकास गर्नुपर्छ । उन्नत जातको बीउ उत्पादन गर्नुको साथै युवालाई विदेश पलायनबाट रोकेर स्वदेशमै रोजगारको सृजना गर्नुपर्छ अनि मात्र सम्भव हुन्छ । तपाइँले जारी गर्नुभएको कृषिमा रुपान्तरणको मागचित्र २०७५ मा आलु, प्याज, खुर्सानीमा तीन वर्षभित्र आत्मनिर्भर हुने उल्लेख छ तर पछिल्लो पाँच महिनामा यी वस्तु नै सबभन्दा बढी आयात भएको छ । यस अवस्थामा अबको दुई वर्षमा कसरी आत्मनिर्भर बन्न सकिन्छ त ? –यीमध्ये हामी आलु र खुर्सानीमा आत्मनिर्भर हुनसक्छौं तर प्याजमा गाह्रो देखिएको छ । प्याजको कार्यक्रम नै असफल भएको छ । त्यो कार्यक्रम असफल भएको कारण अहिले सबभन्दा बढी आयात भइरहेको छ । अर्थात ९० देखि ९५ प्रतिशत प्याज आयात भएको छ । अहिले आलुको उत्पादन राम्रो भइरहेको छ तर केही गुणात्मक उपलब्धी भइरहेको छैन । चिप्सका लागि बेग्लै खालको आलु चाहिन्छ ।त्यो गर्न सकिरहेको छैन । चिप्सका लागि प्रयोग हुने आलु सबभन्दा बढी आयात भएको देखिन्छ अन्य देशबाट । चाहिने प्रकारका आलु उत्पादन गर्नुको साथै कोल्डस्टोरको व्यवस्था पनि गर्नुपर्छ । त्यसपछि आलुमा आत्मनिर्भर हुने समस्या हुँदैन । प्याजमा दुई वर्षमा आत्मनिर्भर हुन कठिन छ । हामीले प्याजका बारेमा अध्ययन गरिरहेका छौं । तपाइँको पार्टीले चुनावी घोषणापत्रमा १० वर्षभित्र आत्मनिर्भर हुने प्रतिवद्धता जनाएको छ भने सरकार गठन भएपछि पाँच वर्षभित्र कृषि उत्पादनलाई दोब्बर बनाउने घोषणा गरेको छ । पार्टी र सरकारबीच यस्तो पाँच पाँच वर्षको फरक किन ? –चुनावी घोषणापत्र अनुसार १० वर्षभित्र हामी धेरै कुरामा आत्मनिर्भर हुन्छौ त्यो कुरा एकदम सही हो । केही फलफलमा आत्मनिर्भर नहुन सकिएला, त्यो बेग्लै कुरा हो तर दश वर्षभित्र धेरै कुरामा आत्मनिर्भर बन्न सकिन्छ । कतिपय वस्तु छन् जो आयात नगरी हुँदैन । जस्तै कपासको कुरा गर्ने हो भने त्यसमा आत्मनिर्भर हुनसकिन्छ सकिदैन भन्न सकिदैन तर अन्तराष्ट्रिय वजारमा नेपाली कफीको माग अनुसार हामी निर्यात गर्न सक्छौं र त्यसमा आत्मनिर्भर बन्न सक्छौं । यस्ता थुप्रै वस्तु छन् जसमा हामी आत्मनिर्भर बन्नसक्छौ । आत्मनिर्भरको कुरा गरिरहँदा पछिल्लो पाँच महिनामा सातसय करोडको तरकारी आयात भएको छ भने अर्कोतिर किसानले आफ्नो तरकारीमा डोजर लगाएको छ यस्तो किन ? –यो उत्पादनको तरिका नमिल्दाले यस्तो भएको हो । कुन मौसममा कुन तरकारी उत्पादन गर्ने त्यसको तारतम्य नमिलाएको जस्तो देखिएको छ । उत्पादनलाई वैज्ञानिककरण नगरेको कारण यो अवस्था भएको हो । अहिले जुन परिणाममा नेपालमा तरकारी आएको छ, त्यो परिणाममा नआउनुपर्ने हो । तर सिन्डिकेटका यस्तो भइरहेको छ । एकातिर उत्पादनमा वृद्धि हुनु, किसानको तरकारी विक्रि हुन नसक्नु अर्कोतिर आयात बढ्नुले नै प्रष्ट हुन्छ कि कही नकही गडबड छ । डब्लुटीयोको सदस्य भएको कारणले हामी सिधै आयातलाई रोक्न सक्दैनौ । विचौलियाहरु भारतीय व्यपारीसँग मिलेका हुन्छन् । उताबाट सस्तोमा ल्याएर यहाँ महँगोमा बेचिरहेका हुन्छ । जसलाई नियन्त्रण गर्नु अवश्यक छ । दुधमा आत्मनिर्भर भएको कुरा गर्नुभएको छ तर तपाईकै कार्यकालमा पछिल्लो पाँच महिनामा ४४ करोडको दुध आयात भएको छ नि ? –यो निकै कम आयात हो । पहिलेको तुलनामा धेरै नै कम भएको छ । धुलो दुध आयातमा प्रतिबन्ध लगाएपछि दुध आयात भएको भन्नै सकिदैन । एक प्रकारको लिक्युड (झोल) दुध छ, त्यो आयात भएको देखिन्छ । त्यसमा प्रतिबन्ध लगाइएको छैन ।यो विदेशीहरुले खाँदो रहेछ । अर्को आइसक्रिममा प्रयोग हुने दुध पनि आयात भएको छ भने फाइभस्टार होटलहरुमा प्रयोग हुने केही दुध आएका छन् । त्यस्तै चकलेटका लागि प्रयोग हुने दुध पनि आयात भएको छ । चकलेट र आइक्रिमलाई चाहिने दुध हामी कहाँ उत्पादन भइरहेको छ । हामीले त्यो उत्पादन गर्नेतिर ध्यान दिएका छौं । हामीले यी दुध उत्पादन गर्न थाल्यौं भने कहिले मिल्क होलि डे हुँदैन । सबै दुध खपत पनि हुन्छ र हामी निर्यात पनि गर्छौ । दुधमा निकै सुधार भएको छ । विराटनगरको डिडिसीबाट ६० लाख मेट्रिकटन दुध उत्पादन भएको छ भने चितवनमा तीन वर्षदेखि बन्द रहेको धुलो दुध कारखाना सञ्चालनमा आएको छ । दुधको गुणस्तरमा पनि निकै सुधार भएको छ । अन्त्यमा, सरकारले आफ्नै बजेटमा सञ्चालन गरेको प्रधानमन्त्री कृषि अधुनिकीकरण परियोजना सञ्चालन भएको तीन वर्ष भइसक्यो तर त्यसको प्रभाव कही देखिएको छैन, त्यसको कामबाट तपाई पनि सन्तुष्ट हुनुहुन्न यो परियोजनालाई के गर्नुहुन्छ ?  –म यो परियोजनाको काम कारवाहीप्रति पूर्ण सन्तुष्ट छैन । यसलाई सुधार गर्न भनिरहेको छु । १० वर्षका लागि एक खर्ब ३० अर्बको परियोजना हो यो । यति ठूलो लगानीको प्रोजेक्ट सन्तुष्ट तरिकाले अगाडि बढेको छैन । यसमा प्रधानमन्त्रीको नाम जोडिएको हुनाले यसमा लापरवाही गर्नुहुँदैन ।यो वर्ष राम्रोसँग हिसाब गरेर यो वर्ष कति सुपरजोन चलाउने, जोनहरु कति चलाउने, कुन प्रकारको उत्पादनलाई कहाँ जोड गर्ने लगायतका योजना अनुसार चलायो भने राम्रोसँग चल्छ नभए सन्तोजनकले अगाडि बढ्दैन । चाँडै नै यसको बारेमा प्रधानमन्त्रीको उपस्थितिमा वृहत छलफल हुँदैछ । मैले त्यो परियोजनाका कर्मचारीलाई दुई–दुई पटक बोलाएर जानकारी लिएका छौं । राम्रोसँग चलाउनु भयो भने चलाउनुस् नत्र यसको बारेमा पुनविचार गरिन्छ ।  त्यसको सुधारका लागि कर्मचारीहरुले काम गरिरहेका छन् । अपेक्षा अनुसार सुधार गर्न सकिएन भने पुनर्विचार गर्न सकिन्छ । 