पहिलो संविधानसभा निर्वाचन (२०६४) सालमा पर्सा–१ बट चुनाव जितेकी करिमा बेगम ०६६ मा कृषि राज्यमन्त्री बनिन् । कृषि राज्यमन्त्री हुँदा राम्रो गाडी नदिएको भन्दै पर्साका तत्कालीन सीडीओ दुर्गाप्रसाद भण्डारीलाई थप्पड हानेर चर्चामा आएकी बेगम अहिले प्रदेश २ को प्रदेशसभा सांसद भएकी छिन् । समानुपातिकतर्फबाट प्रदेशसभा सांसद बनेकी बेगम सङ्घीय समाजवादी फोरमको केन्द्रीय सदस्यसमेत हुन् । वीरगञ्ज स्थायी घर भएकी बेगम गत साता प्रदेशसभाको बैठकमा सहभागी हुन जनकपुर जाँदा त्यहाँको ‘होटल मानकी’मा बसेर बैठकमा सहभागी भइन् । प्रदेश २ को अस्थायी राजधानीमा सधैँ होटलमा बसेर राजनीति सम्भव छ भन्ने रातोपाटीको जिज्ञासामा उनले भनेकी छिन्, ‘होटलको बसाइ महँगो हुन्छ, जनकपुरमा डेरा खोज्दै छु ।’  दुई नम्बर प्रदेशकी प्रदेश सांसद करिमा बेगमसँग रातोपाटीका लागि राजेश भण्डारीले गरेको कुराकानीको सम्पादित अंश :   एक पटक निर्वाचित सांसद, मन्त्री पनि हुनुभयो । अहिले चाहिँ समानुपातिकबाट प्रदेश सभाको सांसद भएर शपथ लिँदा, बैठकमा सहभागी हुँदै गर्दा कस्तो अनुभव गर्नुभएको छ ? काम गर्नका लागि ठिकै छ । जहाँ पनि बसेर काम गर्ने हो । त्यो बेलामा पहिलो पटक संविधानसभाको निर्वाचन भएको थियो । हामी सांसदमा पुग्दा अर्कै खालको हौसला थियो । तर पनि कहिले के हुन्छ, कहिले रूखमा पनि बढी फल लाग्छ, कहिले कम फल लाग्छ । त्यसले केही छैन, जुनबाटोबाट हिँडे पनि जनताको र देशको सेवा गर्न र काम गर्न पाएँ । त्यसमा हर्ष छु खुसी लाग्छ ।हैन, पहिले त्यो पदमा पुगिसकेको मान्छे, त्योभन्दा यो त सानो क्षेत्र हो जस्तो लाग्दैन ? अब त्यो भित्रको कथा त भन्न सक्दिनँ तर पनि जे छ एकदम राम्रो छ खुसी छु ।केन्द्रको राजनीति र प्रदेशको राजनीतिमा कस्तो अन्तर पाउनुभो ? केन्द्रको राजनीति समुन्द्र हो, प्रदेशको राजनीति पोखरी हो । समुन्द्रमा एकतिरबाट तर्दै तर्दै जाँदा पूर्रै समुन्द्र तर्न धेरै समय लाग्छ । पोखरीमा एउटा आहालबाट डुबुल्की हानेपछि अर्को आहालमा निस्किन सकिन्छ । पोखरीको पानीको अन्दाज हुन्छ तर समुन्द्रको पानीको अन्दाज हुँदैन ।प्रदेश सांसदका रूपमा तपाईंको आफ्नो, काम, अधिकार र कार्यक्षेत्रको बारेमा जानकार हुनुहुन्छ ? जानकार छु, थाहा छ ।तपाईं वीरगञ्जको स्थायी बासिन्दा हुनुहुन्छ, जनकपुरमा प्रदेश संसदको बैठकमा आउँदाजाँदा उतैबाट आउनुहुन्छ कि डेरा लिनुभएको छ ? अप्ठ्यारो छ, अहिलेसम्म डेरा पाइरहेको छैन । अनि जनकपुर काठमाडौँ भन्दा पनि महँगो छ, जनकपुर धार्मिक र पर्यटकीय स्थल भएकाले महँगाई बढी छ । तर अहिले हामी जति सांसद आएका छौं यहाँ केही न केही हुन्छ, अझ भनौँ दुई नम्बर प्रदेशका जनता राम्रोसँग बाँच्न, कमाउन र हातमुख जोर्न सकून् ।दुई नम्बर प्रदेश गरिबीको रेखामा पनि एकदमै तल छ, बेरोजगारी त्यस्तै छ, विकास हुन सकेको छैन । जनकपुर प्रदेशको अस्थायी राजधानी भएको छ, यहाँको जनताले अहिले हर्षित छन् । दुई नम्बर प्रदेशका सबैको चाहना के छ भने लोकतन्त्र र सङ्घीयताको जुन उपलब्धि हामी पाएका छौँ त्यसमा  दुई नम्बर प्रदेश २२ जिल्लाको हुनुपर्छ । ८ जिल्लाको मात्रै हैन ।  हाम्रो पहिले जुन २२ जिल्लाको माग थियो त्यो २२ जिल्ला नै समेट्नुपर्छ, मात्रै यो टाउको दिएर जिउ काट्न पाइँदैन । हाम्रो पूरै जिउ चाहियो पूरै जिउ भए पो मान्छे स्वस्थ हुन्छ ।अस्थायी राजधानीमा सक्रिय राजनीति गर्नका लागि डेरा लिन खोज्दा पाउनुभएन् ? डेरा खोज्दै छु, अब यहाँ आउने जाने गरिरहनुपर्छ । यहाँको नियमावली बनाउनुपर्छ, सदनबाट नियम कानुन सबै पारित गर्नेपर्छ । सधैँ वीरगञ्जबाट भ्याउन सम्भव पनि छैन । अस्थायी रूपमा बस्नुपर्ने आवश्यकता छँदैछ, चार पाँच दिनको कामका लागि सधैँ होटलमा बसेर सम्भव पनि हुँदैन् । होटलमा बसेर कति दिन भ्याउने ? त्यसैले मलाई यहाँ डेरा आवश्यक छ, डेरा खोजी राखेको छु ।वीरगञ्जले राजधानी सार्नुपर्छ भनेर आन्दोलन पनि गरेको थियो, अब के छ राजधानी सार्ने विषयमा ? अब हामी प्रयास गर्छौं किनकि हाम्रा पाँच जिल्ला एकातिर छन्, तीन जिल्ला अर्कातिर छन् । बहुमत वीरगञ्जतिर भएको हुनाले हामी प्रयास गरिरहेका छौँ, अब हेरौँ के हुन्छ, पछिको कुरो हो ।पहिलो नम्बरमा विकासको समस्या छ । दुई नम्बरमा बेरोजगारी, तीन नम्बरमा गरिबीको समस्या छ । अहिले कहीँ केही छैन, अलिअलि बाटो सुधार हुँदै छ, त्यसले हुँदैन । भन्छन् नि, अनुहार हेरेर जिउलाई थाहा हुँदैन,  जिउमा के छ भनेर ।मुलुकले एउटा फड्को मारेको छ, सङ्घीय राज्य प्रणालीसमेत लागू भइसकेको परिवेशमा तपाईंहरू राजधानी आफ्नो घरमा बनाउनेतिर लाग्नुहुन्छ कि विकासका कामतिर ध्यान दिनुहुन्छ ? जनताका कामका लागि हामी लागेका छौँ । ‘हाम्रो होस्, मेरो होस् म मात्र हुँ’ यस्तो नहोस् । लोकतन्त्र र सङ्घीयताको मतलव  के हो,  सबैका लागि हो । ‘हाम्रो राजा हाम्रो देश, प्राणभन्दा प्यारो छ’ भन्ने नारा पुरानो भइसक्यो, जे छ मेरै लागी भएको छ भन्ने होईन यो परिवर्तन हामी सबैको लागी हो । सबैका लागि साधन, सुविधा, विकास रोजगारी अनि के छ भने जति पछाडि परेको छ सबैका लागि हो । खाएको मान्छेलाई के खुवाउने ? जो भोकै मरिरहेको छ, तिनीहरूलाई खुवाएर जगाउने हो ।दुई नम्बर प्रदेशको समस्या चाहिँ के देख्नुभएको छ ? दुई नम्बरको समस्या बढी जर्जर छ । आर्थिकदेखि लिएर, बेरोजगार र गरिबीको समस्या जर्जर छ । यसलाई सुधार्नमा समय लाग्छ तर राम्रै हुन्छ ।तपाईंले केही सुधारको प्लान बनाउनुभएको छ ? हाम्रो प्लानिङ अब हुन्छ ।  प्लानिङ छ भनेर मात्रै हुने कुरा हैन, एउटा भिजन बनाएर सबै साथीभाइ सबै विधायकलाई राखेर टेबुल टक गरेर मात्रै सुधारको प्लान बनाउन सकिन्छ । करिमा बेगमले मात्रै सुधारको प्लान बनाएर हुँदैन, सबै मिलेर बनाउनुपर्छ ।तापाईंले पहिचान गरेका यहाँका समस्या के–के हुन् ?   पहिलो नम्बरमा विकासको समस्या छ । दुई नम्बरमा बेरोजगारी, तीन नम्बरमा गरिबीको समस्या छ । अहिले कहीँ केही छैन, अलिअलि बाटो सुधार हुँदै छ, त्यसले हुँदैन । भन्छन् नि, अनुहार हेरेर जिउलाई थाहा हुँदैन,  जिउमा के छ भनेर । त्यस्तै मुख्य हाइवेको बाटो भएर मात्र हुँदैन, यहाँ थुप्रै समस्या छन् । अब विस्तारै यहाँ राजधानी आयो, अब विस्तारै विकासको मूल फुट्छ ।यहाँका गरिबीलाई अन्त्य गर्नका लागि म यो भूमिका खेल्न सक्छु भन्ने तपाईंको केही अठोट छ ? दुई नम्बर प्रदेशको गरिबी र बेरोजागरी अन्त्य गर्नका लागि पहिला त यहाँको सिगरेट फ्याक्ट्री छ, हाम्रो वीरगञ्जको चिनी मिल काराखाना छ यस्ता ठूला उद्योग  सञ्चालन गर्नुपर्छ । काँग्रेसको पालामा जसरी बन्द भएको थियो, त्यो उद्योगलाई सञ्चालन गरेर रोजगारी सिर्जना गर्न सकिन्छ । जनकपुर चुरोट कारखाना सञ्चालन हुनासाथ १० हजारले रोजगारी पाउँछन्, वीरगञ्जको चिनी मिल सुरु हुनासाथ कम्तीमा पाँच हजारले रोजगारी पाउँछन् । रोजगारीको अवसर नहुँदा यहाँका श्रमशक्ति विदेश पलायन भइरहेका छन् । उनीहरूलाई रोक्नका लागि केही त गर्नै पर्छ । हाम्रो देशका युवा विदेशमा नजाउन्, यहीँ रोजगारको अवसर सिर्जना गर्नका लागि मुख्मन्त्रीसहित हामी बसेर एउटा ठोस योजना ल्याउँछौँ ।यहाँ सदिऔँदेखिको दाइजो प्रथा, छुवाछूत अन्त्य गर्नका लागि चाहिँ तपाईंको भूमिका के हुन्छ ?   हामी दाइजो प्रथाविरुद्धको आवाज त उठाइ नै रहेका छौँ । घरेलु हिंसा र दहेज प्रथाका कारणले थुप्रै चेलिबेटीले पीडा भोगिराखेका छन् । थुप्रै चेलिबेटीहरूलाई गाली गलौज गर्ने, जलाएर मार्ने शोषण गर्ने यो चलिरहेको छ । त्यसैले यो कुरा त पुरानो भइसकेको छ, यसमा हामीले आवाज उठाएका छौँ, काम गरिरहेका छौँ । यहाँ ‘छोरी पढाऊ, दहेज हटाऊ’ भन्ने अभियान चलिरहेको छ । (फोटो : कृष्ण खड्का) 