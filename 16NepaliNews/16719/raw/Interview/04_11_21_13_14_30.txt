२०४७ सालदेखि पत्रकारितामा आबद्ध भएर मूल्याङ्कन मासिकको सम्पादक हुँदै ब्रिटिस साम्राज्यका नेपाली मोहरा, भूमि किसान र राज्य (गैरआख्यान) तथा आधा जुन (आख्यान) लेखिसकेका झलक सुवेदीराजनीतिक टिप्पणीकार तथा विश्लेषक हुन् । उनै सुवेदीसँग मोदीको नेपाल भ्रमणका विषयमा केन्द्रित रहेर रातोपाटीका लागि नरेश ज्ञवालीले गरेको कुराकानी । भारतीय प्रधानमन्त्री नरेन्द्र मोदी दुई दिने ‘धार्मिक भ्रमण’ सकेर स्वदेश फिर्ता भए । यो भ्रमणलाई दक्षिण एसियामा ‘हिन्दू धार्मिक अतिवाद’लाई बढावा दिने नेताको भ्रमणका रूपमा हेर्न मिल्छ कि मिल्दैन ?मज्जाले मिल्छ । पछिल्लो समय भारतमा परम्परागत शक्तिलाई पाखा लगाउँदै भारतीय जनता पार्टी जसरी उदाउँदो शक्तिका रूपमा देखा परेको छ । त्यसको आधार भनेको आरएसएसबाट प्रशिक्षित र दीक्षित मोदी आफै भारतीय राज्यको हिन्दूकरण गर्न चाहन्छन् भन्ने प्रष्ट छ । आरएसएसको जस्तो खाले सोच र नीति छ, त्यो मिसनलाई व्यावहारिक रूप दिने मोदी त्यसका नेतृत्वकर्ता हुन् । यसलाई सबैले चर्चा गरे जसरी कर्नाटकको चुनावमा भारतीय सञ्चारमाध्यमको प्रयोग गरेर, रामायण सर्किटको उद्घाटन गरेर, जनकपुर–अयोध्या बस सेवा सुचारु गरेर हिन्दू मतलाई प्रभावित गर्न खोजेको पनि भन्न सकिन्छ । भने सन् २०१९ को निर्वाचनलाई समेत ध्यानमा राखेर खासगरी हिन्दू बहुल, हिन्दीभाषी मतदातालाई प्रभावित पार्नु यो भ्रमणको उद्देश्य देखिन्छ ।उनले जसरी जनकपुर, पशुपतिनाथ, मुक्तिनाथ गरी तीन मठको भ्रमण गरे, त्यो भारतको आन्तरिक आयामहरूमा मात्रै भन्दा पनि अन्तर्राष्ट्रिय बृहत्तर राजनीतिमा जोडिन आउने कुरा हो । अथवा यसलाई दक्षिण एसियामा चीनसँगको प्रतिस्पर्धाको राजनीतिमा भारतको भूमिकालाई जोडेर हेर्नसमेत मिल्छ । उनले यो भ्रमणमार्फत मधेस, पाहाड र हिमालसँगको, हिन्दूदेखि बौद्ध धर्मावलम्बीसम्मको तथा नेपाल भारतीय रणनीतिको प्रभाव क्षेत्र हो है भन्ने सन्देश दिन चाहेको देखिन्छ । भन्नुको अर्थ हिमालय पर्वतलाई सिमाना मानेर यसमा हाम्रो प्रभाव छ भन्न खोजिएको हो ।जी न्युजका पत्रकार सुधिर चौधरीले मोदीको यो यात्राको उद्देश्य भारतको नियन्त्रणबाट मुक्त भएर चीनतर्फ ढल्केको नेपाललाई फेरि भारतको पक्षमा ल्याउने रहेको बताएका थिए । तपाईंले पनि मोदीको भ्रमणको वास्तविक राजनीति त्यही थियो भन्न खोज्नुभएको ?यो सँगसँगै आउने कुरा हो । राज्यहरूलाई मिचेर लिन नसके पनि भारतवर्षको नाममा भारतले यो क्षेत्रलाई आफ्नो प्रभाव क्षेत्रका रूपमा राखिरहन चाहन्छ । यो सन्देशलाई विश्वमा फैलाउन तथा चीनलाई स्पष्ट पार्न पनि उसले नेपाललाई आफ्नो प्रभावमा पर्नुपर्ने हुन्छ । त्यसका साथै अर्को पाटो भनेको बङ्गलादेश, मालदिभ्स, पाकिस्तान र श्रीलङ्का धेरथोर चीनको प्रभाव क्षेत्रका रूपमा विकासित भइसकेका छन् ।भारतको छिमेकी देशहरू त्यसरी चीनको प्रभाव क्षेत्रका रूपमा स्थापित भइरहँदा मोदीलाई नेपाल आफ्नो प्रभाव क्षेत्रका रूपमा रही रहोस् भन्ने दबाब थियो । जुन कुरा भारतीय सञ्चारमाध्यम तथा विश्लेषकहरूले पनि भन्दै आइरहेको कुरा हो । यस्तो अवस्थामा नेपालसँगको हाम्रो अवस्था यथावत छ, चीनतर्फ ढल्किएको छैन भनेर देखाउनु उनीहरूको राजनीतिक बाध्यता थियो । मलाई लाग्छ, यस पटकको भ्रमणबाट मोदीले त्यो कुरा स्थापित गरे । मोदी भ्रमणको केही विरोध भए पनि मूलभूत रूपमा राज्यको तहमा मोदीले प्रभावित पारेर गएका छन् ।मोदीको यात्राले पारेको प्रभावलाई हामीले बुँदागत रूपमा भन्नु परेमा ?यसलाई तपाईंले चार बुँदामा उल्लेख गर्न सक्नु हुन्छ । पहिलो, कर्नाटक चुनावलाई प्रभावित पारे । दोस्रो, मधेसदेखि हिमालसम्म नागरिक स्तरमा संवाद गरे । जसमध्ये मधेस र काठमाडौंमा त उनले भाषण नै गरे । यसैमार्फत उनले नाकाबन्दीको दोष पखाल्ने काम गरे । भन्नुको अर्थ राजनीतिक रूपमा हस्तक्षेपकारी नदेखी आफ्नो काम गरे । तेस्रो, मधेसलाई बार्गेनिङ चिप्सका रूपमा प्रयोग गरिरहन सफल भए । भन्नुको अर्थ मोदी काठमाडौं नआएर सीधै जनकपुर जानुको रणनीतिक अर्थ थियो । भ्रमणमार्फत उनले मधेस र केन्द्र बीचमा स्पष्ट देखिने गरी विभाजन रेखा कोर्न सफल भए । चौथो, रणनीतिक रूपमा विश्व मानचित्रमा नेपाल भारतको प्रभाव क्षेत्र हो भन्ने स्पष्ट पार्न चाहे । उनले राजनीतिक रूपमा कसैलाई पनि केही भनेनन् । तर यो हाम्रो प्रभाव क्षेत्र हो है भन्ने सन्देश दिन भने चुकेनन् । उदाहरणका लागि नेपाल–भारतका बीच ९०० मेघावाटको अरुण–३ को शिलान्यास भयो । त्यसको ठ्याक्कै दुई दिन अघि ऊर्जामन्त्रीले बुढी गण्डकीको ग्लोबल टेन्डर आह्वान गरे । त्योभन्दा अघि सरकारले गत वर्ष बुढीगण्डकी चीनलाई दिने निर्णय गरेको थियो । देउवा सरकारले त्यो सम्झौता खारेज गरेको थियो र ओली फेरि प्रधानमन्त्री भएपछि ‘साउथ चाइना मोर्निङ पोस्ट’मा उनले दिएको अन्तरवार्तामा स्पष्ट रूपमा उनले यो प्रोजेक्ट चीनलाई दिने भनेका थिए । भन्नुको अर्थ चिनियाँहरू यस विषयमा ढुक्क थिए तर ऊर्जा मन्त्रालयले ग्लोबल टेन्डर आह्वान ग¥यो । भलै त्यो प्रोजेक्ट चीनकै कम्पनीले पाउला तर त्यो अवस्था कसरी आयो भन्दा यसका लागि भारतीय पक्षले लबिङ गरेका थिए। हुन सक्छ, अस्ति मात्र चीन गएका मोदी र चिनियाँ राष्ट्रपति सी जिन पिङका बीच केही समझदारी भएको होस् । जस्तै, नेपालमा भारतको प्रभावलाई चीनले स्वीकार गर्ने र अन्य मुलुकहरूमा भएको चिनियाँ प्रभावलाई भारतले स्वीकार गर्ने ।मोदीको सुरक्षामा भारतीय सैनिकहरूको प्रवेशलाई नेपालमा राम्रो मानिएन, के त्यो आवश्यक थियो ?नेपालमा मोदीको सुरक्षाको चर्चा गर्दैगर्दा भारतमा अमेरिकी राष्ट्रपति ओबामाको भ्रमणलाई स्मरण गरौँ । ओबामालाई हुने सुरक्षा चुनौती र मोदीलाई हुने सुरक्षा चुनौती कत्तिको हुन्छ ? पक्कै पनि अमेरिकी राष्ट्रपतिलाई नै बढी सुरक्षा चुनौती हुन्छ । तर उनले भारतमा आफ्ना सैनिकहरूलाई परेड त खेलाएनन् । उनका सुरक्षा सल्लाहाकार, सुरक्षाविज्ञ आउनु स्वभाविक हो । तर यहाँ त्यस्तो भएन । त्यसैले मोदीको सुरक्षाको नाममा जसरी भारतीय सुरक्षा संयन्त्रको उपस्थिति जनकपुरमा भयो म त्यसलाई अनावश्यक ठान्छु । मोदीको सुरक्षा गर्न हामी सक्षम छौँ भनेर नेपाल सरकारले भारतीय सुरक्षा एजेन्सीहरूलाई चित्त बुझाउन नसकेको हुन सक्छ ।हामी सक्छौँभन्दा उनीहरू जबरजस्ती त आउने थिएनन् होला । तर कुरा यतिमै अन्त्य हुँदैन, भारतले यसो गर्न किन चाह्यो भन्ने महत्वपूर्ण कुरा हो । अरू प्रश्न पनि छन्, जस्तै मोदीलाई त्यत्रो सुरक्षा चुनौती के थियो, जसले गर्दा भारतीय सेना नै आउनु प¥यो ? के हाम्रो सुरक्षा संयन्त्रमा घुसपैठ छ भन्ने भारतले निष्कर्ष निकालेको हो ? कि नेपाल सरकारले हामीले सुरक्षा दिन सक्दैनौँ आफ्नो सुरक्षा आफै गर्नु भनेको हो ? खासमा कुरा के हो भने भारतले नेपालमा आफ्नो सैन्य उपस्थिति देखाएर यो मुलुक हाम्रो पूर्ण प्रभावमा छ भनेर देखाउन खोजेको हो । यो सवाल सुरक्षा थ्रेटसँग जोडिएको सवाल नै होइन ।यस पटकको मोदीको भ्रमणमा विरोध पनि त्यति नै भयो र राज्यले पक्राउ गर्न पनि कन्जुस्याइँ गरेन तर जनकपुरमा स्वतन्त्र मधेसको ब्यानर भने मजाले देखाइयो, यसलाई तपाईंले कसरी हेर्नु भएको छ ?राज्यको पनि मनोबल हुन्छ, त्यो मनोबल कमजोर देखियो । मोदी हिँडिरहेको बाटोमा कसैले जुलुस लिएर आउनु भएन । कसैले ढुङ्गा–मुढा गर्नु भएन । कार्यक्रममा अवरोध सिर्जना हुनदिनु भएन । तर कसैले विरोध गर्छु भन्यो भने किन रोक्ने ? विरोध गरेर के नै हुन्थ्यो र ? ट्रम्पको अनेकौँ ठाउँमा विरोध भएको छ, के त्यहाँ उनले दमन गरे ? लोकतन्त्रको मूलभूत सिद्धान्त भनेकै विरोध र समर्थन गर्न पाउनु हो । मोदी केही समय अघि डाबोस गएका थिए, त्यहाँ उनको निकै विरोध भयो । कयौँ विदेश भ्रमणमा मोदीको निकै विरोध भइरहेको छ । उनका कार्यक्रमहरूमा असर नपर्ने गरी विरोध गर्न पाउनुपर्छ । तर यहाँ त्यस्तो भएन । प्रहरीले  त्रिभुवन विश्वविद्यालयमा अनसन बसेकाहरुलाई हस्तक्षेप ग¥यो । बुटवलमा प्रदर्शन गर्दै गरेकालाई पक्राउ ग¥यो । पार्टी कार्यालयमा नाकाबन्दी भुलेका छैनौँ भन्दा ब्यानर काट्न जाने अवस्था देखियो । ‘बलकेट वाज क्राइम मिस्टर मोदी’ भन्ने जुन ‘टे«न्डिङ’ चल्यो त्यो ‘टे««न्डिङ’ गराउने विश्वदीप नामको व्यक्ति को हो भनेर जसरी भारतीय दूतावासले खोजी ग¥यो, त्यो राम्रो अभ्यास होइन । भारतीय दूतावासले खोजी नीति गर्नुपर्ने कारण के ? जब कि उनी विमानस्थल, हयात, द्धारिका, सैनिक मञ्च, राष्ट्रपति भवनभन्दा टाडा जाने कुनै कार्यक्रम नै थिएन । राजनीतिक नेतृत्वको समर्थन हुन्छ भने विरोध पनि हुन्छ । सामाजिक सञ्जाल, रेडियो, टेलिभिजन, पत्रपत्रिकामा, सडकमा सबै ठाउँमा विरोध र समर्थन हुन सक्छ । यस्तोमा धरपकड गर्ने भनेको राज्यको कमजोर मनोबलका कारण हो । त्यसै गरी भाषणस्थलमा स्वतन्त्र मधेसको व्यानर राख्दा राज्यले त्यो झिक्न उपयुक्त नठान्ने किन ? यो राज्यको दृष्टिकोणमा देखिएको समस्या हो ।सन् २०१४ मा प्रधानमन्त्री चुनिँदा जताततै मोदी–मोदी सुनिन्थ्यो तर पछिल्लो समय उनको विरोध भइरहेको देखिन्छ, यो के कुराको सङ्केत हो ?नेपालमा मोदीको विरोध हुनुको कारण नाकाबन्दी हो । नाकाबन्दीले पारेको प्रभावसँग मानिसहरूको आवेग थियो । मोदीले नै नाकाबन्दी गरेको हो भन्ने मानिसहरूमा परेको छ । जुन स्वभाविक प्रतिक्रिया हो । तर मैले बुझेसम्म मोदीको भ्रमणको विरोध त्यससँग मात्रै सम्बन्धित थिएन । यो ओलीको सरकारप्रतिको मानिसहरूको अभिव्यक्ति पनि हो । नाकाबन्दी भन्दा अघि र नाकाबन्दीकै समयमा मधेसमा, टीकापुरमा जसरी दमन भयो र मानिसहरू मारिए र जुन राष्ट्रवादी खेमाको नेतृत्व ओलीले गर्छन्, यो त्यसप्रतिको विरोध पनि हो ।काठमाडौंको पहाडे समुदाय जसलाई तपाईं राष्ट्रवादी समूह भन्न सक्नु हुन्छ, त्यो समुदाय समावेशी सिद्धान्त, सङ्घीयता र मधेस आन्दोलनको विपक्षमा छ । यसको नेतृत्व ओलीले गरिरहेका छन् । त्यसको विरोध पनि अहिलेको मोदीको विरोधमा झल्किएको हो । किनभने मोदीको विरोधको साथै ओली लम्पसारवादी भए भन्ने आरोप पनि लागिरहेकै छ ।भारतसँग अडान लिएको भनेर ओलीको जसरी प्रशंसा हुन्थ्यो, त्यो ‘लम्पसार’मा परिणत भयो भन्दै बौद्धिकहरू ओलीको राष्ट्रवादले हावा खायो भनेर भनिरहेका छन्, तपाईंलाई के लाग्छ ओलीले साँच्चै आफ्नो अडान छोडेका हुन् ?नाकाबन्दीका बेला ओलीले अडान लिएकै हुन् । जसको सबैले समर्थन गरे । नाकाबन्दीको विरोध गर्ने नाममा सङ्घीय ढाँचा, अधिकारहरूको समानुपातिक वितरण, समावेशिता आदिलाई निषेध गर्ने शक्ति पनि ओलीकै कमान्डमा मिसिएको थियो । अहिले भारतसँग सम्बन्ध सुधार गर्नै पर्ने थियो तर प्रधानमन्त्री भइसकेपछि भारतसँग सम्बन्ध सुधारका कुराहरूलाई जनतामा सम्प्रेषण नगरी जसरी उनले दिल्लीलाई रिझाउने प्रयास गरे, त्यसप्रति नेपालमा एउटा पक्ष असन्तुष्ट भयो । तर ओलीको जसरी विरोध भइरहेको छ, त्यस अर्थमा मैले ओलीको सरकार झुकेको अथवा अन्य राष्ट्रलाई अहित हुने कुनै सहमति गरेको देखेको छैन ।दुई देशका प्रधानमन्त्रीद्वारा अरुण–३ को उद्घाटन गर्ने बेलामा सम्बन्धित मन्त्रीको अनुपस्थिति तथा राष्ट्रिय सभागृहमा मोदीको नागरिक अभिनन्दनमा माओवादी मन्त्रीहरूको अनुपस्थितिले पार्टी एकता हुन लागेको दलहरूका बीच र सरकारमा केही असमझदारी पैदा भएको हो ?अलिकति अविश्वास सिर्जना भएको हो कि जस्तो लाग्छ । तपाईंले भनेको कुरा मैले अनलाइन पत्रिकामा पढेर थाहा पाएँ । अरुण–३ शिलान्यास गर्ने क्रममा ऊर्जामन्त्रीलाई जानकारी नै दिएको होइन भने पनि अथवा उनी नगएका हुन भने पनि के अर्थ लाग्छ भने कसैले न कसैले बाइपास गर्न खोजेको छ । यो गठबन्धन सही ढङ्गले चलिरहेको छैन भन्ने संकेत हो ।