

प्रधानमन्त्रीको भारत भ्रमणमा ४६ जम्बो टोली जाने तयार भइरहेका बेला अर्थमन्त्री विष्णु पौडेलले भ्रमण टोली ठूलो हुनु स्वाभाविक भएको बताएका छन् । भारतको उच्च आमन्त्रण र नेपालको इज्जतका लागि समेत प्रधानमन्त्रीको टोली ठूलो हुनु आवश्यक भएको मन्त्री पौडेलको तर्क छ ।
अर्थ मन्त्रालयस्थित कार्यकक्षमा मंगलबार अनलाइनखबरसँगको कुराकानीमा मन्त्री पौडेलले भने- ‘यो कुनै जम्बो टोली होइन । यत्रो टोली जान्छ र जानु पनि पर्छ । नेपालले नेपालको इज्जत सुहाउँदो टोली लिएर जाने हो । लिखि्रक्क प्रधानमन्त्री एउटा पीएसओ मात्रै लिएर जाने कुरा त हुँदैन नि !’
अर्थमन्त्री पौडेलसँग गरिएको कुराकानीको संक्षिप्त अंशः
प्रधानमन्त्रीको भारत भ्रमणको खास उद्देश्य के हो ?
भारतीय प्रधानमन्त्री मोदीले केपी ओली प्रधानमन्त्रीमा निर्वाचित भएलगत्तै बधाई दिनुभएको थियो । त्यसपछि भ्रमण गर्ने अनुकूलता जुरिरहेको थिएन । यो भ्रमणको उद्देश्य परिवर्तित सन्दर्भमा विस्तार गरेर जाने नै हो ।
खासगरी यो भ्रमण दुई देशबीचको सम्बन्धलाई परिवर्तित सन्दर्भमा हार्दिक, घनिष्ट र जीवन्त बनाउने उद्देश्यका साथ हुँदैछ । हामी दुबै छिमेकी मित्रराष्ट्र हौं । दुबै स्वतन्त्र र सार्वभौम मुलुक हौं । यसैलाई मध्यनजर गर्दै हामीले आपसी मित्रता अभिवृद्धि गर्न चाहिरहेका छौं । त्यस हिसाबले यो भ्रमणबाट हामीले गाढा मित्रता र साझा विकास चाहेका छौं । त्यो उद्देश्य प्राप्त गर्नका लागि यो भ्रमण कोषेढुंगा बन्नेछ ।
नेपालमा नयाँ संविधान जारी भएपछिको यो प्रधानमन्त्रीको पहिलो भ्रमण हो । अब हाम्रो ध्यान आर्थिक सम्मृद्धिमा केन्दि्रत हुन्छ । त्यसैले हामीले छिमेकी मित्रराष्ट्रहरुसँगको सम्बन्धलाई उचाइमा लान चाहिरहेका छौं । पारस्परिक लाभका आधारमा हामीले आपसी सम्बन्धलाई नजिक बनाएर जाने हो । त्यसकारणले यो मुख्यरुपमा भन्नु पर्दा यो ‘गुडविल भिजिट’ हो ।
भ्रमणमा जम्बो टोली लाँदै हुनुहुन्छ, किन चाहियो यति ठूलो टोली ?
जुन उचाइबाट आमन्त्रण भएको छ र जुन उचाइको भ्रमण हो । त्यस दृष्टिकोणबाट हेर्दाखेरि यो कुनै जम्बो टोली होइन । यत्रो टोली जान्छ र जानु पनि पर्छ । नेपालले नेपालको इज्जत सुहाउँदो टोली लिएर जाने हो । लिखि्रक्क प्रधानमन्त्री एउटा पीएसओ मात्रै लिएर जाने कुरा त हुँदैन नि !
भारतले कुनै ‘सरप्राइज्ड गिफ्ट’का रुपमा सहायता गर्ने सम्भावना कत्तिको छ ?
भारत सरकारले सप्राइज्ड दियो भने त्यो अनुमानको मात्रै कुरा हो । हामी कुनै नयाँ योजना वा प्रस्ताव लैजाने तयारीमा छैनौं । प्रक्रियामा रहेका विषयहरुलाई नै टुङ्ग्याउने हाम्रो सोच छ ।
प्रक्रियामा रहेका विषयहरु के-के हुन् ? जस्तै-हुलाकी मार्गका विषयमा कुरा हुन्छ ?
पाँच वर्षभित्र डबल लेनको हुलाकी मार्ग निर्माण गर्न पाए हुन्थ्यो भन्ने हाम्रो चाहाना छ । हुलाकी मार्गका सन्दर्भमा भारतसँगको हाम्रो सम्बन्ध के हो भने हुलाकी सडक खण्डमा पर्ने पुलहरु नेपालले निर्माण गर्ने र सडकचाहिँ भारतले निर्माण गर्ने भन्ने हो ।
कुन मोडालिटीबाट निर्माण प्रक्रियालाई अगाडि लाने भन्ने विषयमा दुई देशका पदाधिकारीहरुबीच आ-आफ्नो ढंगले छलफल भइरहेको छ र गृहकार्य पनि भइरहेको छ । हुलाकी मार्गका विषयमा हामी निष्कर्शमा पुग्न चाहिरहेका छौं ।
प्रक्रियामै रहेको अर्को विषय पञ्चेश्वर परियोजना पनि हो, यसबारे पनि भारतसँग कुरा हुन्छ कि ?
पञ्चेश्वर आयोजनालाई हामीले महत्वका साथ अगाडि बढाउन चाहेका छौं । पञ्चेश्वरको विस्तृत परियोजना प्रतिवेदन (डीपीआर) निर्माण होस्, स्रोत व्यवस्थापन होस र निर्माणमा प्रक्रियामा छिटो जान सकियोस् भन्ने हाम्रो अपेक्षा रहेको छ । यो विषयमा भारत पनि सकरात्मक रहेको हामीले बुझेका छौं ।
यीबाहेक नेपालका अरु एजेण्डा के छन् ?

धेरै महत्वपूर्ण विषयको रुपमा हामीले अन्तरदेशीय प्रसारण लाइनको कुरालाई उठाउनेछौं । प्रसारण लाइनको अभावमा हामीले चाहेर पनि बिजुली निर्यात र आयात केही पनि गर्न सक्दैनौं । ६ वटा विन्दुबाट हामीले अन्तरदेशीय प्रसारण लाइन बनाउँछौ भनेका छौं । दुई ठाउँमा १३२ केभी क्षमताका र चार ठाउँमा ४०० केभी क्षमताको निर्माण गर्छौं भनेका छौं । यसलाई अहिले हामी अघि बढाउन चाहन्छौं । यस्ता कतिपय चिजहरु छन् ।
भारतले भूकम्पका बेला गरेको सहयोग रकमलाई कसरी सदुपयोग गर्ने तयारी भइरहेको छ ?
पुननिर्माणमा भारतले दिएको सहयोगको अहिलेसम्म हामीले उपयोग गर्न नसकेका हौं । यस विषयमा म प्रष्ट पार्न चाहन्छु । हामीले पुनर्निर्माण भएन मात्रै भन्छौं, तर, पुनर्निर्माण कसरी गर्ने ? हामी सरकारमा आउँदाखेरि पुनर्निर्माणको त कानून पनि थिएन । पुनर्निर्माण प्राधिकरण पनि थिएन । कानून बन्यो, कुन मिहेनत र कसरतले कानून बन्यो, यो विदितै छ ।
मान्छेहरुले ‘कानून त बन्यो तर प्राधिकरण बन्दैन’ भन्दैथे । तर, कानून बनेको एक हप्ता बित्दा नबित्दै हामीले प्राधिकरण बनायौं । भन्नेहरुले ‘प्राधिकरण बन्यो, तर काम हुँदैन’ पनि भने । हामीले प्राधिकरणले कुन मोडालिटीमा काम गर्छ भनेर पनि निश्चित गरिसक्यौं । हामीले पुनर्निर्माण महाअभियानको सुभारम्भ पनि गरिसकेका छौं ।
विश्व बैंकसँग भूकम्पका वास्तविक पीडितहरु हुन् भनेर पहिचान गर्ने सहमति पनि भइसकेको छ । हामी वास्तविक पीडितहरुको सर्वे पनि गर्दै जाने र पुनर्निर्माणको काम पनि गर्दै जाने योजनामा छौं । यति हुँदाहुँदै पनि आलोचनाहरु भइरहेका छन्, त्यसलाई सहनुको विकल्प छैन ।
सरकारले एक वर्षमा लोडसेडिङ अन्त्य गर्ने घोषणा गरिसकेको छ, त्यसका लागि जलविद्युत आयोजना निर्माण गर्नुपर्ने छ । यसमा भारतीय लगानी बढाउन नयाँ काम केही होला कि नहोला ?
केही भारतीय कम्पनीहरुले नेपालका माथिल्लो कर्णाली, अरुण तेस्रोलगायतका आयोजना निर्माणको जिम्मा लिएका छन् । अरु कतिपय आयोजनाहरुमा लगानी गर्ने इच्छा राखेका पनि छन् । अहिले जलस्रोतका सन्दर्भमा २/३ वटा कुरामा विषेश जोड छ । पहिलो, पञ्चेश्वरको काम छिटो अघि बढोस् भन्ने हो । दोस्रो, अन्तरदेशीय प्रसारण लाइन निर्माण र तेस्रो भारतीय कम्पनीले निर्माणको जिम्मा लिएका आयोजनाहरुको काम दु्रत गतिमा अघि बढोस् भन्ने हो ।
हामीले नेपालमा लगानीमैत्री वातावरण निर्माण गर्नु छ । यसका लागि शान्ति र राजनीतिक स्थायित्व त्यसको एउटा आधार हो । अर्को, लगानीकर्ताहरुले नेपाल लगानीका लागि अनुकूल परिस्थिति भएको देश हो, जहाँ हामी लगानी गर्न सक्छौं र नाफा कमाउन सक्छौं भन्ने कुरामा उनीहरुलाई विश्वास दिलाउनु पर्‍यो । यो पाटोमा हामीले विषेश ध्यान दिनुपर्छ ।
उताको चासो पनि त होला नि नेपालसँग ?
जहाँसम्म सुरक्षाको कुरा छ, त्यसमा हाम्रो प्रष्ट कुरा के छ भने हामीले हाम्रो भूमि छिमेकी मुलुकका विरुद्ध प्रयोग हुन दिँदैनौं । मुद्रा, आतंकवाद, लागुऔषधका नीम्ति आपराधिक तत्वहरुले नेपाललाई सेल्टरका रुपमा प्रयोग गर्ने अवस्था आउन दिँदैनौं । त्यस्ता प्रवृत्तिलाई हामी सम्पूर्णरुपमा नियन्त्रण गर्छौं ।
