

युवा संघ नेपालले एमाले सांसद राज्यलक्ष्मी गोल्छाले पैसा लिएको र धम्क्याएको भनेर आरोपित गरेका संघका उपाध्यक्ष गोविन्द थापा लगायतका पदाधिकारीमाथि छानविन अघि बढाएको छ । छानविनबाट गोल्छाको आरोप सही ठहरिएमा कारवाही अघि बढाउने अध्यक्ष राजिव पहारीले बताएका छन् ।
डनहरु संगठनमा भित्र्याएको र त्यसकै आडमा आर्थिक चलखेल गरेको आरोप लाग्दै आएको युवा संघ नेपालमा तीन साताअघि प्रमुख नेतृत्व फेरिएको छ । राजिव पहारी अध्यक्ष भएलगत्तै गोल्छाको अभिव्यक्तिले युवा संघ फेरि विवादमा मुछिएको छ ।
युवा संघलाई गोल्छाले ६२ लाख रुपैयाँ दिएको भन्ने सन्दर्भमा पनि छानविन गरिने पहारीले बताए ।
पहारीले युवा संघमा डन र अपराधीको कुनै स्थान नरहेको समेत बताए । उनले भने-युवासंघमा फौजदारी अभियोग प्रमाणित भएका कुनै पनि व्यक्ति सदस्य हुन पाउँदैनन्, यो हाम्रो बिधानमै उल्लेख छ ।
प्रस्तुत छ, युवा संघका नवनिर्वाचित अध्यक्ष पहारीसँग गरिएको कुराकानी

आफ्नै पार्टीकी सांसद राज्यलक्ष्मी गोल्छालाई धम्क्याएर पैसा असुल्दै युवा संघ चलेको रहेछ भनियो भने तपाईलाई चित्त दुख्दैन होला होइन ?

यो आरोपले हाम्रो चित्त दुख्छ र हाम्रो स्वाभिमानमाथि प्रश्न उठाउँछ । वास्तवमा राज्यलक्ष्मी गोल्छाले हाम्रो संगठनका केही साथीको नाम लिएर जुन आरोप लगाउनुभएको छ, यसको सत्यतथ्य छानविन हुँदैछ । हाम्रो स्थायी समिति बैठकले उपाध्यक्ष चन्द्र लामाको संयोजकत्वमा सचिवहरु मन्जु यादव, हस्त शाही र माधव बास्तोला सदस्य रहेको छानविन समिति बनाइसकेको छ ।  त्यो समितिले सम्पूर्ण रिपोर्ट पेश गरेपछि हामी सार्वजनिक गरेर कारवाही थाल्छौं ।
तपाईको संगठनको उपाध्यक्ष गोविन्द थापाको त पटक-पटक नाम लिएरै राज्यलक्ष्मीले आफू पीडित भएको बताएकी छन् नि ? जबकि गोविन्द थापाको नाम केपी ओलीदेखि परशुराम बस्नेतसँगसमेत जोडिएको छ होइन ?

जसको नाम जोसँग जोडिए पनि हाम्रो संगठनको इज्जत प्रतिष्ठाको सवालमा हामी प्रष्ट छौं । राज्यलक्ष्मी गोल्छाको भूमिकामाथि प्रश्न उठाएर पार्टीले उहाँलाई राजिनामा दिनु भनेपछि यस्ताखाले अभिव्यक्ति आए । उहाँले आवेग र उत्तेजनामा अभिव्यक्ति दिनुभएको हो कि के हो भन्ने कुरा छानविन हुन्छ ।
तपाईहरुको संगठनमाथि नै प्रश्न उठाएका बेला तपाईहरुबाटै हुने छानविनबाट के आउला र ?

हामी राजनीतिक बैचारिक संगठन हौं । युवा संघको नाममा कसैले उहाँलाई धम्क्याएर पैसा लिएको हो भने त्यो संगठनले छानविन गर्छ र दोषीलाई छाड्दैन । तर, आवेगमा अभिव्यक्ति दिएको हो भने उहाँले सच्याउनुहोला ।
राजनीतिक बैचारिक संगठन भन्नुहुन्छ, तर युवा संघ त डाङडुङ गर्ने र पैसा उठाउनेहरुको पकडमा छ भन्ने आरोप त थियो नि हिजोदेखि नै ?

त्यो आरोप गलत हो भन्ने प्रमाणित हामीले गरिसकेका छौं । बिभिन्न कालखण्डमा बिभिन्न मान्छे युवा संघमा आबद्ध भए । तर युवा संघमा फौजदारी अभियोग प्रमाणित भएको एउटा पनि व्यक्ति छ भने देखाउनुस् । त्यस्तो अभियोग प्रमाणित भएको व्यक्ति एक मिनेट पनि यो संगठनमा बस्न पाउँदैन, यो कुरा हाम्रो विधानमै छ । कुनै पनि संगठनको यस्तो विधान छैन, जुन युवा संघले पालना गरेको छ ।
तर, परशुराम बस्नेतकै मुद्दा सम्पत्ति शुद्धिकरणमा चलिरहेको छ नि ?

आरोप लगाउनु र पुष्टि हुनु फरक कुरा हो । हिजो परशुराम बस्नेतमाथि बिराटनगरका पत्रकार खिलनाथ ढकालमाथि कुटपिटको निर्देशन दिएको आरोप लगाइयो । युवा संघमाथि नै प्रहार गरियो । तर, अदालतले उहाँमाथिको आरोप लगत प्रमाणित गरेको छ । त्यसैले यस्ता आरोपका कारण संग्ठन वा व्यक्तिको प्रतिष्ठामा प्रहार गर्न पाइँदैन ।
चरी, भँगेरा, परेवा, उडुसका नाम लिएर युवा संघको बदनाम गर्न खोजिएको छ । तर, ती नामका कुनै व्यक्ति युवा संघको कुनै कमिटीमा छैनन् ।
तपाई अध्यक्ष भएपछि नहोलान्,पहिले त थिए नि ?

पहिले पनि थिएनन्, अब झनै विधानको प्रभावकारी कार्यान्वयन हुन्छ ।
तर, गोविन्द थापा त तपाईकै उपाध्यक्ष हुन्, उनका बारेमा यत्रो आरोप आएपछि निलम्बन गर्नुपर्दैन ?

गोविन्द थापा
आरोप हो कि आवेग हो भन्ने पुष्टि हुन बाँकी छ । राज्यलक्ष्मी गोल्छाले जुन अन्तर्वार्ता दिनुभयो र पत्रकारसँग कुरा गर्नुभयो भनेर समाचार आयो । त्यसको खण्डन गरेर विज्ञप्ति जारी गर्नुभएको छ । उहाँको कुनचाहिँ अभिव्यक्तिलाई आधिकारिक मान्ने भन्ने समस्या पनि छ ।
यी सबै कुरा छानविनपछि हामी सार्वजनिक गर्छौ र गोविन्द थापा दोषी देखिए करवाही हुन्छ, ढुक्क हुनुस् । कुनै पनि हालतमा संरक्षण गर्ने वा लुकाउने कुरा हुँदैन, प्रमाािण्त भए कडा कारवाही हुन्छ ।
राज्यलक्ष्मी दोषी देखिए उनलाई पनि कारवाही गर्नुहुन्छ ?

त्यो पार्टीले गर्ने कुरा हो । समग्र घटनाका सन्दर्भमा पार्टीले छानविन गरोस् । उहाँलाई किन सभासद बनाइयो ? सभासद बनेर उहाँले पार्टीका लागि र मुलुकका लागि के काम गनुभयो भन्ने मूल्यांकन पार्टीले गरेको होला । उहाँले सभासद पदको गरिमा कति कायम गर्नुभयो, संसद र संविधानसभामा जनताको पक्षमा कतिपटक बोल्नुभयो ? त्यो रेकर्ड त पार्टीमा होला । उहाँ एमालेको समानुपातिक सांसद हो । उद्योगी व्यवसायीको कोटाबाट पर्नुभएको हो । उहाँले प्रधानमन्त्री चुनावमा मतदान गर्नुभएन । संविधान जारी गर्ने बेला पनि हस्ताक्षर गर्न जानुभएन । यसबारे जवाफ माग्दा उहाँले आरोप लगाउनुभएको हो । तर, पनि हामी आरोपित भइसकेकाले त्यसको छानविन गर्छौं ।
अब युवा संघभित्रकै विवाद चाहिँ कहाँ पुग्यो ?

युवा संघ नेपालमा अब कुनै विवाद छैन । हामीबीच केही समय असमझदारी थियो । तर, मेरो नेतृत्वमा युवा संघ आएलगत्तै अब पुराना विवादहरु सकिएका छन् । हामी एक ढिक्का भएर अघि बढेका छौं । अहिले हामी वामपन्थी पार्टीबीच एकता र राष्ट्रिय स्वाभिमानको अभियान एकसाथ अघि बढाउदैछौं ।
तपाईले एमाओवादी अध्यक्ष प्रचण्डलाई भेटेर वाम एकताको प्रस्ताव राख्नुभएको थियो, एमाले र एमाओवादीबीच सत्तामा सहकार्य हुनासाथ बामपन्थी एकता हुने हो ?
होइन, यसको बैचारिक राजनीतिक आधार बन्नुपर्छ । हामीले संस्थागत रुपमै मुलुकका कम्युनिस्ट पार्टीहरुबीच एकताको प्रस्ताव राखेका छौं । एमाले नेताहरुसँग कुरा गरेका छौं । एमाओवादी अध्यक्ष प्रचण्डलाई पनि भेटेरै भनेका छौं । मोहनविक्रम सिंहलाई हामीले भेट्दैछौं । सीपी मैनालीले पनि अब अलग पसल खोलेर बस्न जरुरी छैन ।
राष्ट्रिय एकता,स्वाधीनता र जनताको सम्बृद्धिका लागि कम्युनिस्ट र लोकतान्त्रिक शक्तिबीच अझै एक दशक सहकार्य हुनुपर्छ । त्यति नभए पनि बामपन्थीबीच एकता हुनुपर्छ । सकेसम्म पार्टी एकता नभए पनि कार्यगत एकताको चरणबाट अघि बढ्नुपर्छ भन्ने कुरालाई युवा संघले अघि बढाएको छ ।
यो पनि पढ्नुहोस्
राज्यलक्ष्मीबारे कारवाही प्रक्रिया अगाडि बढाइएको छ : ज्ञवाली
