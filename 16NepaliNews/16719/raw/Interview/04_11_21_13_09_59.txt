शिक्षाविद् केदारभक्त माथेमासँग विद्यार्थी दिवसको अवसर पारेर विद्यार्थी हुनुको अर्थ, नेपालको शिक्षाको अवस्था, विद्यार्थी आन्दोलन आदिको सेरेफेरोमा रहेर रातोपाटीका लागि श्रवण उप्रेतीले गरेको संवादको दोस्रो भाग ।  आम मनिसहरूमा विश्वविद्यालयको आजको अवस्था आउन विद्यार्थी राजनीति जिम्मेवार भन्ने परेको छ । हुन त विश्वविद्यालयमा प्राध्यापकहरूको राजनीति, उच्च पधादिकारीहरूको भागबण्डा जस्ता अरू राजनीति पनि हुन्छन् । विद्यार्थीको राजनीतिलाई दोष दिनुको कारण उनीहरूको राजनीति बढी बाहिर देखिने भएर हो कि ?विश्वविद्यालयका सबै खालको राजनीतिकरणका लागि म त राजनीतिक दलहरूलाई दोष दिन्छु । मैले त यसबारेमा लेखेको पनि छु । उपकुलपति हुँदा मैले विद्यार्थी नेताहरूसँग डिल पनि गरेको छु । शङ्कर पोखरेल, अहिलेको पर्यटन मन्त्री रवीन्द्र अधिकारी, एनपी साउद, योगेश भट्टराईहरू विद्यार्थी नेता थिए, त्यो बेला । कतिपटक मलाई प्रवेश निषेध गरे पनि यी सबैसँग मेरो सम्बन्ध राम्रै थियो । यति भन्दाभन्दै म के भन्छु भने अब राजनीतिक दलहरूसँग सम्बन्धन रहेका विद्यार्थी युनियनहरू विश्वविद्यालयमा खोल्न दिनुहुन्न । विश्वविद्यालयमा युनियन हुनुपर्छ तर त्यो विद्यार्थी विद्यार्थी बीचकै सङ्गठन हुनुपर्छ ।यी सङ्गठनहरू यस्तो होस् कि पाठ्यक्रम बनाउँदा समेत उनीहरूको योगदान होस् । उनीहरूले विद्यार्थीको ‘पर्सपेक्टिभहरू’ राख्न पाउनुपर्छ । तपाईंहरूले लगाउने कोटमा मैले मात्र डिक्टेट गरेर भएन नि ।  विश्वविद्यायलमा विद्यार्थीहरूको ‘गभर्नेन्स’ अत्यावश्यक हुन्छ । तर त्यसमा मूलधारका राजनीतिक पार्टीको प्रभाव पर्न हुँदैन । यसले धेरै नोक्सान गरेको छ । मैले एक पटक विद्यार्थीहरूको माझमै गएर भाषण गर्दै यो बारेमा भनेको पनि थिएँ । उपकुलपति भएर पनि विद्यार्थीहरू माझ गएर म भाषण गर्थें । उहाँहरू मभन्दा राम्रो भाषण त गर्नुहुन्थ्यो, त्यसबाट मैले पनि केही त सिकेको थियो । मैले के भन्ने गर्थें भने हेर्नुस्, तपाईंहरूले धेरै चलाएर त्रिभुवन विश्वविद्यालयलाई एक दिन दरबार स्कुलजस्तो बनाउनुहुन्छ । अहिले पब्लिक कलेजहरूको झण्डै झण्डै त्यही अवस्थामा छ कि छैन हेर्नुस त । महँगो भए पनि मानिसहरू आफ्ना छोरा छोरीलाई निजी कलेज पठाइरहेका छन् । उही शिक्षकले पढाउने त हुन् नि । अझ समग्र शिक्षकको हिसाबमा पब्लिकमै राम्रा शिक्षकहरू होलान् । हरे, मैले यो कुरा कति भने कति । मैले यो कुरा पुष्पकमल दाहाल प्रचण्डजी प्रधानमन्त्री हुँदा, शेरबहादुरजी प्रधानमन्त्री हुँदा प्रष्टसँग भनेको छु । प्रधानमन्त्रीज्यू तपाईंहरूको राजनीतिले विश्वविद्यालय ध्वस्त बनायो । विश्वविद्यालय कस्तो भइसक्यो हेर्नुस् ।  यसबारेमा अझ विस्तारमा बताइदिनुस् न ?हेर्नुस् न अहिलेका विद्यार्थी सङ्गठन चाहिनेभन्दा नचाहिने कुरामा केन्द्रित भएका छन् । अहिलेका विद्यार्थी सङ्गठनले कहिले पाठ्यक्रमको कुरा उठाएर लडेको थाहा छ तपाईंलाई ? यो पाठ्यक्रममा यो कमजोरी भयो । हामीहरूलाई यो ठीक लाग्छ, विश्वविद्यालयका यो समस्या छ । परीक्षा समयमा भएन, परीक्षा प्रणालीमा सुधार हुनुप¥यो भन्ने खालको माग नै खै मैले त सुनेको छैन । विद्यार्थीहरूको सङ्गठन हुन नहुने होइन । अहिलेको जस्तो राजनीतिक पार्टीहरूसँगको सम्बन्धनवाला हुन होइन ।अर्को कुरा पछिल्लो समय विश्वविद्यालयको पदहरूमा राजनीतिक पार्टीको भागबण्डा हुन थाल्यो । भीसी फलाना पार्टीको, रेक्टर अर्को पार्टीको रे । म आफै उपकुलपति भएर जाँदा त्यहाँ रहेकाहरूले म कहाँ आएर अब भागबण्डा गर्नुपर्छ भने । तपाईंलाई काँग्रेसको प्रधानमन्त्रीले पठाउनुभएको अब अरू पार्टीलाई फरक पदहरू दिनुपर्छ भने । मैले भने म काँग्रेस पार्टीबाट आएको होइन । म प्रधानमन्त्रीले भनेको आएको त हो तर म न काँग्रेसको पार्टीमा छु न त म उसको कुनै भ्रातृ सङ्गठनमा नै छु भने । उहाँहरूलाई प्रष्टसँग ‘म तपाईंहरूको भागबण्डामा विश्वास गर्दिनँ । म आफ्नै हिसाबले काम गर्छु’ भने । मैले त्यसोभन्दा कतिजनाले काम छाडेर जानुभयो । योग्यताको आधारमा नभई पार्टीको बफादारिताको आधारमा विश्वविद्यालय लग्ने पनि गर्नुहुन्छ ? यसैले गर्दा अहिले यस्तो हालत भएको हो । मलाई त यो सबै हेर्दा नेताहरूको इमानदारिताप्रति नै शङ्का लाग्छ । अब तपाईंलाई के भनौं र खै राष्ट्रपतिसँग पनि मैले यो कुरा उठाएको छु । विश्वविद्यालय भनेको ज्ञानको भण्डार हो । भोलि सरकार वा राज्यलाई चाहिएको बेलामा अन्तर्राष्ट्रिय मामिलामा बुझ्नुपर्यो भने त्यही विश्वविद्यालयलाई गुहार्नुपर्छ । अहिले त अब विदेशीलाई गुहार्नुपर्ने स्थिति बनाएका छन्, यी नेताहरूले । सम्झिँदा पनि सारै दुःख लाग्छ ।विश्वविद्यालय भनेका त सबै खालको थिङ्क ट्याङ्कको पनि स्रोत हो नि होइन ?हो नि । विश्वविद्यालय आफैमा एउटा थिङ्क ट्याङ्क हो । अमेरिका आज त्यति शक्तिशाली हुनुमा उसको उत्कृष्ट विश्वविद्यालयहरूकै कारण त हो नि । चीनले अहिले आफ्ना विश्वविद्यालयलाई अमेरिकाको हाराहारीमा ल्याउने कति लगानी गरिरहेको छ ।  यहाँ त राजनीतिक हस्तक्षेपले गर्दा सबै कुरा बिग्रियो । विश्वविद्यालयप्रति उहाँहरूको खेलाँचीले गर्दा मलाई त उहाँहरूको देशप्रतिको इमानदारितामा नै शङ्का लाग्छ । म पार्टीहरू र तिनका नेताहरूलाई सोध्न चाहन्छु, यदि उहाँहरू साँच्चै देशप्रति इमानदार भइदिएको भए विश्वविद्यालयजस्ता संस्थानलाई राजनीतिक भुमरीमा पारेर यसरी दयनीय बनाउन हुन्छ ?विश्वविद्यालय भनेका भोलि नेपालका सम्पूर्ण क्षेत्रका नेता उत्पादन गर्ने थलो होइनन् र ? अब नेता भनेको राजनीतिक नेता मात्र होइन, उद्यमशीलताको होला, व्यवसायको होला, एकाडेमिक्सको होला, साहित्यको होला । यस्तो महत्वपूर्ण क्षेत्रलाई दयनीय बनाउने ? अनि राष्ट्रियताको गफ दिने ? यस्तो विरोधाभास ?जुन कुराले राष्ट्रियता बलियो बनाउने हो त्यसैलाई धरासायी बनाइरहेका छन्, भन्न खोज्नु भएको हो ?एक्ज्याक्ट्ली, मैले भनेकै त्यही हो । राष्ट्रियताको खम्बाको रूपमा इन्स्टिच्युसन (संस्थान)हरू उभिएका हुन्छन् । अनि त्यही खम्बाहरूलाई नै धरमर बनाइसकेपछि माथि बसेर राष्ट्रियता भनेर कराएर मात्र कहाँ हुन्छ र ? नेपाललाई बलियो बनाउने हो भने संस्थानहरूलाई बलियो बनाउनुपर्छ । भलै भोलि आफैले खडा गरेका संस्थानले आफूलाई फेबर नगर्ने मानिसहरूको उत्पादन गर्ला । तर ती बलियो भए भने समग्र देशलाई नै फाइदा हुन्छ ।उसो भए आजको विश्वविद्यालयको दयनीय अवस्थाको लागि भागवण्डा बढी जिम्मेवार छ कि विद्यार्थी राजनीति ?बढी असर भागवण्डाले गरेको छ । भागवण्डाले गर्दा अयोग्य मानिसहरू पनि माथिमाथि आए । भागवण्डाको संस्कारले खासमा सधैँ नै यही नै गर्छ । यस्तो वातावरणमा योग्यता भएका मानिसहरू किनारामा पर्न थाल्छन् । किनकि योग्य मानिसहरूको स्वभाव नै मलाई यो देऊ, त्यो देऊ भन्ने खालको हुँदैन । म आफू उपकुलपति भएकाले मलाई त यसबारे राम्ररी थाहा छ नि, मकहाँ कस्ता मानिसहरू आउथेँ भनेर । योग्य योग्य मानिसहरू कोही पनि आउँदैन थिए । उहाँहरूलाई त आफै जानुपथ्र्यो ।  श्रीधर लोहनीको कुरा गरेँ, उनी त मकहाँ कहिल्यै आएनन् । म आफै गएर डीनका लागि प्रस्ताव गर्नुपरेको थियो । ‘बन्देऊ न बाबा, कम्तीमा म भइन्जेल बनिदेऊ’ भने । बल्ल बल्ल माने उनले । योग्य मानिसको हकमा त ऊ पहिलेदेखि आफ्नो योग्यता बढाउनमा व्यस्त हुने हुँदा पछि त्यो बानीको रूपमा विकास हुने हो कि ?हो नि । आफ्नो काममा रमाउनेलाई अरू पद खोज्दै किन हिँड्नु पर्यो ? पश्चिमी राष्ट्रहरूमा मानिसहरू खोजेर ल्याउँछन्, आवेदन दिएर त थोरै मात्रै मानिसहरू लिन्छन् । हारवार्ड विश्वविद्यालयको स्कुल अफ पब्लिक हेल्थको डीन मेक्सिकोको पूर्व स्वास्थमन्त्री बनाएर ल्याएका थिए । उसलाई ल्याउनका लागि राष्ट्रियता बाधा भएन । विश्वविद्यालय भनेको देशमा उपलब्ध म्यानपावरमध्ये सबैभन्दा उच्च कोटिको मान्छे रहनुपर्ने स्थल हो । उसलाई ल्याउनका लागि उसलाई प्रयाप्त हुने पैसा दिन सक्नुपर्यो । त्यहाँ रमाउने वातावरण दिन सक्नु पर्यो । अमेरिकामा विश्वविद्यालयहरूमा राम्रो मानिस आफू कहाँ ल्याउनका लागि सुविधा दिन प्रतिस्पर्धा हुन्छ । यसो गर्यो भने मात्र विश्वविद्यालयले देशको ‘बेस्ट माइन्ड’लाई आकर्षित गर्न सक्छ । तपाईं उपकुलपति हुँदा आजका केही शीर्षस्थ नेताहरू सम्पर्क भएको कुरा गर्नुभयो । आजको मूलधारका धेरै राजनीतिक नेताहरूको पृष्ठभूमि विद्यार्थी राजनीति रहेको छ । तर तपाईं दलसँग सम्बन्धन रहेको विद्यार्थी सङ्गठनहरूलाई भङ्ग गर्नुपर्छ भन्नुहुन्छ । त्यसो गर्दा मूलधारको राजनीतिमा असर पर्दैन ? लोकतन्त्रलाई असर पर्दैन ?विश्वका धेरै विश्वविद्यालयमा राजनीतिक पार्टीसँग सम्बन्धन प्राप्त विद्यार्थी सङ्गठन छैनन् त । तर पनि त्यहाँ मूलधारको राजनीतिमा योग्य नेताहरूको खडेरी परेको छैन । त्यसका लागि राजनीतिक पार्टीले भिन्दै युवा सङ्गठनहरू गठन गर्न सक्छन् । पञ्चायतको बेलाजस्तो मूलधारको राजनीतिमा बन्देज लागेको बेला, निरङ्कुशताविरुद्ध लड्नका लागि विद्यार्थी राजनीतिको साहारा लिइएको थियो । पछि बीपी कोइरालाले नै भने नि ‘अब हाम्रो मूलधारको राजनीतिमा खुल्ला भइसक्यो, विद्यार्थीमा राजनीति हुनुहुँदैन ।’यो पनि पढ्नुहोस्'हाम्रोमा पढाउनेदेखि जाँच्ने तरिका दुवै बेठीक भयो'विद्यार्थीले राजनीति त गर्न हुन्छ तर विद्यार्थीमा राजनीति हुन भएन भन्न खोज्नु भएको हो ?विद्यार्थीमा राजनीतिक चेतना त हुनुपर्छ, शिक्षाको उद्देश्य त्यो पनि हो । उसले विश्वविद्यालयको कम्पाउन्ड बाहिर मूलधारको राजनीतिमा भाग लिन पनि पाउँछ । राजनीतिक सहभागिता एक वयस्क मान्छेको स्वतन्त्रता हो । तर विश्वविद्यायमा सङ्गठन गराउनु चाहिँ विश्वविद्यालयलाई घातक हुन्छ । यो हाम्रै विगतको अनुभवले पनि देखाएको छ ।हाम्रो बहस विश्वविद्यालयमा बढी केन्द्रित भयो । विद्यालय बारेमा पनि मेरो जिज्ञासाहरु थिए । विगत केही वर्षदेखि विद्यालय तहमा निजी र सामुदायिक विद्यालयबीच खाडल बढिरहेको छ । तिनमा जाने विद्यार्थी नै फरक देखिन थालेका छन् । निजीमा मध्यम र उच्च मध्यम वर्गका बालबालिका जाने र सामुदायिक विद्यालयहरूमा निम्न वर्ग त्यो पनि सीमान्तकृत समुदायका विद्यार्थी जाने गरेको देखिन्छ । सहरमा यो कुरा झन् बढी भइरहेको छ । भावि दिनमा यसले समाजलाई कस्तो प्रभाव पार्ने देख्नुहुन्छ ?ओहो, यो त निक्कै गम्भीर कुरा हो नि । यसले गम्भीर असर पार्नेछ । विगत तीस वर्षदेखि म यो कुरा उठाइरहेको छु । मेरो कुरा सुनिरहेकाहरूले  यसले कत्ति उही कुरा गर्छ पनि भनिरहेका होलान् तर यो निक्कै महत्वपूर्ण कुरा हो ।  हाम्रो शिक्षाको उद्देश्य त समाजलाई ‘कोहेसिभ (बलियो एकतायुक्त)’ समाजतर्फ लाने पो हुनुपर्छ त । अहिले त यहाँ त्यसको ठीक उल्टो भइरहेको छ ।१९६० को दशकमा अमेरिकामा कानुनमा नै काला र गोराहरू अलग अलग बसोबास गर्नुपर्ने, कालाहरूलाई गोरा बसेका स्थानतिर जान प्रतिबन्ध थियो र त्यसले कालाहरूको ‘सग्रेगेसन (पृथकीकरण)’ गरेको भनेर पढ्न पाइन्छ । हामीहरुको विद्यालयमा पनि त्यही हुन लागेको हो ?त्यही हो, अहिले हाम्रो विद्यालयमा अघोषित ‘सेग्रेगेसन’ भइरहेको छ । तर नेताहरूले त्यो बुझेनन् । यो कति भयावह कुरा हो भने भोलि यसले निम्त्याउने एकअर्काप्रतिको अविश्वासले कल्पनै गर्न नसक्ने खालको विग्रह ल्याउन सक्छ । यस्तो कुरा गर्यो भने कतिले सक्नेले सोल्टीमा खान्छन् नसक्नेले ठेलामा मःमः खान्छन्, समाज भनेको यस्तै त हो नि भन्छन् । तर शिक्षा भनेको त्यस्तो हलुका टिप्पणी गरेर पन्छने क्षेत्र होइन । सिङ्गापुरमा अहिले पनि ९८ प्रतिशत विद्यार्थीहरू सरकारी स्कुलमा जान्छन् । त्यो त पुँजीवादी देश हो त । त्यस्तै आँकडा अन्य पँुजीवादी देशहरूको पनि छ । हामीमा भने सरकारी स्कुलमा जाने विद्यार्थीहरू घटेको घट्दै छन् । बाहिर चाहिँ समाजवाद भन्ने भित्रभित्र चाहिँ काम अर्कै हुने ?यसले त सार्वजनिक शिक्षा (पब्लिक एजुकेसन)को परिकल्पनाको आधारभूत अवधारणाबाटै हामीहरू ठ्याक्कै विपरीत दिशातर्फ गइरहेका भन्ने पो देखायो नि, होइन ?ठ्याक्कै त्यही हो । सार्वजनिक शिक्षाको मान्यता नै समाजका सबै वर्गलाई एक्कै ठाउँमा हुर्काउने वातावरण प्रदान गर्ने भन्ने हो । म स्कुल पढ्दाखेरी घ्यु साहूको छोरा पनि सँगै पढिरहेको हुन्थ्यो, सुन साहूको छोरा पनि सँगै पढिरहेको हुन्थ्यो । डाक्टरको छोरा पनि एउटै कक्षामा हुन्थ्यो, कर्मचारी र ट्याक्सी चालकका छोराछोरीहरू पनि एउटै पढ्थ्यौं । हामी सँगै एउटै कक्षाकोठामा उही बेन्चमा बसेर पढ्थ्यौं । अलि माथिल्लो कक्षामा गएपछि बल्ल ओहो यो त सुन साहूको छोरो रहेछ, धनी छ रे भन्नेहुन्थ्यो । समाजमा जे भए पनि कक्षामा समान खालको व्यवहार हुन्थ्यो । अब त सहरमा घर भएकाहरूको छोराछोरीलाई लिन स्कुल बस घरको ढोकामै आउँछ । त्यी विद्यार्थीहरु गाडिमा सररर गएर कुनै बङ्ग्ला नामको स्कुलमा पढ्छन् । स्कुलमा उनीहरुको भेट आफ्नै वर्गको केटाकेटीसँग मात्रै हुन्छ । अनि उसको स्कुलपछिको समय पनि घरकै कम्पाउन्डभित्र बित्छ । यसरी ऊ समाजको बाँकी वर्गबाट पूरै अलग भइरहेको छ । यसले एकदम भयावह अवस्था निम्त्याउँछ । सहरका विद्यार्थीहरु समाजको बाँकी वर्गबाट पूरै अलग भइरहेको छ । यो अवस्था आउन सबैभन्दा को जिम्मेवार छ त ?राजनीतिक दलका ठूला नेताहरूमा अत्यन्त साँघुरो स्वार्थ देखियो । मेरो छोराछोरी मात्रैले राम्रो पढे पुगिहाल्यो नि भन्ने खालेको । उनीहरूले धेरै सोचे आफ्ना नातेदारको बारेमा सोच्लान् । पहिले समाजवादका कुरा गर्ने नेताहरू त कहाँ अहिले त्यस्तो कुरा गर्छन् र ? उनीहरूको त भाषा नै बदलिसक्यो । तपाईंले ‘एनिमल फार्म’ भन्ने पढ्नुभएको होला । जर्ज अरवेलको उक्त उपन्यासको अन्तिममा मानिसहरूभन्दा न्यायपूर्ण समाज निर्माण गर्ने भनेर क्रान्ति गरेका सँुगुर नेताहरूलाई यसो हेर्दा त उनीहरू पनि मानिसहरू जस्तै दुई खुट्टामा उभिएको देखिन्छ नि । नेपालमा त्यस्तै भइसक्यो । उनीहरू अब हिजो आफूले लडेका शासकजस्तै भइसके ।नेताहरूले सोच्दा त कुनै कुरा बृहत्तर राष्ट्रको हितमा छ कि छैन ? शान्ति, सुरक्षा, दिगो विकासका लागि राम्रो छ कि छैन भनेर विचार गर्नुपर्छ । यो सोचविचार नगरेर आफू र आफ्ना नजिकका मान्छेहरूको निजी स्कुलको संरक्षणका लागि सामुदायिक विद्यालयलाई कमजोर बनाउँदा आजको यो विकराल स्थिति आएको हो । जुन संस्थान (सार्वजनिक शिक्षालय) पुँजीवादको निर्मम प्रतिस्पर्धाका कारणले उब्जने विकारहरूबाट बालबालिकाहरूलाई जोगाउनका लागि परिकल्पना गरिएको थियो, त्यसैलाई नै असमानता र ‘सेग्रेगेसन’को औजार बनाइदिए है ? हो, सहर जलिरहँदा बाँसुरी बजाइरहने नेताहरू जस्ता भए हाम्रा नेताहरू । अझ पनि समाजवाद भने जप्न छाड्नुभएको छैन फेरि । यसले विकराल असमानता ल्याउनेछ । त्यस अतिरिक्त समाज नै अशान्त हुनेछ । हामीले आफ्नो आदर्श भनेको स्विडेन, फिनल्यान्ड, डेनमार्क जस्तो देशहरू हेर्नुपर्छ, जसले समाजका सबै हिस्सालाई नजिक ल्याउने, समाजलाई कोहेसिभ बनाउने खालको कार्यक्रमहरूमा एकदम जोड दिइरहेको छ । समाजमा कोही अलि हुने कोही अलि कम हुने हुन्छ तर थोरै सङ्ख्यामा एकदमै धनी बाँकी सबै एकदमै गरिब हुनुभएन । हामी पछिल्लो खालको समाज बन्ने बाटोतर्फ छौँ । यसले शान्ति दिँदैन ।काँग्रेसको पालामा शिक्षामा सातौं संशोधन भयो । त्यसमा विश्व बैङ्कको ठूलो हात थियो । त्यसले निजी स्कुललाई खुल्ला गरिदियो । नाफामुखी स्कुलहरू खोलिदियो । त्यसपछि आएको भेल अहिले आधा विद्यार्थी पढाउँछन् । यो अवस्था यो सरकारले ठीक गर्नसक्छ जस्तो लाग्दैन तर फेरि यति शक्तिशाली सरकारले सकेन भने कुन सरकारले सक्छ भन्ने पनि प्रश्न आउँछ । यो सम्झँदा औडाहा हुन्छ । यस्तो बाटो बेठीक गर्नका लागि अङ्ग्रेजहरू ‘बाइट द बुलेट’ खालको हिम्मत चाहिन्छ भन्छन् । यो सरकारको अहिलेसम्मको काम हेर्दा त्यस्तो हिम्मत गर्न सक्ला जस्तो लाग्दैन । मानिलिउँ कुनै दिन त्यस्तो हिम्मत देखाउन सक्ने मान्छे आयो रे । उसले यसको समाधानका लागि निजी विद्यालयहरूलाई बन्द गरायो रे । त्यसले यसको समाधान हुन्छ त ?त्यो पनि हुँदैन । मुख्य कुरा हामीले सामुदायिक स्कुलमा ध्यान दिनुपर्छ । त्यता विद्यार्थी आकर्षित गराउन सक्नुपर्छ । तपाईं यहीँबाट अलि अगाडि जानुभयो भने टीका विद्याश्रम स्कुल भन्ने छ, त्यहाँ जाइकाले अहिले भव्य भवन बनाइदिएको छ । कलेज नै जत्रो भवन बनेको छ । तर पनि विद्यार्थीहरू छैनन् । त्यहाँ मात्रै होइन, धेरै ठाउँमा सामुदायिक स्कुलहरूमा भवन हुन्छ, अगाडि उस्तै ठूलो कम्पाउन्ड हुन्छ, शिक्षकले पाउने पारिश्रमिक पनि उस्तै राम्रो छ तर पनि विद्यार्थी आउँदैनन् । यो सबै कुरामा राम्रो हुँदा पनि सामुदायिक विद्यालयहरूले विद्यार्थीहरू अझ विद्यार्थीका अभिभावकहरूको विश्वास जित्न नसक्नुको कारण के होला ? किन थाहा छ तपाईंलाई, मैले यो कुरा मन्त्रिज्यूलाई पनि भनेको छु । पहिले चलिरहेको विद्यालय अहिले नचलेपछि केही त पक्कै कमजोरी भएको हुनुपर्छ । पहिले त्यसो किन भयो भनेर हामीले प्रश्न गर्नुपर्छ । के भएको थियो भनेर जान्नको अलिकति इतिहास पनि जानुपर्ने हुन्छ । ३१, ३२ सालतिर आएको नयाँ शिक्षा प्रणालीपछि सरकारले जम्मै कुरा आफ्नो पोल्टामा राख्यो । अब पञ्चायत सरकारसँग त त्यसो गर्नुको स्वार्थ पनि थियो । राजा सबैभन्दा ठूला हुन्, पञ्चायतको विकल्प छैन भनेर प्रचार गर्नु थियो । त्यो उनीहरूले भरपुर गरे पनि ।तर नयाँ शिक्षा प्रणालीले फाइदै नभएको होइन । त्यसको फाइदा पनि भयो, शिक्षकहरूको तलब बढ्यो । पेसा सुरक्षित भयो ।यो कार्यको सबैभन्दा नराम्रो के भयो भने अभिभावकको विद्यालयप्रतिको आफ्नोपन स्वाट्टै गुम्यो । पहिले गाउँघरमा अपनत्व थियो । पहिले अमृत साइन्स भनेपछि कस्तो थियो ? सरकारले शुल्कदेखि सबै कुरा म हेर्छु भनेपछि अब मानिसहरूमा विद्यालयप्रतिको अपनत्व नै हरायो । अब तपाईं आफ्नै घरप्रति आफ्नोपन हरायो भने त्यहाँ फोहोर कसिङ्गर वा घाँस उम्रिसकेको हुन्छ । तिनलाई सफा गर्न मन लाग्दैन । अहिलेको त्रिभुवन विश्वविद्यालयको अवस्था त्यस्तै त हो नि । मैले ५० वर्षअघि पढाएको त्रिचन्द्रको कक्षाकोठामा केही अघि पुगँेछु । संयोगले आफूले पढाएको आफ्नै पुरानो कक्षा कोठा पुगेँ । यसो हेरेँ । मैले छाडेदेखि त्यहाँ एक पटक पनि रङ लगाएको रहेनछ ।  त्यसपछि आफैलाई सोधेँ ‘त्रिचन्द्र कलेज कसको हो भनेर’ उत्तर आयो त्रिचन्द्र कलेज कसैको पनि होइन । हाम्रा विद्यालयहरू सुधार गर्ने हो भने पहिले त स्कुल स्कुलमा, विश्वविद्यालय विश्वविद्यायलमा स्वामित्व ल्याउनुपर्यो ।शैक्षिक संस्थालाई स्वायत्त बनाउनुपर्यो भन्न खोज्नुभएको हो ?हो, बिहान भर्खर एक अमेरिकीसँग भेट भएको थियो । उनीसँग पनि त्यहाँको विश्वविद्यालयको कुरा भएको थियो । उनीहरूको विश्वविद्यालयमा गर्भनिङ बढी भन्ने हुन्छ, बोर्ड अफ ट्रस्टी भन्ने हुन्छ । उनीहरूकोमा स्वामित्वको भाव निक्कै धेरै हुन्छ । हाम्रा विद्यालयमा रहेको सञ्चालक समितिले त्यो भावना ल्याउन सक्दैन । सञ्चालक समिति भनेको त हेडमास्टरको क्याबिनेट जस्तो मात्र हो । हामीले आफ्नो शिक्षा प्रणालीका नकारात्मक कुरा मात्रै बढी गर्यौं । हाम्रो शिक्षामा सकारात्मक कुराहरू हुँदै नभएका पनि होइनन् होला नि ?पहिलेभन्दा विद्यार्थीको सङ्ख्या निक्कै बढेको छ । भारतमा विश्वविद्यालय खोलिएको सय वर्षपछि मात्र नेपालमा खोलिएको हो । सङ्ख्यात्मक रूपमा नेपालले छोटो समयमा धेरै प्रगति गर्यो । तर राजनीतिले गुणस्तरलाई राम्रो हुन दिएन । म त उपकुलपति हुँदा कुनै पनि शिक्षकलाई राजनीतिमा जाने भए जाऊ तर राजीनामा दिएर जाऊ भन्थे । अबको २० वर्षमा यो मान्यता काम नलाग्ला तर आजको दिनमा विश्वविद्यालयलाई राम्रो बनाउने हो भने यसलाई राजनीतिबाट टाढा राख्नुपर्छ भन्ने मलाई लाग्छ ।  