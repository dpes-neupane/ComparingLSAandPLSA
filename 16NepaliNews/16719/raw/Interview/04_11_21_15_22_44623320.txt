
 
माओवादी केन्द्रका अध्यक्ष प्रचण्डसँग रामेश्वर राय (वायाँ) । तस्वीर: मनहरी तिमल्सिना
१८ भदौ, काठमाडौं । सदभावना पार्टीबाट सांसद र मन्त्रीसमेत भएका सर्लाहीका नेता रामेश्वर राय यादवले विभिन्न कालखण्डमा मधेसवादी राजनीतिक दलको नेतृत्व गरे । पछिल्लो समय उनी विजय गच्छदार नेतृत्वको लोकतान्त्रिक फोरमका सहअध्यक्ष थिए । उनी गत साता सर्लाहीको चक्रघट्टामा आयोजित एक कार्यक्रममा आफ्ना समर्थकसहित प्रचण्डको हातबाट टीका र माला लगाएर माओवादी केन्द्रमा प्रवेश गरेका छन् ।
मेधसवादी नेता गजेन्द्रनारायण सिंहदेखि उपेन्द्र यादव हुँदै विजय गच्छदारलगायतका नेताहरुसँग काम गरेका यादवले माओवादी किन रोजे ? स्थानीय तहको चुनावको तयारीका लागि सर्लाहीको मलंगवामा रहेका यादवसँग हामीले प्रश्न गर्‍यौं- मधेसवादी दलहरुको भविश्य के छ अब ? २ नम्बर प्रदेशको चुनावी परिणाम कस्तो आउला ?
उनले अनलाइनखबरकर्मी मात्रिका पौडेलसँगको कुराकानीमा यस्तो दाबी गरेका छन् कि अब मधेसमा क्षेत्रीय पार्टीहरुको भविश्य छैन, त्यसैले मधेसकेन्द्रित दलका नेता कार्यकर्ताले धमाधम राष्ट्रिय पार्टीलाई रोज्न थालेका छन् ।
मधेस आन्दोलनको राप र ताप कायम रहेका बेला मधेसवादी पार्टी छाडेर तपाईले ओह्रालो यात्रामा रहेको माओवादी रोज्नुपर्ने कारण के पर्‍यो ?
मैले के महसुस गरेको छु भने मेरो राजनीतिक जन्म मधेस आन्दोलनसँग गाँसिएको छ । मेरो राजनीति मधेसको मुक्तिका लागि हो । मधेस मुद्दा मेरो रग रगमा (नशा नशामा) बगेको छ । तर, अहिले जसरी मधेसवादी भनिएका दलहरु व्यक्तिकेन्द्रित, परिवार केन्द्रित र धोकेबाजका रुपमा देखिए, यसबाट मधेसका युवामा चरम निराशा छ । त्यसैले मैले मधेसवादी पार्टीको भविष्य नदेखेर, ती युवाहरु गलत बाटोमा नजाउन् भनेर माओवादीमा प्रवेश गर्ने निर्णय लिएँ ।
तपाई माओवादीमा प्रवेश गरेपछि मधेसी युवाको निराशा सकिन्छ ?
मधेसवादी दलले खेलेको भूमिका र उनीहरुका क्रियाकलापले मधेसमा निराशा र आक्रोश छ । सयौं मान्छेलाई साहदात दिलाएपछि जसरी मधेस मुद्दालाई सम्बोधन गर्नुपर्ने र सुरक्षित अवतरण गर्नुपर्ने थियो, उनीहरु त्यसमा असफल भए । उनीहरुमा व्यक्तिवादी चिन्तन, परिवारवाद र पैसावाद हाबी छ । त्यसैले गर्दा मधेसको ठूलो तप्का उदासीन छ । युवाहरु निराश बनेका छन् । यदि यी युवाहरुलाई संगठित नगर्ने हो र विश्वासको वातावरण नबनाउने हो भने उनीहरु अलगाववादी मुभमेन्टमा जाने खतरा छ ।
यो अवस्थामा मधेसवादी पार्टीबाट त कुनै पनि हालतमा मधेसको हित सम्भव छैन । कांग्रेस र एमालेको मधेसप्रतिको रुप पनि विरोधी भूमिकामा छ । माओवादी मधेस मुद्दामा नरम भएको छ । यदि माओवादी बलियो भएन भने मधेस मुद्दा नै कोल्याप्स हुने देखियो । मधेस मुद्दा यत्तिकै पनि कोमामा छ । यो मुद्दा जिउँदो राख्न राजनीतिक रुपमा व्यवस्थापन गर्न एउटा राष्ट्रिय पार्टीमा जानुपर्ने आवश्यकता देखेर मैले त्यसका लागि उपयुक्त माओवादी ठानेको हुँ ।
मधेसको मुद्दा मधेसवादीले नबोकेर राष्ट्रिय पार्टीले बोक्ने विश्वास छ ?
क्षेत्रीय पार्टीबाट हुँदैन । मधेसको समस्यालाई क्षेत्रीय समस्याका रुपमा अहिलेसम्म देखियो । मधेसवादी भनिएका दलहरुको दोष नै यहीँनेर हो । मधेस भनेको देशको अंग हो । यहाँको समस्यालाई राष्ट्रिय समस्या भनेर हेर्नका लागि राष्ट्रिय चिन्तन चाहिन्छ । राष्ट्रिय स्तरमा समाधान गर्न माओवादीजस्तो परिवर्तनकारी शक्ति बाहेक अरुले सक्दैन ।
माओवादीकै नेतृत्वमा हिजोका ठूला-ठूला परिवर्तन भएका हुन् । विगतका आन्दोलनका उपलब्धीको जोगाउने क्षमता माओवादीबाहेक अरुले सक्दैनन् । त्यसैले मैले माओवादी रोजेको हुँ ।
अहिलेसम्मको विगत हेर्दा तपाईको राजनीति नै मधेसका लागि थियो, मधेसवादी दलमा लामो समय काम गर्नुभयो, कहिले गजेन्द्रनारायण सिंहसँग त कहिले उपेन्द्र यादव र बिजय गच्छदारसँग, तर पनि केही गर्न सकिएन किन ?
हो, मैले आजसम्म मधेस केन्द्रित राजनीति गरेको हुँ । मधेसवादी दलहरुलाई जनताप्रति जवाफदेही बनाउने मैले कुनै कसर बाँकी राखिनँ । मधेसवादी दललाई केन्द्रित गर्नका लागि र मधेसवादी दलहरुमा राष्ट्रिय चिन्तन ल्याउन प्रयास गरेँ । तर, मेरा साह्रा प्रयास असफल भए । मधेस मुद्दामा केन्द्रित हुनुपर्नेमा मधेस मुद्दालाई भर्‍याङ बनाएर सत्तामा जाने काम मात्र भयो ।
 

मधेसी जनताको भोट बेचबिखन गर्ने काममा मधेसवादी दलका नेताको राम्रो दख्खल रहृयो । मधेसी जनताको भोटलाई सांसद, राजदूत, मन्त्री र जीएममा बेच्ने प्रवृत्तिबाट म दिक्क भएको हुँ । कुनै अवसर आउनासाथ श्रीमती, छोराछोरी, प्रेमिका र पारिवारिक नातेदारलाई मात्र सम्झिने हो भने मधेस आन्दोलनका नाममा शहादतको यो भन्दा ठूलो अपमान के हुन सक्छ ? अनि युवा तप्का निराश नभए के गर्ने । यस्तो बेथिती देखेर मैले मधेसवादी पार्टी छाड्ने निर्णय गरेको हुँ ।
तपाई विजय गच्छदारको पार्टीमा त सहअध्यक्ष नै हुनुहुन्थ्यो, के कुराले गर्दा मोहभंग भयो ?
विजय गच्छदारको जुन कुरामा पनि व्यक्तिवादी निर्णय गर्ने शैली फेरिएन । उहाँको मूल प्रवृत्ति नै मुद्दा भन्दा पनि मुद्रालाई प्राथमिकता दिने देखियो । पैसाबाहेक केही पनि नदेख्ने बानी । पैसा लिएर मधेसको कोटामा पहाडेलाई पनि सांसद बनाएको छ । नियुक्तिहरुमा त्यस्तै छ ।
गच्छदारजीमा मात्र होइन, अरुमा पनि यस्तै छ । सम्पूर्ण मधेसवादी दलले पहाडी भित्र्याएका छन् । आफ्ना नामबाट मधेसी शब्द हटाउन रुचाउने हो भने नक्कली कुरा किन गर्ने भनेर पनि मैले मधेसवादी दल छाडेको हो ।
अब विजय गच्छदारको पार्टीको भविष्य नदेखेर छाड्नुभएको हो ?
विजय गच्छदारजीको मात्र होइन, सबै मधेसवादी पार्टीहरुको भविष्य त्यति राम्रो छैन । यिनीहरुले मधेसी जनताको बलिदानलाई दोहन गरे । आन्दोलनमा जनतालाई उतार्ने, शहादत दिलाउने र पदका लागि आफैं मारामार गर्ने चरित्र हाबी भयो ।
दुई नम्बर प्रदेश भनेको राजपाको राजधानी हो । अरुतिर नजाउँ, सर्लाहीमा २० वटा स्थानीय तह छन् । हेरिराख्नुहोला, राजपाले यहाँ एउटै पनि जितेन भने आश्चर्य नहोला । मधेसवादी दलहरुको अवस्था सबैतिर त्यस्तै हो ।
भनेको मतलब, २ नम्बर प्रदेशको चुनावी नतिजा पनि मधेसवादी दलको पक्षमा देखिन्न भन्ने तपाईको दाबी हो ?
सर्लाहीकै कुरा गर्दा माओवादी पहिलो पार्टी हुन्छ । दोस्रो कांग्रेस होला । एमाले राजमार्गमा बलियो छ । राजपाहरु टिकट बोकेर काठमाडौंमा बसेका छन् । वास्तवमा अनिर्णयको बन्दी भए मधेसवादी दलहरु । अहिले टिकट वितरणमा पनि त्यो प्रकट भइरहेको छ । मधेस आन्दोलनलाई जसले सक्रियताका साथ बढाउँछ, त्यसलाई टिकट नदिई ६ वटै दलका नेताले परिवारका सदस्य खोज्दा त्यहाँ विवाद भएको छ ।
मधेस अर्थात २ नम्बर प्रदेशमा कुन दलको अवस्था कस्तो होला ?
अब अहिले नै म धेरै केही भन्दिनँ । तर, मधेसमा मुख्य प्रतिस्पर्धा कांग्रेस र माओवादीको बीचमा हुन्छ । मधेसवादी दलको उपस्थिति निकै कमजोर हुने देखिरहेको छु मैले । किनकि यत्रो आन्दोलनको राप र ताप रहेकै बेला उनीहरुको जुन उपस्थिति हुनुपर्ने हो, त्यो देखिन्न ।
मधेसवादी दलका नेताहरु कोही एमालेतिर, कोही माओवादीतिर प्रवेश गर्न थाले, यसको के संकेत हो ?
यसको मतलब के हो भने भने मधेसमा ध्रुवीकरण हुन लागेको छ । अब मधेसी जनताको बीचमा मधेसवादी दलको भूमिका देखिएन । मधेसवादी दल न त मधेसका भए, न त देशका भए । त्यसैले मधेसका जनताले राष्ट्रिय पार्टी खोज्न थाले ।
परम्परागत रुपमा कांग्रेसले बाउबाजेका पालादेखि मधेसमा प्रभाव राखेको हो । पछिल्लो समय माओवादीमा अनिस अन्सारीजी, मजस्ता मधेसवादी राजनीतिका संस्थापकहरु प्रवेश गरेका छौं । अरु साथीहरु पनि सरसल्लाहमा हुनुहुन्छ । केही नेताहरु एमालेमा प्रवेश गरेका पनि छन् ।
तर, अब एउटा कुरा के बुझ्नुस् भने नेपालमा मधेस केन्द्रित क्षेत्रीय पार्टीहरुको भविष्य छैन । विस्तारै ती दलहरुमा अझ ठुल्ठूलो पहिरो जानेवाला छ ।
माओवादी प्रवेश गर्दा पदको कुरा पनि भएको होला नि ?
पदको कुरा अहिलेसम्म छैन । हिजो सचिवालयको बैठक बसेको थियो । सचिवालय बैठकमा पहिलोपटक गएको थिएँ । अध्यक्ष कमरेडले बोलाउनुभयो । अनुमान लगाउने विषय हो, म कुन पदमा रहन्छु भनेर ।
