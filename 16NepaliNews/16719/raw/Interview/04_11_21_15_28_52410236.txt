
एमाओवादी अध्यक्ष प्रचण्ड र उनका परिवारजन निरन्तर चर्चामा आइरहन्छन् । तर, सक्रिय राजनीति गरिरहेकी पूर्वसभासद छोरी रेणु दाहाल भने यतिबेला गुमनामजस्तै छिन् । संविधानसभाको दोस्रो चुनावमा काठमाडौं क्षेत्र नं १ बाट उम्मेदवार हुँदाबाहेक रेणु मिडियामा खासै आएकी छैनन् ।
प्रचण्डकी छोरी भएकैले रेणुले पहिलो संविधानसभामा समानुपातिक सभासद पाएको र दोस्रोमा काठमाडौं १ बाट टिकट पाएको चर्चा चलेको थियो । तर, यसबारे प्रतिक्रिया दिँदै रेणुले चाँहि प्रचण्डकी छोरी भएवापत आफूलाई ‘माइनस’ भएको दृष्टान्तसहित बताइन् । जनयुद्धकालमा आफू र बहिनीको सानै उमेरमा विवाह भएकोदेखि पार्टीको केन्द्रीय समितिमा आउन नदिइएकोसम्म उनले रहस्य खोलिन् ।
मिडियामा आउन खासै नरुचाउने रेणुलाई भेट्नासाथ हामीले पहिलो प्रश्न पत्रकारकै विषयमा सोध्यौंः
मिडियासँग नजिक हुन कत्तिको डर लाग्छ ?
सुरुसुरुमा त त्यो झञ्झटमा नजाऊँ, लुरुलुरु आफ्नो काम गरौं भन्ने लाग्थ्यो । तर, अहिले सूचना, सञ्चारको जमाना छ । काम मात्रै गरेर हुँदैन, यसलाई बाहिर ल्याउन सक्नुपर्छ । त्यसैले सदुपयोग गर्न सकिएन भन्ने लाग्छ ।
तपाईका पत्रकार साथी पनि छन् कि ?
पार्टीभित्र र बाहिरका सबैको सदभाव छ जस्तो लाग्छ । तर, पत्रकारहरुसँग प्रत्यक्ष सम्वन्ध र सहकार्य खासै छैन ।
जनयुद्धका कारण सानैमा बिहे
नेकपा माओवादीले ०५२ सालमा जनयुद्धको तयारी गर्दै गर्दा रेणु चितवनस्थित मामाघरमा बसेर कक्षा १० मा पढ्दै थिइन् । मास्टरी छाडेर पार्टीको होलटाइमर बनेपछि प्रचण्ड परिवारको आर्थिक अवस्था खासै राम्रो थिएन । रेणुसहित तीन छोरी र एक छोरा (प्रकाश दाहाल) को लालन पालनको दायित्व आमा (सीता) दाहालको काँधमा थियो । मामा घर अलि सम्पन्न भएकाले रेणुले सानैदेखि मावलमै बसेर १० कक्षासम्मको स्कुले शिक्षा पूरा गरिन् ।
‘दश कक्षाको टेष्ट परीक्षा दिएपछि म बुबा भएको ठाउँ काठमाडौं आएँ । जनयुद्धको तयारी चलिरहेको रहेछ’ रेणुले विगत सम्झिइन् ।
बुबाले जनयुद्ध सुरु गर्नेबारे खासै केही नबताए पनि रेणु बागबजारको भित्तेकाण्डहरुमा सहभागी भइन् । तर, भूमिगत हुने, लडाईँ लड्ने भन्ने उनलाई थाहै थिएन ।
०५२ साल फागुन १ जनयुद्ध सुरु भयो । प्रचण्ड भूमिगत भएर सिलिगुढी बस्न थाले भने रेणु भाइबहिनीसहित काठमाडौंमै थिइन् । रेणुकी बहिनी र प्रकाश दाहाल गंगबुमा पढ्थे । तर, प्रहरीबाट प्रचण्डका परिवारको खोजी हुन थालेपछि उनीहरुलाई सिलिगुढी बोलाइयो । र, त्यहीँबाट कलिलै उमेरमा रेणुको विबाहको कुरो टुंग्याइयो ।
‘हामीलाई केही दिनका लागि भनेर सिलगुढी बोलाइएको थियो, तर हामी पुग्दा त बिहेको तयारी रहेछ,’ रेणुले अनलाइनखबरसँग भनिन् ।
जतिबेला रेणु १९ वर्षकी थिइन् । बहिनीको उमेर १७ वर्ष मात्रै पुगेको थियो । पार्टीको योजना अनुसार बिहेपछि प्रकाश दाहाल केही समय रेणुसँगै बसे ।
बुबा-आमा भूमिगत हुनुपरेकाले छोरोछोरीको व्यवस्थापन कसरी गर्ने भन्ने छलफल हुँदा छोरीहरुको विवाह गरिदिने र भाइलाई दिदी-भिनाजुकै घरमा राखेर पढाउने लक्ष अनुसार आफ्नो र बहिनीको चाँडै बिहे गरिदिएको रेणुको बुझाइ छ ।
उनले विगत सम्झँदै भनिन्- बहिनीको सिलिगुढीकै विद्यार्थी नेतासँग र मेरो त्यसबेला इण्डियामा पार्टीको नेतृत्व गरिरहनुभएका टीबी पाठकका छोरा (अर्जुन पाठक) सँग बिहे भयो ।’
बिवाहपछि रेणु माओवादी राजनीतिमा सक्रिय भइन् । त्यसो त विद्यालयमै हुँदा पनि उनी अखिल क्रान्तिकारीका संगठित थिइन् ।
जनयुद्ध सुरु भएको एक दशकपछि ०६२ सालमा जनयुद्ध निर्णायक चरणमा रहेका बेला रेणु रोल्पा गइन् र त्यहाँ केही समय उनले सह-इञ्चार्जको भूमिका निर्वाह गरिन् । ०६३ मा माओवादी खुला राजनीतिमा आएपछि उनी काठमाडौं जिल्ला कमिटीको सह-सचिव भइन् । अहिले एमाओवादीको काठमाडौं जिल्ला सचिव छिन् ।
पहिलो संविधानसभामा समानुपातिकबाट सभासद बनेकी उनी दोस्रो संविधानसभामा भने काठमाडौं क्षेत्र नं. १ मा कांग्रेस नेता प्रकाशमान सिंहसँग चुनाव लडिन् । उनका लागि जीवनकै पहिलो चुनाव थियो यो, जसमा उनले दोस्रो स्थान हासिल गरिन् । काठमाडौं उपत्यकाका १५ वटा निर्वाचन क्षेत्रमा दोस्रो स्थानसम्म उक्लने रेणु एमाओवादीकी एक्ली उम्मेद्वार हुन् । अरु नेताहरुले तेस्रो, चौथो स्थानमै चित्त बुझाउनुपर्‍यो ।

धेरैले मलाई बुबाका कारण अवसर पाएको भने । तर, मैले कुनै लाभ पाएको छैन बरु माइनस नै भएको छ

काठमाडौंको चुनावी अनुभवबारे हामीले रेणुलाई सोध्यौंः
प्रकाशमानसँग चुनाव लड्दा कस्तो अनुभूति भयो ?
पहिलो संविधानसभामा समानुपातिक सभासद भएँ । दोस्रोमा मैले कि प्रत्यक्ष लड्छु कि सभासद हुन्न, समानुपातिकमा जान्न भनेँ । प्रत्यक्षमा मैले चितवनको ४ नम्बर क्षेत्र भनेको थिएँ । जहाँबाट सुशील कोइरालाले जित्नुभयो । म जन्मे हुर्केको ठाउँ भएकाले मैले बुबासँग ४ नम्बर मागेको थिएँ ।
काठमाडौं १ मा भने पार्टीबाट मेरो नाम सर्वसम्मत रुपमा आयो । कार्यकर्ताले प्रचण्ड वा बाबुराम नभए रेणु नै हुनुपर्छ भने । राजधानीको केन्द्रमा उम्मेदवार हुन पाउनु गर्वको विषय थियो । तर, मेरो यो हैसियत बनिसकेको थिएन । त्यसमाथि प्रकाशमानसँग लडेर चुनाव जित्नु ठूलो चुनौती हुन्छ, त्यो सम्भव छैन भनेर मैले भनेकी थिएँ ।
चितवन ४ दिएको भए सुशील कोइरालालाई जित्नुहुन्थ्यो ?
म जन्मिएको पनि त्यहीँ, मावली पनि त्यहीँ, पढेको पनि त्यहीँ । पहिलो संविधानसभामा पार्टीको राम्रो आधारमा भएकाले मैले जित्छु भन्ने विश्वास थियो । अहिलेको परिणामलाई हेर्दा त त्यसरी दाबी गर्नु के हुन्थ्यो भन्ने हो । तर, त्यसबेला म सक्छु भन्ने विश्वास थियो ।
काठमाडौं १ मै चुनाव लड्ने अवसरचाँहि कसरी जुर्‍यो ?
बुबाले रेणुले जित्छिन् भन्नु भो । अनन्त कमरेड लगायतले बुबालाई भेटेर एकदमै सकारात्मक कुरा गर्नुभएछ । बुबाले होइन, यहाँ त जितिन्छ, हामी पहिलो पार्टी बन्छौं भन्नुभो ।
यतिसम्म कि यहाँबाट जित्यो भने त राजनीतिक हाइट त कहाँ हो कहाँ पुग्छ भनेर आश देखाइदिनुभो । त्यसपछि मलाई पनि हामफालौं न त भन्ने भो ।
जितियो भने जितियो जितियो, हारिएछ भने व्यक्तिगत कुुरा मात्र होइन, पार्टीको पनि हो भनेर हामफालेँ । तर, हारेर पनि हारेको अनभूति भएन । देशभरि नै पार्टीले हारेको थियो ।
किन तपाईलाई हारेको अनुभूति भएन ?
काठमाडौं उपत्यकाका केही ठाउँमा साथीहरुको जमानत जफत भयो, कहीँ हाम्रो पार्टीका साथीहरु तेस्रो, चौथो भए । तर, म निकटतम प्रतिद्वन्द्वी रहेर दोस्रो भएँ । जबकि एक नम्बर क्षेत्रमा हाम्रो सांगठनिक आधार कमजोर थियो । उहाँ मध्यम वर्गका मानिस बढी छन् । यसका बाबजुत दोस्रो भएँ । प्रकाशमानले अहिले पनि मेरो प्रतिस्पर्धी रेणु दाहाल हो भन्नुहुन्छ । त्यसो भन्दा गर्व नै लाग्छ ।
चुनाव हार्दैछु भन्ने चाहिँ तपाईलाई कतिबेला महसुस भयो ?
हार्छु भन्ने एक प्रतिशत पनि थिएन । घरदैलो अभियानदेखि सबैतिर उत्साहजनक सहभागिता थियो । देशभरि नै माहोल बनेको थियो । पहिलो संविधानसभामा खासै माहौल नहुँदा त त्यस्तो भयो भने यो पटक त देशभरि नै माहोल बनेको छ, देशैभरि जितिन्छ भन्ने मनोविज्ञान थियो ।
साथीहरुको खटाइ पनि थियो । काम नगरेको र जनताको सहज पहुँचमा पनि नभएकाले प्रकाशमानप्रति जनतामा आकर्षण थिएन । उहाँकै चुनावी अभियान पनि हाम्रो जस्तो राम्रो थिएन ।
जब, बानेश्वरस्थित बीआईसीसीमा मतगणना हुने भयो । मतगणनाका लागि बस्दासम्म हामी जितको मानसिकतामा थियौं । हार्छौं भन्ने त एक प्रतिशत पनि लागेको थिएन । तर, जब गणना हुन थाल्यो, प्रकाशमानको धेरै, मेरो त एकदमै थारै भयो । त्यसपछि म उठेर हिडेँ ।
अब फेरि प्रकाशमानसँग चुनाव लड्ने मन छ कि छैन ?
त्यो त अहिले नै भन्न सक्दिँन । चुनाव प्रत्यक्ष नै लड्ने र जित्ने नै मेरो इच्छा छ । कहाँ हुन्छ भन्ने पार्टी र परिस्थितिले निर्धारण गर्ला । तर, काठमाडौं नै हुन्छ होला । चितवन हुँदा पनि ठीकै छ । तर, म समानुपातिकबाट जान्न, प्रत्यक्ष नै लड्ने हो ।
प्रचण्डकी छोरी हुनुको नाफा-घाटा
पहिलो संविधानसभामा समानुपातिक सभासद बन्दा होस् वा दोस्रोमा प्रत्यक्ष उम्मेदवार बन्दा, धेरैले रेणुलाई बुबाका कारण अवसर पाएको भने । तर, रेणु आफू भने बुबाका कारण आफूले कुनै लाभ नपाएको बताउँछिन् । उनी भन्छिन्- बरु माइनस नै भएको छ ।
कसरी ?
जस्तो-दोस्रो राष्ट्रिय सम्मेलनताका ०५७ मा म एउटा जिल्लामा थिएँ । कार्यकर्ताले जिल्ला सदस्यमा लड्नुस् भने । तर, नेताहरुले अहिले राम्रो पर्दैन, प्रचण्डले छोरीलाई ल्यायो भन्ने हुन्छ, पछि हट्नुस् भने । म पछि हटें ।
खरीपाटी भेलादेखि जुन-जुन बैठकमा केन्द्रीय सदस्य थप्ने कुरा हुन्छ, मेरो नाम सिफारिस हुन्छ । तर, हरेक पटक ब्रेक लाग्छ ।
अहिलेको केन्द्रीय समितिमा पनि महिलाबाट केन्द्रीय सदस्य थप्ने कुरा हुँदा मेरो नाम एक-दुईमा नै आउँथ्यो । तर, रोकिने काम भएको छ । अहिले धर्मशिला चापागाइँलाई केन्द्रीय समितिमा ल्याइएको छ ।
मलाई ल्याएपछि छोरी भनेर जोड्ने काम हुन्छ र मैले पनि होस् भनेर रोकिने काम गरेकी छु ।
तर, प्रचण्डकी छोरी हुनुको फाइदा पनि त होला नि ?
हो, पहिचानका लागि त बुबाका कारण सजिलो भएको छ । प्रचण्डकी छोरी भनेर चिनाउन सहज भएको छ ।
माओवादी किन बिग्रियो ?
अहिले एमाओवादी अध्यक्ष प्रचण्डले पार्टीलाई दुई वर्षमा एक नम्बर पार्टी बनाउँछु भनिरहेका छन् । तर, अझै फुट रोकिएको छैन । माओवादीहरुसँगको एकता प्रयास पनि सफल हुन सकेको छैन ।
आखिर किन विचलन आयो माओवादीमा ? 
रेणुको जवाफ छः
हुन त कम्युनिष्टहरु विशाल हृदयका हुन्छन् भनिन्छ । तर, माओवादीहरु अलि बढी संकीर्ण, महत्वाकांक्षी, व्यक्तिवादी देखिए । सबैलाई नेता हुनुपर्ने र मुखले कमाण्ड कन्ट्रोललाई बलियो गरी समाउने भन्ने तर, व्यवहारमा ठीक विपरीतजस्तो देखिएको छ । यसैले काम गरेको हो कि जस्तो लाग्छ ।
तपाईँले हेर्नुभयो भने पार्टी विभाजन जति पनि भयो, वैद्य कामरेड, विप्लव कमरेड, बाबुराम कमरेडदेखि मणि थापा, मात्रिका यादवसम्म पार्टी छाडेर जानु भो । उहाँहरुले विचार, राजनीति, कम्युनिष्ट कार्यदिशा यसो त्यसो भने पनि केही गर्न नसकेकाले त्यो त होइन रहेछ, व्यक्तिगत महत्वकांक्षा नै समस्या रहेछ भन्ने पुष्टि त भयो नि ।
तपाई प्रचण्डलाई उहाँका कमजोरी देखाउनुहुन्न ?
आफूलाई लागेको कुरा बुबासँग राख्छु । समग्र हितको कुरा गर्छु, यो ठीक भएन, यसो गर्न पाएको भए हुन्थ्यो भन्छु । बुबालाई पनि यसले सही सल्लाह सुझाव दिन्छे, व्यक्तिगत स्वार्थ केही छैन भन्ने लाग्छ । कार्यकर्ताको गुनासोहरु पनि बुबासँग भन्दा मसँगै बढी आउँछ ।
प्रचण्डलाई तपाईँले दिएको कुनै सल्लाह सम्झनुपर्दा ?
अनौपचारिकरुपमा धेरै सल्लाह दिन्छु । ल्हारक्याललाई सभासद बनाउने बेलामा पनि मैले सोच्नु पर्ला कि भनेकी थिएँ ।
बुबाले स्वविवेकले निर्णय गर्नु भो भने पार्टीको हितमा नै गर्नुहुन्छ । तर, कसैको दबाबमा पर्‍यो भने कहिले काँही खराब निर्णय हुने खतरा पनि हुन्छ ।
अहिले वैद्य माओवादी र एमाओवादीवीच पार्टी एकताको छलफल चलिरहेको छ । प्रचण्डले वैद्यलाई पार्टी अध्यक्ष जिम्मा लगाउने सहमति जनाइसकेका छन् ।
तर, रेणुको विचारमा मोहन वैद्यले पार्टी अध्यक्ष हाँक्न सक्दैनन् । उनी भन्छिन्- ‘पार्टी एकता गरेर उहाँ (वैद्य) संरक्षकमा बस्दा राम्रो हुन्छ जस्तो लाग्छ, केही समय प्रचण्डले नै नेतृत्व गरेर दोस्रो पुस्तालाई नेतृत्व हस्तान्तरण गर्दा राम्रो हुन्छ ।’
लिगेसी र सपना
नेपाली राजनीतिमा पारिवारिक लिगेसी निकै महत्वपूर्ण मानिन्छ । एमाओवादी अध्यक्ष प्रचण्डको परिवारबाट उनको राजनीतिक बिँडो थाम्ने सम्भावित सन्तान रेणु नै हुन् । सरल मिजासकी उनी अहिलेसम्म विवादमा तानिएकी छैनन् ।
दोस्रो संविधानसभामा विना मगरलाई उम्मेद्वार बनाउँदा होस् या ल्यारक्याल लामालाई सभासद बनाउँदा होस्, उनले प्रचण्डको आलोचना गरिन् । यसबाट के देखिन्छ भने रेणु स्वच्छ छविको राजनीति होस् भन्ने चाहिन्छन् ।
तर, प्रचण्डकी छोरी हुनुको नाताले उनी आफ्नो कर्ममा भन्दा पनि परिवारसँग जोडिने गरेकी छिन्, उनको स्वतन्त्र भूमिका छायाँमा पर्दै आएको छ ।
एमाओवादीमा महिला नेतृत्वको समेत अभाव छ । हाल अखिल नेपाल महिला संघको केन्द्रीय समितिमा र पार्टीको काठमाडौं जिल्ला समितिमा रहेकी प्रचण्ड पुत्री रेणुले चाहिँ एमाओवादीको अध्यक्ष हुने सपना देखेकी छिन् कि छैनन् ?
यो प्रश्नमा रेणुको जवाफ छ- ‘त्यो त आउँछ । तर, काम गर्दै जाउँ न भन्ने छ । आवश्यक पर्‍यो र आइलाग्यो भने जिम्मेवारी लिन्छु । अहिले हामी भर्खरै सेकेण्ड जेनेरेशनतिर ओरिएन्टेड छौं । हामी त पार्टीमा तेस्रो पुस्ता हौं, त्यसैले अहिल्यै यो हुन्छ, त्यो हुन्छ भन्ने महत्वकांक्षा छैन ।’
