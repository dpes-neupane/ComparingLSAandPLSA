प्रदेश नं. ६ का प्रमुख दुर्गाकेशर खनाल हरेक दिन  बिहान ४ बजे उठ्ने गर्छन् । उठेर नित्यकर्म गरेपछि उनी झन्डै १ घण्टा मर्निङवाक गर्छन् । त्यसपछि घरमा आएर योग र ध्यानमा समय बिताउँछन् । बिहान ७ बजे बिहानको खाजा खान्छन् र भेट्न आउने व्यक्तिका लागि समय छुट्याउँछन् । प्रदेशसभाका सांसदका साथै दैलेख, बाँके बर्दियाबाट उनका साथीभाइहरू भेटघाटका लागि आउँछन् ।उनको सरकारी निवास तयार भएको छैन । क्षेत्रीय वन निर्देशनालयको भवनलाई उनको निजी निवास बनाइँदै छ । अहिले उनी आफ्नै निवासमा बस्छन् । १० बजे कार्यालयमा आउँछन् र मिडियाका साथै विभिन्न निकायबाट आएका व्यक्तिहरूसँग भेटघाट  गर्छन् । मध्यान्न १२ बजे खाना खानका लागि घर जान्छन् ।उनको कार्यालय अहिले मर्मत भइरहेको छ । कार्यालयमा कर्मचारी बस्ने, पाउना भेट्नेलगायतका कक्षको डिजाइनबारे छलफल गर्छन् । कार्यालय मर्मतको काम अवलोकन गर्छन् र ४ बजे घर जान्छन् । राति १० बजेभित्र सुत्छन् । झन्डै १ महिनादेखि प्रदेश नं  ६ का प्रदेश प्रमुखको भूमिकामा रहेका दुर्गाकेशर खनालसँग हाम्रा संवाददाता शम्भु दङ्गालले समसामयिक विषयमा कुराकानी गरेका छन् । प्रस्तुत छ उहाँसँगको कुराकानी :तपाईंले पहिलो पटक प्रदेश प्रमुख बन्ने सौभाग्य प्राप्त गर्नुभएको छ, कस्तो महसुस भएको छ ?अहिले राष्ट्रको नयाँ संरचनामा मैले एउटा काम गर्ने अवसर पाएको छु, त्यो अवश्य पनि सकारात्मक अनुभूति पनि हो र एउटा उत्साह पनि हो । साथै यो सुरुवातको अवस्था र हिजो कसैले पनि अनुभूति नगरेको परिस्थितिभित्र काम गर्नुपर्ने भएको हुनाले केही अलमल भएको पनि मैले अनुभव गरेको छु ।कस्तो अलमलको अवस्था महसुस भएको छ ?जस्तो, कर्मचारी, हरेक प्रदेशको प्रमुखको आफ्नो सचिवालय हुन्छ । कर्मचारीको सङ्ख्या, कर्मचारीको स्तर, हरेक कार्यालयलाई चाहिने बजेट, खर्चको कुरा, त्यसपछि कार्यालय सञ्चालनका लागि कार्यालयको आवश्यकता पर्ने हुन्छ । आवासको आवश्यक पर्छ, सबै तयार नभएको र सुरु भएको हुँदा केही अभाव चाहिँ मैले महसुस गरेको छु ।प्रदेश सरकारसँग कसरी समन्वय गर्दै तपाईं अगाडि बढ्नुहुन्छ ?सरकारसँग समन्वय नगरी प्रदेशको काम अगाडि बढ्दैन, अगाडि बढ्न गाह्रो छ, किनभने प्रदेश प्रमुखसँगको सुमधुर सम्बन्धले नै यहाँका हरेक कुरा अगाडि बढ्छन् । दैनिक क्रियाकलापका काम पनि अगाडि बढ्नुपर्छ जस्तो मलाई लाग्छ ।तपाईंले आफ्नो जिम्मेवारी सम्हाल्नुभए पनि के के काम गर्नुभयो ?अहिले जिम्मेवारी सम्हाल्ने क्रममा शपथ ग्रहण गरेको दिनदेखि मैले मेरो एकल नै जिम्मेवारी महसुस गरेको छु । मैले आफ्नो जिम्मेवारीमा आएका कुराहरू समयको सीमाभित्र नै फटाफट गरेको छु जस्तो मलाई लाग्छ । जस्तो तोकेकै समयमा प्रदेश सभासदहरूको शपथ ग्रहण गराउनु, त्यसपछि प्रदेशसभाको पहिलो बैठकलाई आवह्वान गर्नु, पहिलो बैठक सफलतापूर्वक बस्नु, त्यसपछि सभामुखको चयन हुनु आदि कुराहरू फटाफट भइ नै राखेका छन् । काम भइ नै राखेको छ जस्तो मलाई लाग्छ ।केन्द्र सरकारसँग तपार्इंले कसरी समन्वय गरिरहनुभएको छ ?केन्द्र सरकारसँग यहाँका कमीकमजोरी, यहाँका आवश्यकताहरूको बारेमा कुरा भइरहन्छ । नयाँ संरचना हो, केन्द्रका सबै पदाधिकारीहरूका लागि पनि यो नयाँ हो । सबैतिर यो अलमलकै कुरा छ, अलमल नै भएको जस्तो मैले महसुस गरेको छु । केही दिन अझै स्ष्पट हुन हामीलाई समय लाग्छ ।प्रदेशमा सरकार र प्रदेश प्रमुखबीच कार्यक्षेत्रको विषयलाई लिएर विवाद उत्पन्न हुने अनुमान पनि गरिएका छन्, यसबारेमा कतिको सचेत हुनुहुन्छ ?कार्य क्षेत्रको बारेमा विवाद होला जस्तो त लाग्दैन, किनभने म प्रदेश प्रमुख भएको नाताले मेरो जिम्मेवारी, नीति नियमहरूको वैधानिकताका साथ पालना हुनुपर्ने मेरो जिम्मेवारीका कुरा हुन् । फेरि मेरो जिम्मेवारी सेरेमोनियल हो । सेरेमोनियल भएको कारणले मैले कुनै सरकारले गर्ने क्रियाकलापमा हस्तक्षेप गर्ने भन्ने कुरा आँउदैन । तर के छ भने भविष्यमा कसैले जिम्मेवारी निभाउने कुराहरूमा ढिलासुस्ति भयो, अन्यौल भयो, प्रान्तले धान्न नसक्ने जस्ता कुराहरू भए भने केही सुझावका रूपमा मेरो भूमिका रहन्छ भन्ने लाग्दछ ।अर्को कुरा चाहिँ प्रदेशमा कर्मचारी व्यवस्थापनको विषय पनि महत्वपूर्ण रहेको छ, कर्मचारी व्यवस्था कसरी भइरहेको छ, तपाईंले कस्तो भूमिका खेलिरहनुभएको छ ?मैले अघि पनि भनेँ, अलमलको कुरा सबैभन्दा ठूलो व्यवधानको कुरा नै यही कर्मचारी समायोजनको कुरा छ । जस्तै, मेरो सचिवालयमा कति कर्मचारी रहनुपर्छ भन्ने पनि स्पष्ट भइसकेको छैन । केही कर्मचारी त हुनुपर्छ, जस्तो सचिव हुनुपर्छ, सहसचिव हुनुपर्छ, उपसचिवहरू, अधिकृतहरू र अन्य कर्मचारी हुनुपर्छ । तर त्यो केही पनि भएको छैन । अन्य कार्यालयबाट आएका चार पाँच जना लोकल कर्मचारीहरूले अलिकति सहयोग मात्र पुर्याइरहेका छन् । कर्मचारीको त साँच्चै भन्ने हो भने अहिले ठूलो अड्चन छ ।यसका लागि केन्द्र सरकारसँग कतिको पहल गर्नुभएको छ ?निरन्तर गरिरहेको छु, केन्द्र सरकार भन्नाले मेरो मर्यादाक्रमको हिसाबले अरूसँग त समन्वय हुने कुरा भएन । मैले भन्ने भनेको प्रधानमन्त्रीलाई नै हो । उहाँसँग मेरो कुरा भइरहन्छ । सबै समस्या मैले प्रधानमन्त्रीलाई नै अवगत गराएको छु ।तपाईंले प्रदेश नं. ६ को भविष्य कस्तो देख्नुभएको छ ?हेर्नुस्, प्रदेश नम्बर ६ को भविष्य एकदम उज्यालो छ, अत्यन्त उज्ज्वल भविष्य छ । किनभने प्रदेश नम्बर ६ मा जनसङ्ख्या एकदमै कम देखिएको छ, यहाँ सांसदहरूको सङ्ख्या पनि कम छ । हिजोका वा विगतका सरकारका उपेक्षाले भनौँ, असन्तुलित व्यवहारका कारणले होला यो प्रदेश विकास, आर्थिक र शैक्षिक दृष्टिले पिछडिएको छ । तर यो प्रदेशको भविष्य उज्ज्वल छ भन्नेमा धेरै आधारहरू छन् । जस्तै, सबैभन्दा ठूलो भूमिका यही प्रदेशमा छ । सबैभन्दा ठूलो वनसम्पदा यही प्रदेशमा छ । सबैभन्दा ठूलो जलस्रोत यही प्रदेशमा छ । तराईदेखि हिमालसम्म सबैभन्दा फराकिलो प्रदेश यही छ । जहाँ अनेक किसिमका प्राकृतिक खनिज र जैविक विविधताहरूले भरिपूर्ण भएकाले यस प्रदेशको विकासका सम्भाव्यताहरू अत्यन्तै बढी छन् ।अन्त्यमा, यो प्रदेशमा नयाँ सरकार बन्दैछ, आउँदै गरेको सरकालाई तपाईंको भनाइ के छ र तपाईंले कस्तो अपेक्षा गर्नुभएको छ ?मैले विगतदेखि नै भन्दै आइरहेको छु, काममा कुनै ढिला सुस्ति नहोस् । भष्टाचार मुक्त भएर अरू प्रदेशका लागि मोडेल बनोस् र विगतका जुनजुन कमजोरीका कारण यो क्षेत्र बढी सम्भाव्यता भएर पनि कमजोर हुन गयो अब त्यो नहोस् । हाम्रो विकासको गति कहीँ अवरुद्ध नहोस्, त्यो मापदण्डमा हामी पुग्न सकौँ । यहाँ भएका अथाह प्राकृतिक सम्पदाको बढीभन्दा बढी प्रयोग गर्नुपर्छ र त्यसका लागि सबैभन्दा ठूलो प्राथमिकता शिक्षामा दिनुपर्छ । हामीले यो क्षेत्रमा गर्ने विकासका विभिन्न पक्षहरूलाई लिएर त्यहीअनुसारको प्राविधिक र विशेषज्ञहरू  शिक्षाको माध्यमबाट उत्पादन गर्न सक्नुपर्छ । जुन विकासका लागि मानव संसाधन आवश्यक छ, त्यसको पटक्कै अभाव नहोस् भन्ने कुरालाई प्राथमिकता दिनुपर्छ ।