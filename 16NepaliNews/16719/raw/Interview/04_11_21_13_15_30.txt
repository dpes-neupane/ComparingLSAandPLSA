पत्रकारिताबाट करियर सुरु गरेर तीन दशक पत्रकारितामै बिताएका रमेशनाथ पाण्डेलाई हिजोआज कसैले पनि पत्रकार भन्दैन । उनी त्यहाँबाट फड्को मारेर कूटनीतिक क्षेत्रमा प्रवेश गरिसके र उनीसँग त्यसको लामो अनुभव छ । वि.सं. २०१९ सालमा बीपी कोइराला सुन्दरीजल जेलमा हुँदा राजा महेन्द्र र बीपीका बीच तथा वि.स. २०५९ सालमा विद्रोही माओवादी र सरकारबीच वार्ता गराउन पहल लिने पाण्डे संयुक्त राष्ट्रसङ्घ सुरक्षा परिषद्मा नेपाल निर्वाचित हुँदा दुवै पटक नेपालको प्रतिनिधित्व गर्ने व्यक्ति हुन् । त्यसैगरी उनी ‘इन्टरपार्लियामेन्ट युनियन’को मेक्सीको अधिवेशनका उपाध्यक्ष पनि हुन् । उनको ‘कूटनीति र राजनीति’ भन्ने पुस्तक प्रकाशित छ भने हालका दिनहरूमा बीपी जेलमा हुँदा उनीसँग पत्रमार्फत भएको संवादको सँगालोसहित बीपीबारे केही लेख्ने सुरमा छन् । केही दिनअघि भारतीय परराष्ट्रमन्त्री सुष्मा स्वराजको नेपाल भ्रमणपछि नेपाल–भारत कूटनीतिक सम्बन्धमाथि नयाँ बहस सुरुभएको छ र अब बन्ने वामगठबन्धन नेतृत्वको सरकारले भारतसँग कस्तो सम्बन्ध अपनाउँछ भन्ने चासो पनि उत्तिकै छ । यिनै विषयमा केन्द्रित रहेर पूर्वपरराष्ट्रमन्त्री पाण्डेसँग रातोपाटीका लागि नरेश ज्ञवालीले अन्तरवार्ता गरेका छन् ।भारतीय नाकाबान्दीको जोश र आवेगमा हामीले चीनसँग केही सम्झौता गरेका थियौँ, त्यो सम्झौताको अवस्था के–कस्तो छ ? (हाँस्दै...) मूल कुरा के हो भने छिमेकीसँगको अन्तर्राष्ट्रिय सम्बन्धलाई अगाडि बढाउँदा त्यसमा उतार–चढाव आए पनि त्यसको मूलतः आधार भनेको विश्वास नै हो । आजको नेपालको सबैभन्दा ठूलो कमजोरी विश्वासको वातावरण सिर्जना गर्न नसक्नु हो । जसले जे भने पनि नेपालको भारत र चीन दुवैसँग विश्वासको अभाव छ । दुवै देशले नेपालको नेतृत्वलाई विश्वास गर्न सकेका छैनन्, यो खतरनाक कुरा हो । आज नेपाल विश्वबाट अलग्गिएर बसेको छ । हामीकहाँ विश्वका कुनै पनि मित्रराष्ट्रका नेताहरूले भ्रमण गर्दैनन् । हाम्रो राष्ट्रपति, प्रधानमन्त्री र परराष्ट्रमन्त्रीलाई कसैले पनि भ्रमणका निम्ति बोलाउँदैनन् । त्यस्तो अवस्था अन्तर्राष्ट्रिय सम्बन्धमा नेपालले पहिलो पाना लेख्न थाल्दाबाट कहिलै भोग्नुपरेको थिएन । दुवै छिमेकीको नेपालप्रति विश्वास नहुनु नेपालको हितमा हुँदैन ।इतिहासको प्रत्येक कालखण्डमा जब परिवर्तन हुन्छ त्यसको नेतृत्व त्यहाँका युवाले गर्ने गर्छन् । त्यस्तो बेलामा जब सडकमा जनता जान्छन् देशको कानुन गैरकानुनी हुन्छ । संविधान असंवैधानिक हुन्छ । असंवैधानिक भनिएका कुरा संवैधानिक र गैरकानुनी भनिएका कुरा कानुनी भइदिन्छन् । त्यसबेलाको उथलपुथललाई सम्हाल्न सकिँदैन । त्यसैले हामीलाई ताजा इतिहासले के सिकाइरहेको छ भने जुन बेलामा आन्दोलन, क्रान्ति अथवा प्रतिक्रान्ति एउटा नेतृत्वले गर्छ, त्यसलाई कहाँ लगेर बिसाउने भन्ने उसले निर्धारित गरेको हुन्छ, त्यस्तो बेलामा मुलुकले अर्को विपत्ति भोग्नु पर्दैन ।चिनियाँ लगानीको कुरा गर्दा पनि यो कुरा लागू हुन्छ । हामीले राष्ट्रको आवश्यकता र त्यसको दीर्घकालीन असरको मूल्याङ्कन गरेर सन्तुलित ढङ्गबाट मात्रै अगाडि बढ्नुपर्ने हो तर त्यसो हुन सकेको छैन । दुर्भाग्यवस नेपालसँग झण्डै तीन दशकदेखि राष्ट्रिय मूल नीति छैन । हामी राष्ट्रिय मूल नीतिबाट निर्देशित हुनुपर्ने हो तर त्यसो हुन सकेको छैन । त्यसैले राष्ट्रले स्थायित्व लिन सकेको छैन । राष्ट्रको मूल नीति नहुँदा सबै राजनीतिक दलहरूले आफ्नो अनुकूलको मन लागेका कुराहरूलाई फेरिदिएका छन् । परिणाममा के देखिन्छ भने एउटा सरकार आएर एउटा कुरालाई प्राथमिकताको रूपमा तोक्छ अर्को सरकारले अर्को कुरालाई प्राथमिकताका रूपमा तोक्छ । राष्ट्रको मूलभूत नीतिमा परिवर्तन, संशोधन हुन थाल्यो भने राष्ट्रका लागि हितकर हुँदैन । राष्ट्रको क्षमता ह्रास हुनुको कारण त्यही हो ।बाँडीचुँडी सत्ताको भोग गर्ने, वालुवाटारको अतरिक्त बसाइ चाहने यसैका परिणाम हुन् । सत्ता बाँडीचँुडी खाने यो परिवेशमा राजनीतिले राष्ट्रिय अवश्यकताको मूलभूत कुरामा ध्यान दिएन भनेर विशेष चर्चा गरिरहनु परेन । तर यही कमजोरीले गर्दा नेपालमा विकास र स्थायित्व आउन नसकेको हो । यसले नेपालमा लगानी पनि आउँदैन । यसको एउटा उदाहरण तपाईंले नाकाबन्दीको बेलामा देखिसक्नु भएको छ । हामीले जतिसुकै धाक लगाए पनि नाकाबन्दीको विपक्षमा कुनै अन्तर्राष्ट्रिय समुदाय उभिएन । फेरि पनि हामी विश्वबाट एक्लिएका छैनौँ, विश्वमा हाम्रो सम्मान बढेको छ भन्छौँ भने त्योभन्दा गलत कुरा केही पनि हुन सक्दैन ।चुनाव भइसकेपछि जसरी हामीले स्थायित्व र विकास आउँला भनेर सोचेका थियौँ त्यो कमजोर हुँदै गएको छ । त्यो अवस्था कमजोर मात्र होइन संविधानसमेत निष्कृय हुने अवस्थामा छ । चुनाव भएको दुई महिनासम्म पनि आफूले अविश्वास व्यक्त गरेको सरकारबाट शासित हुनुपर्ने संसारमा कहीँ हुन्छ ? यस्तो पनि डेमोक्रेसी हुन्छ ? त्यस्तो संविधान बनाउने नेताहरूलाई इतिहासले दण्ड दिन्छ कि दिँदैन ? मुलुक एउटा सङ्क्रमणकालबाट निस्केर फेरि अर्को सङ्क्रमणकालतर्फ गइरहेको छ । मुलुक फेरी अर्को दोवाटोमा उभिएको छ । राजनीतिक नेताहरूले बुझ्नु पर्यो सरकार बनाउनका लागि संसदको गणितको महत्व हुन्छ । सरकार टिकाउन पनि त्यो गणित कायम राख्नुपर्छ तर त्यति मात्रैले पुग्ने भएको भए संसारमा धेरै देशहरूमा अहिले जस्तो उथल–पुथल भइराहेको छ त्यो हुँदैन्थ्यो ।इतिहासको प्रत्येक कालखण्डमा जब परिवर्तन हुन्छ त्यसको नेतृत्व त्यहाँका युवाले गर्ने गर्छन् । त्यस्तो बेलामा जब सडकमा जनता जान्छन् देशको कानुन गैरकानुनी हुन्छ । संविधान असंवैधानिक हुन्छ । असंवैधानिक भनिएका कुरा संवैधानिक र गैरकानुनी भनिएका कुरा कानुनी भइदिन्छन् । त्यसबेलाको उथलपुथललाई सम्हाल्न सकिँदैन । त्यसैले हामीलाई ताजा इतिहासले के सिकाइरहेको छ भने जुन बेलामा आन्दोलन, क्रान्ति अथवा प्रतिक्रान्ति एउटा नेतृत्वले गर्छ, त्यसलाई कहाँ लगेर बिसाउने भन्ने उसले निर्धारित गरेको हुन्छ, त्यस्तो बेलामा मुलुकले अर्को विपत्ति भोग्नु पर्दैन । तर जुन बेला नेतृत्वहीन भएर जनता सडकमा ओर्लिन्छन्, जसलाई संसारको प्रचलित भाषामा ‘कलर रेभुलुसन’ भनिन्छ, त्यो आन्दोलन बत्तिएर जान्छ । एउटा दिशामा जानुपर्ने क्रान्ति अर्को दिशामा जान्छ । इजिप्टमा डेमोक्रेसीका लागि भएको ‘कलर रेभुलुसन’ निजामतीको आवरण सैनिक शासनमा गएर टुङ्गियो । त्यहाँ अझै पनि स्थायित्व आउन सकेको छैन । त्यसैले त्यो अवस्था आउन नदिन संविधानमा भएका त्रुटिलाई सच्याउन थाल्नु र संविधानका आधारमा देश सञ्चालन गर्नु नै बेस हुन्छ । हामी कोर्स करेक्सनको बाटोमा लागेर यसलाई सच्याउनेतर्फ लागेनौँ भने देशले एउटा विपत्ति झेलनुपर्ने हुन्छ ।निकट भविष्यमै चिनियाँ राष्ट्रपति सी चिन फिङको भ्रमण हुने कुरा चलिरहेको छ, त्यसलाई यहाँले कसरी हेर्नुभएको छ ? चीनका अघिल्ला राष्ट्रपतिले पनि नेपाल भ्रमण गर्न पाउनुभएन । अहिलेका राष्ट्रपतिको पनि पहिलो कार्यकाल समाप्त हुन लाग्दासमेत नेपाल भ्रमण हुन सकेको छैन । गम्भीर कुरा के हो भने चिनियाँ राष्ट्रपतिले दक्षिण एसियामा भ्रमण नगर्नु भएको देशमा नेपाल परेको छ । त्यो शोभनिय कुरा होइन । विगतमा चिनियाँ राष्ट्रपतिको भ्रमणका विषयमा हामीले सार्वजनिक रूपमा गैरजिम्मेवार ढङ्गले कुरा गर्यौँ, त्यस्तो केटाकेटीपन देखाउनु हुँदैन । अब अहिले राष्ट्रपतिको नेपाल भ्रमण हुने तिथिका विषयमा दुई सरकारका बीच कुरा भाछ भन्ने सुनेको छु । सायद महिनाको बारेमा पनि कुरा भएको छ ।कहिले जुन–जुलाईतिर ? खोई, त्यस विषयमा थाहा भएन । मलाई लाग्छ चिनियाँ राष्ट्रपति आउने कुरा नै धेरै महत्वपूर्ण छ । जसरी नेपालमा चीनको रुचि बढेर गएको छ । उसले गर्ने सहयोगको क्षेत्रफल जसरी बढाउँदै लगेको छ, त्यतिबेला राष्ट्रपति सीको भ्रमणले उच्च महत्व राख्छ ।चिनियाँ राष्ट्रपतिको भ्रमणकै सेरोफेरोमा भारतीय प्रधानमन्त्री नरेन्द्र मोदीको पनि भ्रमणको कुरा आइरहेको छ तपार्इंलाई के लाग्छ, यो भ्रमणको चर्चा उत्तरी राष्ट्रप्रमुखको भ्रमणले निम्त्याएको प्रतिक्रिया हो ? मलाई त्यस्तो लाग्दैन । भारत–चीनको सम्बन्ध त्यो चरित्रको छैन । भारतीय प्रधानमन्त्रीको भ्रमणको हल्ला मात्र भएको हो कि ? यहाँको आन्तरिक राजनीतिमा प्रभाव पार्न पो त्यसो भनिएको हो कि ? हामीबाट पछिल्लो पटक भएका गल्ती अब हुन दिनु हुँदैन ।हामीले ध्यान दिनुपर्ने कुरा के हो भने भारत–चीनबीच कैयौँ कुरामा मतभेद छ, असमझदारी छ, प्रतिस्पर्धा छ तर उनीहरूको बीच विश्वासको वातावरण छ । उनीहरूबीच सम्बन्ध निकै समधुर भएर ‘हनिमुन पिरियड’ चल्यो भने हाम्रो लिपुलेक गुम्छ र यदि उनीहरूबीच तीक्तता बढ्यो भने हामीले सन् १९६२ को जस्तो चुनौती झेल्नुपर्छ ।एउटा फरक प्रसङ्गमा पछिल्लो समय चिनियाँ कूटनीतिक मुभलाई नेपाली मिडियामा ‘चीनको आक्रामाक कूटनीति’ भन्ने शब्द प्रयोग गर्न थालिएको छ । यस्तो कि त हामीले भारतीय मिडियामा देख्छौँ, जसले नेपाललाई चीनको काखमा गयो भन्ने धारणा पस्किन्छ कि त हामीले यहाँको मिडियामा देख्छौँ, जसले यो प्रयोग गर्नेगर्छ । के हामीले प्रयोग गरेको यो वाक्य सही छ, यदि छैन भने किन ? हामी कहाँ के भएको छ भने जसको विषय नै होइन उनीहरू नै त्यसको ज्ञाता कहलिन थालेका छन् । भन्नुको अर्थ, नेपालमा कूटनीतिका ज्ञाता धेरै छन् । उनीहरूले यस्ता वाक्यांश पश्चिमी र भारतीय अखबारबाट सापटी लिएर प्रयोग गर्ने गरेका छन् । वास्तविकता के हो भने भगवानले तपाईंलाई दुईवटा आँखा, दुईवटा कान दिएका छन् तर मुख एउटा मात्र दिएका छन् । हामीकहाँ आँखा र कानको प्रयोग हुँदैन, मुखको मात्र प्रयोग हुन्छ । मुखको प्रयोगले यस्तै झमेला निम्त्यउने हो ।मैले बुझेसम्म चीन विश्वशक्ति बन्ने दिशा र सोचमा अग्रसर छ । उसको लक्ष्य अमेरिकालाई उछिन्ने छ । अर्थतन्त्रमा ऊ अगाडि देखिन थालिसक्यो अब ऊ राजनीतिमा अगाडि आउन चाहन्छ । त्यसका लागि उसलाई प्राविधिक, सैन्य अनि विज्ञानको आवश्यकता पर्छ । ऊ त्यो दिशामा अग्रसर छ र उसको सोच पनि त्यतैतर्फ लक्षित छ । यस्तो परिस्थितिमा उसले नेपाल र भारत जस्ता मुलुकसँग उसले कायम गरेको परम्परागत सम्बन्धको ढाँचालाई फेरेको छ भन्ने मलाई लाग्दैन । उसको मूल चासो नेपालमा सुरक्षा हो । त्यसैअनुसार उसले आफ्नो सम्बन्ध अगाडि बढाउँदैछ ।हामीले ध्यान दिनुपर्ने कुरा के हो भने भारत–चीनबीच कैयौँ कुरामा मतभेद छ, असमझदारी छ, प्रतिस्पर्धा छ तर उनीहरूको बीच विश्वासको वातावरण छ । उनीहरूबीच सम्बन्ध निकै समधुर भएर ‘हनिमुन पिरियड’ चल्यो भने हाम्रो लिपुलेक गुम्छ र यदि उनीहरूबीच तीक्तता बढ्यो भने हामीले सन् १९६२ को जस्तो चुनौती झेल्नुपर्छ । भन्नुको अर्थ, यस्तो रणनीतिक भूगोलमा बसेर तपाईंले आफ्नो परराष्ट्र नीति र कूटनीतिलाई कहिलै पनि पछाडि राख्ने गल्ती गर्नु हुँदैन । साथै कूटनीतिलाई अकूटनीतिक ढङ्गबाट सञ्चान गर्ने गल्ती गर्नु हुँदैन । कूटनीतिलाई व्यक्ति वा पार्टीको हितमा सञ्चालन गर्नु हुँदैन । यदि यसो गरिराखियो भने मलाई लाग्छ विपत्ति आउनबाट कसैले रोक्न सक्दैन ।चीनसँग भएका सम्झौताहरूको कार्यान्वयनमा कहाँ समस्या देख्नुभएको छ ? सरकारले दुवै छिमेकीसँग विश्वास बढाउने काम गर्नुपर्छ न कि त्यसलाई घटाउने ।अन्त्यमा नेपाली कूटनीतिको समस्या, जटिलताहरू के–के हुन् र कूटनीति सञ्चालनमा अर्थतन्त्र र आत्मबलले कस्तो भूमिका निर्वाह गर्ने गरेको तपाईंको अनुभव छ ? पहिले नेपालको अन्तर्राष्ट्रिय छवि निकै राम्रो थियो । विश्वका नेताहरू नेपालको कुरा सुन्न लालायित हुन्थे । हिजोआज नेपालले त्यो हैसियत गुमाएको छ । अन्य मुलुकहरूले आफ्नो राजदूत पठाउँदा निकै गम्भीर, अध्ययनशील र योग्य व्यक्ति पठाउने गर्छन् तर नेपालले आफ्नो राजदूतमा मेनपावर कम्पनीका सञ्चालक, ज्ञान र अनुभवहीन व्यक्तिलाई छान्ने गरेको छ । यसरी नेपालले विश्वमा कुन हैसियत कायम गर्ला भनेर तपाईं अनुमान गर्न सक्नुहुन्छ । त्यसमा पनि हामी छ–छ महिनामा आफ्ना राजदूत फेरी रहन्छौँ अनि त्यसरी गरिएको कूटनीतिक व्यवहारले नेपाल कहाँ पुग्ने हो । अहिले नेपालको विभिन्न क्षेत्रलाई राजनीतिकरण गरिएको छ, जसमा कूटनीतिक क्षेत्र पनि पर्छ । यसमा योग्य र असल व्यक्तिको छनोट गर्न सकिएको छैन । पदहरू बेचविखन गर्ने गरिएको छ । पदहरू बेच्ने कुलतबाट बाहिर निस्कन सकेनौँ भने मुलुक डुब्छ । अहिले के भनिँदैछ भने २१औँ शताब्दीको विश्व इतिहास एसियाबाट लेखिन्छ । एसिया भनेको कहाँ ? मलाई लाग्छ त्यो भनेको भारत–चीन हो । भारत–चीनको एउटै छिमेकी देश नेपाल हो । यस्तो भूराजनीतिले हामीलाई एकतर्फ यति ठूलो अवसर दिएको छ भने अर्कोतर्फ निकै ठूलो जोखिम पनि दिएको छ । दुर्भाग्यवस त्यो अवसरलाई जोखिम बन्न नदिनका लागि अनिवार्य हुने ल्याकत, मुुलुकप्रतिको जिम्मेवारीबोध, आम जनतालाई सँगै लिएर जाने खुबी हाम्रो नेतृत्वमा देखिएको छैन । यदि हाम्रो नेतृत्व सम्हालिन सक्यो र देशमा राजनीतिक स्थायित्व ल्याउन सक्यो भने नेपाल आजको १५ वर्षमा दक्षिण एसियाको शक्ति केन्द्र बन्छ नभए... !  अन्तर्वार्ताको पहिलो भाग यहाँ पढ्नुहोस्...अनि कसरी मिल्छ ओली–मोदी ‘क्यामेस्ट्री’ ? (पूर्वपरराष्ट्रमन्त्री, रमेशनाथ पाण्डेको अन्तरवार्ता)