

 

तस्बीर : महेश्वर के.सी.\ न्यूज२४ नेपाल

काठमाडौं । पटक-पटक सर्दै आएको नेपाली काँग्रेसको १४ औं महाधिवेशन आउँदो भदौमा सम्पन्न हुने लगभग निश्चित छ । जिल्ला र वडा स्तरमा साउनमा सम्पन्न भएपछि केन्द्रको महाधिवेशन हुनेछ । नेपाली काँग्रेसमा गुटगत राजनीति त छँदैछ । काँग्रेसका नेताहरु आआफ्ना गुटलाई बलियो पार्न जोडतोडका साथ लागि परिरहेका छन् । यद्यपि आगामी महाधिवेशन सफलता पूर्वक सम्पन्न गर्न काँग्रेसका नेताहरु लागि परिरहेका छन् । 
त्यति मात्रै होइन, नेकपा एमाले अध्यक्ष केपी शर्मा ओलीको नेतृत्वमा बनेकाे ५ वर्ष अवधिको सरकारलाई दिइएको मेन्डेट तुहिएपछि त्यसको विकल्प बन्ने अवसर अहिले काँग्रेसको काँधमा आएको छ । काँग्रेसले एक साताअघि मात्रै बाँकी १८ महिना सरकार संचालनको लागि संसदबाट विश्वासको मत प्राप्त गरेको छ । नेपाली काँग्रेस आगामी महाधिवेशनको कस्तो तयारी गरिरहेको छ र सरकार संचालनको आगामी कार्यदिशा कस्तो छ भनि नेपाली काँग्रेसका केन्द्रीय सदस्य तथा अनुशासन समितिका संयोजक भीष्मराज आङ्देम्बेसँग न्यूज२४ का लागि कृष्ण कन्दङ्वा लिम्बूले गरेको कुराकानी संक्षेपमा-
नेपाली कांग्रेसको महाधिवेशनको तयारी कस्तो भइरहेको छ ? निर्धारित समयमै सम्पन्न हुनेमा कत्तिको विश्वस्त हुनुहुन्छ ?
हामी १४ औं महाधिवेशनको पूर्वसन्ध्यामा छौँ । कोभिड महामारी, प्राकृतिक विपत्ति र सृजना भएको राजनीतिक घटनाक्रम यी सबैका बीचमा पनि कांग्रेसले महाधिवेशन सम्पन्न गर्नका निम्ति आफ्ना सम्पूर्ण संयन्त्र प्रयोग गरिरहेको छ । हामीले करिब करिब क्रियाशीलताका विवादहरू धेरै जिल्लामा टुङ्ग्याइसकेका छौँ । केही कम्प्लिकेटेड जिल्लाहरूमा मात्रै बाँकी छ । ती जिल्लाहरूको सवालमा पनि सहज ढंगले सम्पन्न गर्नका निम्ति पार्टीभित्र र नेतृत्व तहमा पनि गम्भिरतापूर्वक छलफल चलिरहेको छ । उहाँहरूमा भएको कम्प्लिकेसनहरूलाई हल गरेर उहाँहरूलाई पनि कसरी १४ औँ महाधिवेशनमा सहभागी गराउने भनेर नेतृत्व तहमा र क्रियाशील सदस्य छानविन समितिका साथीहरूले विवाद हल गर्ने उपाय र विकल्पहरुमा छलफल गरिरहनुभएको छ ।
यो विवादको मामिलामा सबैभन्दा समितिका साथीहरुको बिचबाटै हुने सहमतिले धेरै कुराहरू टुङ्ग्याउँछ । त्यसलाई विधानअनुकुल र नियामवालीको मापदण्ड अनुसार आएको या नआएको भन्ने हेरेर सदर या बदर गर्ने काम पनि उहाँहरूले नै गर्नुहुन्छ ।
चाँडोभन्दा चाँडो क्रियाशीलताका अप्ठ्याराहरूलाई टुङ्ग्याएर १४ औँ अधिवेशनलाई वडा, जिल्ला हुँदै केन्द्रसम्मको अधिवेशन सफल बनाउने तयारीमा छौँ । हामी निर्धारित मितिमै अधिवेशन सम्पन्न गर्नलाई प्रयासरत छौँ । कोरोना महामारी र क्रियाशीलतामा आएको केही समस्याले मात्रै तल्लो तहको अधिवेशन केही दिन या एक साता पछि सर्ने अवस्था आएको छ । भदौ १२ गते वडा तहको अधिवेशन सम्भव देख्दिनँ म । किनकि क्रियाशीलको विवाद टुङ्ग्याएर नामावली जिल्ला पठाउनुपर्छ । त्यसपछि निर्वाचन अधिकृत तोकेर वडा–वडासम्म पुर्याउनु पर्छ । त्यसले गर्दा केही पर पुग्छ । तर केन्द्रीय महाधिवेशन भने सार्वजनिक भएको तोकिएको मितिमै सम्पन्न हुन्छ ।
 यदि सो समयमै हुन सकेन भने त कांग्रेस संवैधानिक संकटमा पर्छ होला नि ?
अहिले म अधिवेशन हुँदैन भनेर भन्न चाहन्नँ । किनभने हामी १४ औं महाधिवेशलाई १६ देखि १९ गर्ने गरी लागि परिरहेका छौँ । धेरै भए ४–५ दिन समय थप्न सक्छौँ । हामी भदौभित्रै सक्ने तयारीका साथ काम गरिरहेका छौँ । हामी त्यो लक्ष्यमा पुग्ने उद्देश्यमा रहेकोले पछि हुँदैन कि भनेर कानूनी र संवैधानिक जटिलतातिर सोचिन्न, हामी पहिलो त तोकिएकै समयमा अधिवेशन सम्पन्न गर्न चाहन्छौँ । मलाई लाग्छ तोकिएको मितिमै अधिवेशन गर्न सकिन्छ ।
 तपाईँहरू महाधिवेशनबाट सभापति चुन्न गुटगत स्वर्थमा लिप्त भएको आरोप छ नि ?
पार्टीभित्र आकांक्षीहरू धेरै हुनुहुन्छ । र जोजो सभापतिको आकांक्षी हुनुहुन्छ । उहाँहरू आफ्नो टिम बनाउने कोसिसमा हुनुहुन्छ । हाम्रो कांग्रेसमा आधिकारिक गुट नै छन । जो केन्द्रीय कार्य समितिले नै पहिचान गरिसकेको छ । र पार्टीको प्रत्येक अवसर उहाँहरू बाँडीचँुडी गर्नुहुन्छ । त्यहीभित्र पार्टीका सभापति, वरिष्ठ नेता कृष्ण सिटौला जीको गुट १३ औं महाधिवेशनमै उम्मेदवारी परेको हो । अहिले देखिरहेको छु, वरिष्ठ नेता जीको गुटमा पनि २ उम्मेदवार उठ्ने सम्भावना छ । कोइराला परिवारबाट पनि देखिरहेको छु ।

यता संस्थापन पक्षबाट पनि विमलेन्द्र जीले पनि तयारी गर्दै हुनुहुन्छ । अर्को कृष्ण सिटौलाजीले पनि आफ्नो उम्मेदवारी दिने उद्घोष गरिरहनु भएको छ । यसलाई अस्वभाविक लिनु पर्ने कारण छैन । यो स्वभाविक छ । किनभने सबैले उम्मेदवारी दिन पाउनु हुन्छ । एकै मात्रै उठ्ने हो भने त निर्विरोध भयो नि । एउटा मात्रै उम्मेदवारको त परिकल्पना पनि त हुँदैन । लोकतान्त्रिक पार्टीभित्र प्रतिस्पर्धा हुन्छन् । त्यसलाई अन्यथा लिनु हुँदैन । पहिलो चरणमा जति उठे पनि दोस्रो चरणमा दुईवटा मात्रै पुग्ने हो । त्यसमा जस्ले धेरै मत ल्याउनुहुन्छ, उही नै विजयी बन्ने हो ।
तपाईंहरू नै देउवालाई असफल सभापति भन्नुहुन्छ । फेरि देउवालाई नै जिताउन किन लागिपर्नु भएको ? उहाँलाई जिताएर कांग्रेसको हित छ ?
सफलता या असफलताभन्दा पनि असफल भइसकेका पार्टी र तिनका सभापतिलाई फेरि मुलुकका सबै पार्टीहरूले एकै स्वरमा फेरि मुलुक चलाइदेऊ, संविधानको रक्षा गरिदेऊ, लोकतान्त्रिक मूल्य मान्यतालाई बचाएर संसदीय प्रणालीको मर्मलाई जोगाइदेऊ भनेर भन्नुपर्ने जरुरी थिएन नि । हिजोको मितिमा यतिठूलो आरोप नेपाली कांग्रेसलाई लाग्यो । एउटा नेपाली कांग्रेसको नेतृत्वलाई यति ठूलो आरोप लाग्दै गर्दा हामीले पनि दुईतिहाइ त मागेका हौँ । तर नेपाली जनताले हामीलाई प्रतिपक्षमा राख्नुभयो । साह्रै सानो आकारमा प्रतिपक्षमा राखेर साह्रै ठूलो बहुमत दिएर झण्डै २ तिहाइको स्ट्रेन्थ दिएर चाहिँ कम्युनिष्टलाई सरकारमा राखेका हुन् नि त जनताले । आज उनीहरूले आफ्नो आन्तरिक जीवनलाई व्यवस्थापन गर्न नसक्दा, सत्ताको लोभ र उन्मादले गर्दा जनताले दिएको म्यान्डेटलाई खिल्ली उडाएकाले ती सबै कारणले आज नेपाली कांग्रेसका सभापति शेरबहादुर देउवाको नेतृत्वमा सरकार गठन हुनुपर्ने अवस्था सृजना भएको छ ।
देउवा जीको उठ्ने अधिकार हो । उहाँलाई हराएर अर्कोलाई जिताउनको निम्ति आधार त प्रस्तुत गर्नु पर्यो नि । त्यही अनुहारले त पुगेन । जस्तै शेरबहादुर जीको ठाउँमा रामचन्द्र जीको अनुहार मात्रै परिवर्तन भयो नि त । अनि रामचन्द्र जीको साटो शेरबहादुर जी हो भने अनुहारको मात्रै परीवर्तन भयो नि । वैैचारिक रुप छलफल र बहस भइकन परिपक्व भएको नेतृत्व चाहिँ उनीहरूको कारण उमेरले पनि परिपक्व भएको हो भने त्यसको निम्ति बहस र छलफलको विषय बन्न सक्दछ । तर अनुहारको परिवर्तनले मात्रै त पुग्दैन ।
नेपाली कांग्रेसमा सभापति बन्ने क्षमता भएका युवाहरूको आवश्यकता हो ?
क्षमता नभएको भन्ने कहाँ हो र ? क्षमता छ । यद्यपि कति वर्षलाई युवा भन्ने, थाह भएन । हामी युवा भित्र पछौँ पर्दैनौ छलफलको विषय हो । हामी चलिरहेका छौँ । चल्न दिनुहोस् । तथापि हामी भन्दा पछिका युवाहरू सकारात्मक दबाब बोकेर आउनुस् भन्ने नै हो । विशेषगरी ६० वर्ष आसपासको पुस्ता–हस्तान्तरणका लागि अनुनय र विनय नगरौँ, किनभने हामीले त्यो भनिसक्यौँ । हामी त्यही विधानलाई टेकेर १४ औँ महाधिवेशनमा जान्छौँ । यो विधानले के भन्छ भने २ पटक लड्ने अधिकार विधानले दिएको. छ । विधानअनुसार लड्न जस्ले पनि पाउँछ । विधानअनुसार पार्टी सभापनि लड्छु भन्नुहुन्छ भने उहाँ (देउवा)को अधिकार हो । यसलाई सम्मान गर्दै अब हामी हाम्रो तयारी गरौँ न । उहाँहरूले हाम्रो आग्रहलाई मनन गरेर म लड्छु भनेर चुनौतिको लागि लड्छु भन्नुभएको हो । युवा हौँ भनेर आफ्नो सुरक्षाको लागि कुनै गुटमा घुसिनु भएको छ त पार्टी नेतृत्वमा युवा रुपान्तरण गरौँ भन्ने त मेरो पनि चाहना हो ।
कांग्रेसमा राजनीतिक विरासत बोकेका नेतात्रय प्रकाशमान सिंह, सशांक कोइराला, विमलेन्द्र निधि एक हुँदा सभापति देउवा र रामचन्द्र पौडेल एक हुने सम्भावना कति देख्नुहुन्छ ?
सबैभन्दा पहिला त ३ जना नै मिल्नुहोस् भन्ने मेरो शुभकामना छ । तपाइँहरू मिल्नुहोस् । म सबैभन्दा पहिला भेटेरै सुभकामना दिने मान्छे हुँ । लन्च खाने बाटो मात्रै नबनाउनुहोस् भनेर भन्ने मै हुँ । तपाईंहरूको भेटले राम्रो तरङ्ग दिएको छ भनेर भनेको छु । तर वंशको विरासतका हिसाबले भन्दा पनि नेतृत्वको लेगिसी त छँदैछ । उहाँहरूको सम्भावना कहाँ छ त्यो थाहा छैन ।
तर सभापति र वरिष्ठ नेता रामचन्द्रमा भने एकता देखेको छैन मैले । उहाँहरू दुवैजना सभापतिको आकांक्षी हुनुहुन्छ । उहाँहरू मिल्दा एकले छोडेर अर्को निर्विरोध हुनुपर्यो । उहाँहरू लोकतान्त्रिक पद्धति अनुसार प्रतिस्पर्धा गर्नुहुन्छ । मिल्ने नमिल्ने भन्दा पनि । सबैभन्दा राम्रो उपाय त उहाँहरू एकजना राष्ट्रपतिमा बस्नुस्, अर्को प्रधानमन्त्रीमा बस्नुस् । एकजना पार्टी सभापतिमा बस्नुस् । यसो गर्ने सम्भावन खोज्नुहोस् । तर कोइराला, नीधि र सिंह मिल्दा पनि देउवा र पौडेलजी मिल्ने सम्भावना कम देखेको छु । उहाँहरू प्रतिस्पर्धा नै गर्नुहुन्छ ।
 नेपाली कांग्रेस संविधानको रक्षा तथा उपलब्धिहरू संस्थागत गर्नमा किन चुक्यो ? जबकि वर्तमान संविधान कांग्रेसकै नेतृत्वमा बनेको हो । अहिले संविधानकै मर्म र भावनाविपरित अभिव्यक्तिहरू पार्टीभित्रैबाट आइरहेका छन्, जस्तो कि धर्म निरपेक्षता र संघियताको खारेजी ?
नेपाली कांग्रेसको नेतृत्वमा सार्वजनिक भएको वर्तमान संविधानमा कांग्रेसको आफ्नै प्रतिबद्धता छ । त्यसमा एक इन्च तलमाथि छैन । यो संविधान पालना गर्ने सरकार हो । हामीले प्राप्त गरेका उपलब्धिहरूलाई संस्थागत गर्ने अभियानको नेतृत्व दुई तिहाइको ओली सरकारले गरेको हुनाले उसले इमान्दारी पूर्वक संघियता, धर्मनिरपेक्षता, समानुपातिकता, संघीय लोकतान्त्रिक गणतन्त्रप्रति इमानदार बन्नुपर्ने हो । तर यो दुईतिहाईको अघिल्लो सरकारले हामीले प्राप्त गरेका उपलब्धिप्रति गम्भीरता नदेखाएपछि अन्ततः सरकारबाटै बाहिरिनुपर्यो ।

सरकारले नै रक्षा गर्न नसकेपछि कांग्रेसमा पनि ती मुद्दा उठ्ने नै भए । उठेका पनि छन् । तर ती मद्दाहरू उठ्ने र नउठ्ने भन्दा पनि राज्यले कार्यान्वयन गराउने कुरा हो । राज्यले लागू गराए पनि प्राप्त उपलब्धिहरूलाई अल्पमत र बहुमतको तराजुमा जोखिनु हुँदैन । या कुनै संग्रहको नाममा त्यसलाई च्यालेन्ज गर्न मिल्दैन । त्यसलाई उल्ट्याउन त फेरि पनि क्रान्ति र आन्दोलनकै माग गर्दछ । अल्पमत र बहुमतको नाममा संघीयता, धर्मनिरपेक्षता, गणतन्त्र र समावेशी व्यवस्थाको लेखाजोखा गर्न मिल्दैन । भन्न त जस्ले पनि मिल्ला कांग्रेसमा पनि यी कुरा उठेका छन् । महामन्त्री जीले पनि उठाउनु भएको छ । तर यो काँग्रेसको मूल मुद्दा होइन ।
 कांग्रेसको नेतृत्वमा बनेको गठन्धन सरकारबाट जनताले के आशा गर्ने ? संसदको यो बाँकी कार्यकालमा जनताको विश्वास आर्जन गर्न वर्तमान सरकारले के कस्ता कामहरू प्राथमिकतामा राख्नुपर्ला ?
मुलुकको अस्तव्यस्तका बाबजुदका बीच नेपाली कांग्रेसले सत्ताको बागडोर सम्हाल्न पुगेको छ । नेपाली कांग्रेसको आवश्यकता फेरि पनि इतिहासले महसुस गर्यो । इतिहासले सुम्पिएकोले एउटा ऐतिहासिक जिममेवारी बहन गर्ने सिलसिलामा नेपाली कांग्रेस छ । नेपाली कांग्रेसको इतिहास साह्रै राम्रो छ म भन्दिन । यो बहुदलपछि आएको इतिहास हो । यो बीचमा संविधान निर्माणदेखि लिएर संविधान कार्यन्वयनका निम्ति गरिएका कार्यहरू ऐतिहासिक होलान् । बाँकी त्यति सुखद छैनन् । किनकि नेपाली काँग्रेको सत्ता केही विवादित रहे । त्यसले गर्दा हाम्रो आकार खुम्च्याउनुपर्यो ।
तर पछिल्लो पटक हामीलाई ऐतिहासीक जिम्मेवारी प्रप्त भयो । ६१ सिट भएको हामीलाई १०४ जना अन्य सांसदहरूको समर्थन प्राप्त भयो । जुन ऐतिहासिक छ । यो उपलब्धि हो । हामीले यसलाई मेरो स्ट्रेन्थभन्दा पनि हाम्रो भनेर जनतालाई प्रथामिकतामा राखेर जनाताको स्वास्थ्यलाई प्रथामिकतामा राखेर । जसरी अहिले प्रधानमन्त्री देउवाजीले पहिलो प्रथामिकता खोप भनिरहनु भएको छ । हाम्रो पहिलो प्रथामिकता जनताको स्वास्थ्य हो ।
अघिको सरकारले स्वास्थको क्षेत्रमा कमिसन खाएर साढे ३ वर्ष त्यसै बिताएको थियो । आज त्यो जनताको स्वास्थ्य र मुलुकको आर्थिक व्यवस्था कम्तिमा पनि ट्र्याकमा ल्याउने हाम्रो उद्देश्य छ । हामी निर्वाचनको लागि अर्थमन्त्रालयबाट बजेटको नाममा सस्तो लोकप्रियताको नाममा बाँडेर ऐतिहासिक जिम्मेवारी बहन गरेको ठान्दैनौँ । त्यसले हामीले अस्तव्यस्त भएको अर्थ व्यवस्था र बजेटलाई सही ट्याकमा ल्याउनु छ । आवधिक निर्वाचन पनि हामीले गराउनु छ । त्यसले गर्दा हामीले एक फ्रेस म्यान्डेटसहितको सरकार निर्माणमा पनि जानु छ । साथै कोभिडले पारेको असहज अवस्थाबाट मुलुकलाई निकास दिएर जनतालाई सुरक्षित बनाउनु पनि छ ।
हामी बोलेर मात्रै होइन, गरेरै देखाउने छौँ । ओलीजीले भोकले मर्नु पर्दैन, घर घरमा भात आउछ, रेल आउछ भन्नुभो तर काम गरेर देखाउनुभएन । हामी त्सरी भन्दैनौँ । हामी मुलुकमा सरकार छ है भन्ने आभासा गराउछौँ ।
अघिल्लो सरकारले दुई गुणा ऋण बढाएर गएको छ । सबै रकम खाएको छ । स्वीस बैंकमा पछिल्लो समय नेपालीको पैसा दोब्बर बढेको रिपोर्ट आएको छ । त्यसले नै प्रमाणित भएको छ नि, नेपालमा कति भ्रष्ट्राचार भएको रहेछ भनेर । यस्तै अनियतितता र भ्रष्ट्रचारको खोजी पनि गर्छ नेपाली कांग्रेसले । ओलीभन्दा अगाडीको सरकाले गरेका भ्रष्ट्राचार अनियमितताको पनि लेखाजोखा वर्तमान सरकारले गर्छ । अघिल्लो सरकारका पालामा स्वास्थ्य सामग्री खरिदलगायतमा भएका अनियमितता तथा साढे ३ वर्ष र कोभिडको समयमा गरेका सम्पूर्ण खर्च वर्तमान सरकाले छानबिन गरेर सार्वजनिक गर्छ । हामीले यसअघि पनि भनेका छौँ । यो कोरोना महामरीको बिचमा रातारात खर्बपति भएकाहरु धेरै छन् ।
यसअघिको सरकारमा कम्युनिष्ट–कम्युनिष्ट त मिल्न सकेनन्, अब तपाईंहरूले विपरीत विचारका विभिन्न दल र समूहलाई कसरी मिलाएर लैजान सक्नुहुन्छ ?
यसलाई विपरित भन्नुभन्दा पनि आवश्यकताले एक ठाउँमा ल्याएको बुझौँ । माधवजी, प्रचण्डजी र नेपाली कांग्रेसलाई एक ठाउँमा ल्यायो । यसलाई अनौठो रुपमा मैले लिएको छैन । अस्तव्यस्तताको बेला उहाँहरूले भित्रभित्रै विद्रोहहरू गर्नुभयो । उहाँहरू पनि सरकारमा बस्नुभयो । उहाँहरूसँग जनताको लेनदेन होला, इतिहासले जवाफ माग्ला । तर यो स्थिति आउनुमा केपी ओलीजी, माधवजी, प्रचण्डजीहरू पनि इतिहासको कठाघरामा उभिनुपर्ला । तर म त्यता जान्नँ अहिले ।
अहिलेको हकमा त्यो ध्रुव र यो ध्रुव भन्नुभन्दा पनि करिब–करिब २ तिहाइ बहुमत भएको सरकारको दम्भ र अराजकता र सर्वसत्तावादी सोचबाट मुलुकलाई उन्मुक्ति दिलाउनकै लागि यो अवस्थाको सृजना भएको हो ।
संसदमा विश्वासको मत लिँदा केपी ओलीजीले ९३ मत पाउनुभएको थियो, अहिले आएर ८३ मा खुम्चियो । उहाँले स्वयं मन्त्री बनाएर राख्दा पनि उहाँलाई भोट आएन नि । यो कम्युनिष्टभित्र आएको स्खलनको परिणाम हो । ओलीको एकता मिथ्या थियो भन्ने प्रमाणित भएको छ ।
सरकार संचालनबारे बीचमै किचलो आउने सम्भावना कत्तिको देख्नुहुन्छ ?
म त्यो अवस्थाको कल्पना गर्न चाहन्नँ । किनकि यो सरकारको पृष्ठभूमि आग्रह र पूर्वाग्रहको छैन । किनभने दुईतिहाइको सरकारसँगै हुँदा माधव जी र प्रचण्ड जीको पाटो छुट्टै बहस गरौँला । उहाँहरु कति सताइएको हुनुहुन्छ, त्यो खोजीको विषय हो । जति केपी ओलीको सोच र उदण्डता भए, उहाँहरुले ओलीजीसँग बस्ने आधार भेट्नुभएन होला । त्यसैले उहाँहरु विद्रोह गर्दै बाहिर आउनुभयो । तर नेपाली काँग्रेस जुन स्ट्रेन्थमा थियो । त्यो आकारमा पनि मुलुकको नेतृत्वको लागि आएको छ । हामी निकास दिने स्थानमा उभिएका छौँ ।

यसबीचमा जसरी पछिल्लोपटक काँग्रेसले अदालतबाट परमादेश नआाईकन राष्ट्रपतिलाई तुरुन्तै गर्लास् भनेर आदेश आयो । बालुवाटार छोड्न आदेश दियो । त्यो पहिल्यै गर्नुपर्थ्यो । कि त उहाँले विश्वासको मत लिन नसकेपछि आफै राजीनामा दिनुपर्थ्यो । उहाँ आफैँले रचेको नाटकभित्र मुलुक अस्तव्यस्त भयो ।
प्रधानमन्त्री नियुक्तिपछि देउवाजीले विश्वासको मत लिँदै गर्दा प्राप्त हुन्छ या हुँदैन भनेर हामीलाई पनि शंका थियो । तर कल्पना गरेको भन्दा धरै मत प्राप्त भयो । माननीयहरुको मत अभिव्यक्त भएको छ । यो भनेको कम्तिमा पनि संसदीय प्रणाली र संविधानको रक्षाका लागि आएको मत हो । हामीले संविधानमा के लिखत गरेका छौँ, त्यसको संस्थागत र विकासमा लागि अभिव्यक्त भएको अभिमत हो । त्यसले संसदको बाँकी १८ महिनाको अवधिभरी अहिले भत्किएको संरचना निर्माणका लागि हामी इमान्दारपूर्वक लाग्छौँ । वर्तमान सरकारको बिचमा किचलो आउछ जस्तो लाग्दैन ।

 