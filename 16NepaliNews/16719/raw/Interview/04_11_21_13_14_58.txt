–मनिष सुमनमहासचिव एवम् प्रदेश २ सांसद– राजपा नेपालकेन्द्रमा एमालेसँग राजपा नेपाल र फोरम नेपालको सम्बन्ध बनिरहेको बेला तपार्इंले फागुन १८ गते प्रधानमन्त्री केपी शर्मा ओलीलाई मधेसमा जान अहिले पनि गाह्रो छ भनी अभिव्यक्ति दिनुभयो किन त्यस्तो ? –अवस्था नै त्यस्तो छ । मधेसमा केपी ओलीलाई जान गाह्रो छ । मधेसी दलसँग सम्बन्ध सुधार गर्ने प्रयास गरे पनि मधेससँग सम्बन्ध सुधारको पहल गर्नुभएको छैन । मधेसी जनता अहिले पनि एमाले र त्यसका अध्यक्ष केपी ओलीप्रति आक्रोशित नै छन् ।एकातिर ओलीलाई प्रधानमन्त्री बनाउनमा सहयोग गर्नुभयो । राष्ट्रपति, उपराष्ट्रपति लगायत सबैलाई जिताउन मत हाल्नुभयो । सरकारमा जाने पनि छलफल भइरहेको छ अनि मधेसमा विरोध किन फेरि ? –केपी शर्मा ओलीलाई राजपा नेपाल वा फोरम नेपालका नेता तथा कार्यकर्ताले विरोध गरिरहेको छैन । विरोध गर्ने त्यस्तो आधिकारिक निर्णय पनि छैन र नीति पनि छैन । मधेसका आमा जनताले अ‍ोलीको विरोध गरिरहेका छन् । मधेसमा रहेका विभिन्न सङ्घ संस्था, नागरिक समाजलगायत विभिन्न समूहमा आबद्ध सङ्गठनहरूले विरोध गरिरहेका छन् । त्यसको विरोधमा राजपा नेपालको कही संलग्नता पाउनु हुन्न ।  एमाले मधेस मुक्त बनाउने अभिव्यक्ति तपाईंकै अध्यक्ष राजेन्द्र महतोले दिनुभएको थियो अनि पार्टीको संलग्नता छैन भनी कसरी भन्नुहुन्छ ? –उहाँले भनेको कुरा मैले आफ्नो कानले सुनेको छैन । सञ्चार माध्यममा आएका कुरा हो । उहाँले यो कुरा कुन सन्दर्भमा किन भन्नुभयो त्यो मलाई थाह भएन । तर तपार्इंले पार्टीको दस्तावेजमा कही पाउनु हुन्न कि राजपा नेपालले मधेसमा एमालेको विरोध गरिरहेको छ । त्यो दलको विरोध गर्ने निर्णय गरेको छ । कुनै नेताले भाषणको क्रममा आक्रोश पोखेको होला त्यो बेग्लै कुरा हो । कुनै सन्दर्भमा कुनै कुरा भन्नुभएको होला । त्यो बेग्लै कुरा हो तर पार्टीको नीतिमा एमाले पार्टीको विरोध गर्ने कुरा कही छैन ।तत्कालीन मधेसी मोर्चाको एउटा विज्ञप्तिमा उल्लेख गरिए अनुसार केपी शर्मा ओली सहभागी कुनै पनि वार्ता तथा कार्यक्रमा सहभागी हुने छैन । के यो आधिकारिक होइन ? –हो, यो कुरा मलाई पनि थाह छ तर एमालेलाई मधेस प्रवेशमा रोक लगाउनुपर्छ । अ‍ोलीको पुतला जलाउनुपर्छ । एमाले मुक्त मधेस बनाउनुपर्छ । ओलीलाई मधेसमा निशेष गर्नुपर्छ भनी कही लेखिएको छैन । तर, त्यतिबेला मधेसी मोर्चासँग केपी शर्मा अ‍ोलीले जुन व्यवहार गर्नुभएको थियो । त्यसका लागि यो निर्णय भएकै हो ।के भएको थियो त्यो बेला ? –सुशील कोइराला प्रधानमन्त्री भएको बेला बालुवाटारम वार्ता भइरहेको थियो । त्यसमा हाम्रो अध्यक्ष महतोजीले झापा, सुनसरी, मोरङ, कैलाली र कञ्चनपुर पनि मधेसमा मिलाउनुपर्छ भन्नुभएको थियो । त्यसमा ओलीजीले समथर भूभाग हेर्नै नहुने । त्यसो भए यूपी विहारलाई पनि मधेसमा मिलाउनुस् भन्नुभएको थियो । मधेसका लागि ठूलो आपमानजनक कुरा थियो त्यो । त्यसैले हामी त्यतिबेला अ‍ोलीले माफी नमागेसम्म उहाँ संलग्न वार्तामा नजाने निर्णय गरेका थियौं ।तर ओलीले माफी पनि माग्नुभएन तर तपाईंहरू वार्तामा जान थाल्नुभयो ? –म अहिले त्यसलाई विडम्बना मात्र भन्छु । निर्णय गर्ने र त्यसको अमल गर्न नसक्नु त्रुटि हो र मधेस त्यसैको नतिजा आजसम्म भोगिरहेको छ । शीर्ष नेताहरू आफ्नो अडानमा रहनुपथ्र्यो या त्यस्तो निर्णय नै गर्नुहुँदैन्थ्यो ।जतिसुकै सुरक्षाकर्मी लिएर पनि केपी ओली मधेस जान सक्दैनन् भन्नुभयो, के यो यथार्थ नै हो कि भन्नु मात्र भएको ? –त्यो त्यतिकै त्यतिकै भनेको होइन र सुनियोजित पनि होइन । मनमा लागेका कुरा मैले बोलेको हुँ । यो मधेसका लागि यथार्थ कुरा हो । एमालेले विगतमा मधेससँग गरेको व्यवहार मधेसी जनताले अझै बिर्सेको छैनन् । अहिले पनि त्यसमा सुधार भएको छैन । मधेसी जनताले एमाले नेतृत्वको सरकारलाई गम्भीर रूपमा हेरिरहेको छ । विगतमा संविधान संशोधन हुन नदिएका एमालेले अब संविधान संशोधन गर्न तयार हुन्छ कि हुँदैन । मधेस आन्दोलनका क्रममा लागेका मुद्दा फिर्ता हुन्छ कि हुँदैन । थुनामा रहेकालाई रिहाइ गर्छन् कि गर्दैनन् । आन्दोलनका क्रममा घाइते भएकाहरूको व्यवस्थापन गर्छन् कि गर्दैनन् । यी कुरालाई मधेसी जनताले ध्यानपूर्वक हेरिरहेका छन् । तर अहिलेसम्म यीमध्ये कुनै काम भएको छैन । अनि मधेसका जनताले ओली र उहाँका दलमाथि कसरी विश्वास गर्छ ? मधेसले पनि सम्बन्ध सुधार गर्न चाहेको छ तर ताली एक हातले मात्र बज्दैन ।प्रधानमन्त्री ओलीलाई मधेस जानु हुँदैन भनेर चेतावनी दिनुभएको कि सुझाव दिनुभएको छ ? –चेतावनी कदापी होइन । एउटा राजनीतिक दलको नेताको नाताले दिने सुझाव मात्र हो । तपाईंलाई याद होला, २०७३ फागुन २३ गते सप्तरीको मलेठमा भएको घटना एमालेका अध्यक्ष केपी शर्मा ओलीका कारणले भएको हो । त्यतिबेला मधेसमा आन्दोलन चलिरहेको थियो । हामीले पटक पटक ओलीजी र उहाँका दलका नेताहरूलाई मधेस नजानुस् भनेका थियौं ।  सप्तरीमा जबर्जस्ती कार्यक्रम नगर्नुस् । अवस्था ठीक छैन, जे पनि हुन्छ तर उहाँले मान्नु भएन । जबर्जस्ती जानुभयो । हाम्रो सुझावलाई चुनौतीका रूपमा लिनुभयो र जानुभयो । उहाँको हठका कारण पाँचजनाको ज्यान गयो । हामी अहिले पनि भन्छौं, ओली मधेस नजाँदा राम्रो । मधेसको पक्षमा केही निर्णयहरू गर्नुस् । वातावरण सुधार्नुस् अनि जाँदा राम्रो । यो हाम्रो सुझाव मात्र हो ।संविधान संशोधन काँग्रेस र माओवादी केन्द्रले पनि गराउन सकेनन्, अनि एमाले मात्र किन टार्गेट ? –पहिलो कुरा त हाम्रा लागि तीनवटै दल उस्तै हो । मधेसप्रति कुनै दल सकारात्मक छैन । यद्यपि कुनै दल मधेसप्रति अलिअलि उदार देखिन्छ भने कुनै दल अनुदार देखिन्छ । काँग्रेस र माओवादी केन्द्रले विगतमा संविधान संशोधन गर्न प्रयास गरेका छन्, त्यो विर्सिनु हुँदैन । देखावटीका लागि सही तर संशोधन विधेयक प्रस्तावका रूपमा संसदसम्म लगेकै हो । तर, त्यसलाई पास हुन नदिने काम एमालेले गरेको हो । यो कुरा मधेसी जनता अझै बिर्सेको छैन । अब एमालेका लागि मौका आएको छ, विगतमा भएका गल्ती सुधार गर्दै सविधान संशोधन लगायतका मुद्दा सम्बोधन गरोस् र मधेसका साथमा विकास र समृद्धिका लागि देश निर्माणमा लागोस् । त्यसमा हामी पनि साथ दिन तयार छौँ ।       राजपा नेपाल पनि वाम गठबन्धन नेतृत्व सरकारमा जाने कुरा चलिरहेको छ, कहाँ पुग्यो कुरा ? –सरकारमै जानका लागि त्यस्तो औपचारिक छलफल भएको छ जस्तो लाग्दैन मलाई । थुनामा रहनुभएका रेशम चौधरीको बारेमा दुई तीन पटक सरकारसँग वार्ता भएको हो । तर सरकारकै विषयमा त्यसरी कुरा भएको हो भन्ने लाग्दैन । यद्यपि म वार्तामा नगएको कारणले यही भएको हो भन्ने ठ्याकै भन्न सक्दिन । राजपा नेपालको जिम्मेवार नेताको हैसियतले राजपा नेपाल सरकारमा जानुपर्छ कि पर्दैन ? –मेरो विचारमा यही अवस्थामा सरकारमा जानु हुँदैन । कुनै नेता विशेषलाई सरकारमा जाने रहर होला । मन्त्री बन्ने सपना देख्नुभएको होला तर संविधान संशोधन नगरी, मधेसको मुद्दा सम्बोधन नगराई सरकारमा जानु हुँदैन । मधेसलाई यही अवस्थामा छाडेर सरकारमा जानु उचित हुँदैन ।    