नेपाली काँग्रेसका सहमहामन्त्री सुनिलबहादुर थापा पूर्वप्रधानमन्त्री स्व. सूर्यबहादुर थापाका छोरा हुन् । नेपाली राजनीतिका चर्चित पात्र सूर्यबहादुर पञ्चायती व्यवस्थाका बलिया खम्बा मानिन्थे । तर, उनै घाघडान पञ्चका  छोरा सुनिलबहादुर थापा आफूले कहिल्यै पञ्चायतको राजनीति नगरेको बताउँछन् ।‘मेरा बुबाज्यूले उदारवादको धारलाई प्रतिनिधित्व गर्नुहुन्थ्यो । हामी त्यही उदारवाद धारबाटै दीक्षित भयौं । यद्यपि मैले पञ्चायतको राजनीति कहिल्यै गरिनँ’ काँग्रेस नेता थापाले रातोपाटीसँग भने, ‘म २०६९ सालतिर राजनीतिमा आएको हुँ । बहुदलीय व्यवस्थाको अन्त्य र गणतन्त्रको सुरुवातमा आएकाले मैले पञ्चायतको राजनीतिक अभ्यास गर्न पाइनँ ।’पूर्वमन्त्री सुनिल गत वर्ष भदौमा राप्रपा छाडेर विभिन्न जिल्लाबाट सामूहिकरुपमा नेपाली काँग्रेसमा प्रवेश गरेका हुन् । काँग्रेसमा प्रवेश गरेपछि उनी पहिलोपटक महाधिवेशनमा सहभागी हुँदैछन् । सह–महामन्त्री थापाका लागि भने १४ औं महाधिवेशन नौलो छ ।सत्तासीन नेपाली काँग्रेसमा १४ औं महाधिवेशनको प्रक्रिया चलिरहेको छ । आगामी मंसिर ९–१३ मा महाधिवेशन गर्ने गरी काँग्रेसले तहगत अधिवेशन गर्दै छ । ५७ जिल्लामा वडा अधिवेशन सम्पन्न भएका छन् भने बाँकी जिल्लामा मंगलबार वडा अधिवेशनहरू हुँदैछन् ।पञ्चायती नेताको पारिवारिक पृष्ठभूमिमा हुर्किएर लोकतान्त्रिक पार्टीमा प्रवेश गरेका थापाले नेपाली काँग्रेसभित्र कस्तो अनुभूति गरिरहेका होलान् ? उनले किन आफ्ना पिताको विरासतका रुपमा रहेको राप्रपा छाडेर नेपाली काँग्रेसलाई रोजे ? र, आगामी महाधिवेशनमा थापाको प्रस्तुती कस्तो रहला ?यिनै विषयवस्तुको सेरोफेरोमा काँग्रेस सहमहामन्त्री थापासँग रातोपाटीकर्मी लोकेन्द्र भट्टले गरेको कुराकानी यहाँ प्रस्तुत गरिएको छ–नेपाली काँग्रेस १४ औं महाधिवेशनको अन्तिम चरणमा छ । महाधिवेशनको गतिविधिमा कसरी जोडिइराख्नुभएको छ ?नेपाली काँग्रेसको क्रियाशील सदस्य र सहमहामन्त्री भएकाले मेरो आफ्नै विशेष भूमिका छ । यो महाधिवेशनलाई सफलतापूर्वक सम्पन्न गर्नका लागि दायित्व र जिम्मेवारी पनि छ । त्यसमा पनि मैले दुईवटा विषयमा बढी ध्यान दिएको छ, एउटा– मसँग हिजो समायोजनबाट आएका साथीहरुले क्रियाशील सदस्यता पाउने अवस्था निर्माण गरिरहेको छु । दोस्रो– मेरो गृहजिल्ला धनकुटामा मसँग आएका सबै साथीहरुलाई पनि नेपाली काँग्रेसभित्र हामी अट्न सक्छौं भन्ने भूमिका बनाइदिएर सँगसँगै लिएर जाने दायित्व मसँग छ । अहिले यही काममा व्यस्त हुनुहुन्छ ?हो, यही काममा व्यस्त छु । भदौ २१ गते धनकुटामा हामीले वडा अधिवेशन सक्यौं । त्यहाँ हामीले सहमति र एकताका आधारमा सफलतापूर्वक ६० वटा वडामा अधिवेशन सम्पन्न गरौं । सबै अट्ने गरी क्षेत्रीय प्रतिनिधि पनि आएका छौं । हिजो राप्रपामा भएका साथीहरुलाई पनि ठाउँ दिएर हामी अगाडि बढिरहेका छौं ।राप्रपामा सूर्यबहादुर थापाको विरासत एवं लिगेसी पनि छ । तपाईंले हिजो राप्रपाको महामन्त्री भएर काम पनि गर्नुभयो । काँग्रेस र राप्रपामा काम गर्दाको फरक के पाइराख्नुभएको छ ?मैले मूलभूत कुरामै फरक पाएँ । म राप्रपाको महामन्त्री हुँदा विदेश विभाग प्रमुख भएर काम गरेको थिएँ । मेरो संलग्नता पनि बढी विदेशतिरै थियो, संगठन आदिमा थिएन । पञ्चायतको लिगेसी छोडेर राप्रपा बन्न आइसकेपछि पनि व्यक्तिवादी ढंगले संगठन चलेको थियो । त्यहाँ व्यक्तिका आधारमा राजनीति गरिँदोरहेछ । मानौं– कुनै ठाउँमा जाँदा फलानो व्यक्तिका आधारमा गइन्थ्यो र त्यही व्यक्ति परिचालन गर्नुपर्ने थियो । ऊ खुसी नहुन्जेलसम्म परिचालित नहुने अवस्था थियो । उसैलाई मात्र विश्वास गर्नुको विकल्प थिएन ।तर,  नेपाली काँग्रेसमा दह्रो संगठन छ । जे गर्दा पनि संगठनलाई नै परिचालन गर्नु अवस्था छ । व्यक्तिभन्दा संगठन नै हाबी हुन्छ । मैले पाएको एउटा गहिरो फरक यही हो ।राप्रपामा हुँदा हामीले व्यक्ति हेरेर गतिविधि अगाडि बढाएका थियौं । हामीले व्यक्ति खोज्यौं, तर संगठन कहिल्यै खोजेनौँ । जिल्ला संगठन छ कि छैन, भ्रातृ संगठन छ कि छैन भन्नेमा हाम्रो ध्यान हुँदैनथ्यो । राप्रपामा पहिला थियो रे, त्यतिबेला म आवद्ध थिइनँ । स्वर्गीय सूर्यबहादुर थापा पार्टी नेतृत्वमा हुँदा जिल्ला र विभिन्न भ्रातृ संगठनका संरचना थिए । पछिल्लो समय मैले देख्दा र भोग्दा संगठन हराएर व्यक्ति हाबी भएको पाएँ ।यो एक वर्षमा काँग्रेसमा व्यक्ति होइन, संगठन हाबी छ । जीवन्त पार्टीका लागि संगठन प्रथम पुँजी रहेछ भन्ने मैले अनुभूति गरिरहेको छु ।पञ्चायतको लिगेसीबाट जन्मिएको राप्रपामा राजनीति गरेका मान्छेलाई  लोकतान्त्रिक आन्दोलनबाट उदाएको काँग्रेससँग तादाम्य मिलाउन तपाईंंलाई कति सकस भयो ?  मलाई कुनै सकस भएन । किन भन्दा पञ्चायतमा उदार र अनुदारवाद दुई धार थिए । त्यतिबेला मेरा बुबाज्यू स्वर्गीय सूर्यबहादुर थापाले उदारवादको धारलाई प्रतिनिधित्व गर्नुहुन्थ्यो । हामी त्यही उदारवाद धारबाटै दीक्षित भयौं । यद्यपि मैले पञ्चायतको राजनीति कहिल्यै गरिनँ ।म २०६९ सालतिर राजनीतिमा आएको हुँ । बहुदलीय व्यवस्थाको अन्त्य र गणतन्त्रको सुरुवातमा आएकाले मैले पञ्चायतको राजनीतिक अभ्यास गर्न पाइनँ । बुवा पञ्चायतमा लागेको र प्रधानमन्त्री भएको आफ्नै घटना छ । तर, हामीले उदारवादीकै नीतिलाई लिएर आएका छौं ।पछिल्लो समय हुँदा पनि (सूर्यबहादुर थापा) ले जहिल्यै पनि परिवर्तनलाई आत्मसाथ गर्दै जानुभयो । यो उहाँको ठूलो सैद्धान्तिक पक्ष थियो । किन भन्दा उहाँ पञ्चायतबाट आएर बहुदलीय व्यवस्थामा पार्टी खोलेर राजनीतिमा लाग्नुभयो । पछिल्लो कालखण्डमा राजतन्त्रको समाप्ति र गणतन्त्र स्थापना हुँदा पनि उहाँले परिवर्तनलाई आत्मसाथ गर्नुपर्छ भन्ने नीति लिनुभयो । किनभने, गणतन्त्रलाई स्वीकारियो । संविधान सभाबाट संविधान बन्नुपर्छ भन्नेमा उहाँ दृढ हुनुहुन्थ्यो ।संविधान बन्दा उहाँ स्वर्गीय हुनुहुन्थ्यो । तर, पहिला सधैँ उहाँले चाँडोभन्दा चाँडो संविधान बन्नुपर्छ भन्नुहुन्थ्यो । त्यतिबेला भारत जानुअघि हाम्रा सबै नेतालाई घरमा बोलाएर संविधान बनाउन आग्रह गर्नुभएको थियो । त्यसैले म उहाँले लिएको लाइनलाई समातेर एउटा परिवर्तनलाई आत्मसाथ गर्दै जानुपर्छ भन्ने मान्छे हुँ ।हिजो उहाँले नेपालमा साम्यवाद हाबी हुन्छ, प्रजातान्त्रिक शक्ति एक ठाउँमा हुनुपर्छ र त्यसको नेतृत्व नेपाली काँग्रेसले नै लिनुपर्छ भनेको हुँदा म र मेरा साथीहरु काँग्रेसमा सहज तरिकाले फिट भयौँ ।नेपाली काँग्रेसमा आएपछि कसैले पनि हामीलाई कुनै किसिमको बाधा व्यवधान गर्नुभएन । काँग्रेसमा हामी सर्वसम्मतरुपमा प्रवेश गरेका हौं । हाम्रो प्रवेशमा काँग्रेसभित्र कसैले पनि नोट अफ डिसेन्ट गर्नुभएको छैन ।तपाईंहरु १४ औं महाधिवेशनको मुखमा काँग्रेसमा प्रवेश गर्नुभयो । काँग्रेसको आन्तरिक किचलोमा तपाईंंको विषय पनि थपिएको छ । सभापति शेरबहादुर देउवासँग तपाईंहरुको अनुराग बढी हुनुले पनि यो सार्वजनिक रुपमा प्रकट भएको भनिन्छ नि ?त्यो होइन । नेताहरुले त्यो धारणाले हेर्नुहुँदैन । हामी ५१ जिल्लामा क्रियाशील साथीहरु छौं । हामीले पाएको क्रियाशील सदस्यता ५१ जिल्लामा छरिएको छ । एक–दुई जिल्लामा भएको भए पो प्रभाव हुने थियो । हामी आएर नेपाली काँग्रेसको राजनीति उथलपुथल हुने र एउटा पक्षलाई फाइदा अनि अर्को पक्षलाई बेफाइदा हुने अवस्था हुँदैन ।विशेष गरी नवप्रवेशीको क्रियाशील सदस्यता विवादले गर्दा देशैभरि एकैचोटि वडा अधिवेशनहरु हुन नसक्ने अवस्था आयो । अहिलेको लफडाको केन्द्रमा तपाईंहरु नै हैन ?होइन, गलत हो । हाम्रो राप्रपाबाट आएका साथीबाट त्यस्तो केही भएको छैन । बरु नेपाली काँग्रेसमै व्यवस्थापन मिलाउने क्रममा केही तलमाथि भयो होला । पहिला काँग्रेसकै क्रियाशील सदस्यता सक्ने भनिएको थियो । त्यहीँ विवाद सुरु भएको थियो । पछि समायोजन गर्ने भन्ने थियो । त्यो समस्या त्यहाँसम्म तन्किएको हो ।५१ जिल्लामा सबैभन्दा बढी क्रियाशील धनकुटा हो, त्यहाँ समस्या छैन । त्यसपछि सिन्धुपाल्चोकमा हो, त्यहाँ काँग्रेसको आन्तरिक कारणले विवाद देखिएको हो । सबै ठाउँमा हाम्रो समायोजन सहज ढंगले नै भएको छ ।कोरोना महामारीका कारण समायोजनमा ढिलाइ हुँदा क्रियाशील सदस्यता टुंग्याउन ढिलाइ हुनुमा फोरम र राप्रपा कारण हो भन्ने परेको हो । त्यस्तो होइन । हामी काँग्रेसका कार्यकर्तासँग प्रतिस्पर्धा गर्न आएका होइनौं । हाम्रो प्रतिस्पर्धा त आगामी आम निर्वाचनमा हुन्छ । अहिले त जसले जिते पनि काँग्रेसले नै जित्ने हो ।२०७७ भदौमा काँग्रेसमा प्रवेश गर्दा राप्रपाबाट आएकाहरूले जुन स्थान पाउँछन् भन्ने विश्वास राख्नुभएको थियो । वडा अधिवेशन हुँदासम्म त्यो कायमै छ कि खण्डित भयो ?अहिलेसम्म खण्डित भएको मैले सुनेको छैन । सबै ठाउँमा मिलाएर ल्याउनुभएको छ । केन्द्रीय समिति, महासमिति र विभिन्न विभाग सबैमा इज्जत साथ नै हाम्रो समायोजन भएको छ । जिल्लामा पनि क्षमतावान साथीहरुले पनि इज्जत साथ स्थान पाउनुभएको छ । काँग्रेसमा हामीले ठाउँ पाएनौं भनेर अहिलेसम्म कुनैै ठाउँबाट मलाई गुनासो आएको छैन ।हामीसँगको यो अन्तरवार्ताअघि यहाँले उपसभापति विजयकुमार गच्छदारसँग लामै कुराकानी गर्नुभयो । तपाईंहरु दुबैजना १४ औं महाधिवेशनका आगन्तुक पनि हुनुहुन्छ । महाधिवेशनबारे गच्छदार र तपाईंको रणनीति के छ, बताइदिनु न...यो महाअधिवेशन सबैको सहमतिमा होस् भन्ने हो । किनभने आगामी दिनमा हाम्रा लागि अवसरहरु भए पनि चनौतीसमेत थुप्रै छन् ।सहमति नभएका अवस्थामा तपाईंहरु दुईजनाको ‘स्ट्राटेजी’ के हुन्छ ?महाधिवेशनको ‘स्ट्राटेजी’ ठोस ‘पिक्चर’ देखिएपछि बनाउने हो । अहिले ‘पिक्चर’ आएको छैन । असोज १९ गते जिल्ला अधिवेशन सम्पन्न भएर महाधिवेशन प्रतिनिधि चयन भएपछि कसरी जाने र कसरी प्रस्तुत हुने भन्ने तय गर्छौं ।तपाईंंहरुलाई देउवाको मान्छे भनेर काँग्रेसको संस्थापन इत्तरपक्षले बुझिराखेको पाइन्छ । त्यहीअनुसारको व्यवहार पनि लुकेको छैन । महाधिवेशनमा पनि त्यसरी नै जानुहुन्छ कि केही फरक रणनीति बनाउने सम्भावना छ ?तपाईंंले भनेको जस्तो दृष्टिकोण अवश्य छ । वर्तमान सभापति शेरबहादुर देउवाजीको हातबाट हामीले सदस्यता लिएर हामी काँग्रेसमा प्रवेश गरेका हौं । अन्य पार्टीका मान्छेलाई पार्टीका ल्याउने कि नल्याउने भन्ने सभापतिको हातको कुरा हो । सबैले ल्याउनुपर्छ भन्दा पनि सभापतिले अहिले ल्याउन सक्दिनँ भनेको भए नआउन सक्ने अवस्था हुन्थ्यो । तर, सबैले ल्याउनुपर्छ भनेर काँग्रेसमा आएका हौं ।केही जिल्लामा नयाँ मान्छे आउँदा कोही–कोही साथीहरुलाई यो मेरो भाग खान आयो कि भन्ने परेको होला, म नकार्न सक्दिनँ । तर, हामी काँग्रेसमा भाग खान आएका होइनौं, काँग्रेसलाई बलियो बनाउन आएका हौं भनेर हामीले प्रमाणित गर्दै जानुपर्छ ।  मान्छेमा यो यतापट्टि हो कि, उतापट्टि हो कि भन्ने हुन्छ । यो मानवीय स्वभाव पनि हो ।१४ औं महाधिवेशनका सन्दर्भमा समीकरणको परिदृश्य देखिन थालिसकेको छ । तपाईंलाई देउवा कित्ताको भन्ने कि कित्ता क्लियर हुन बाँकी नै छ ?होइन । कित्ता क्लियर भन्ने भन्दा पनि हामी काँग्रेस बन्न आएका हौं । नेपाली काँग्रेस नै हौँ ।तर, महाधिवेशनमा प्यानल बनाएर जाने काँग्रेसको अभ्यासमा तपाईंको कूटनीतिक जवाफको अर्थ होला र ? कुनै न कुनै समूहसँग जोड्नु त अनिवार्य छ नि ?म कुन समूह र कुन नेतासँग नजिक भएर महाधिवेशनमा जान्छु भन्ने कुरा समय आएपछि भन्छु ।सभापति शेरबहादुर देउवाले तपाईंहरुलाई थप ‘स्ट्रेन्थ’ का रुपमा लिएको चर्चा छ । यो चर्चा खण्डित हुने सम्भावना कति देख्नुहुन्छ ?कसैको केही खण्डित नै हुँदैन । सबैलाई थाहा छ । सबैले बुझेका पनि छन् । तर, अहिले त्यो र यो भन्नु अहिले अवश्यक छैन ।एकता प्रक्रियामा राजनीतिक निर्णयका आधारमा तपाईंं काँग्रेसको सहमहामन्त्री हुनुभएको छ । अब १४ औं महाधिवेशनले तपाईंंको राजनीतिक भविष्यमा के प्रभाव राख्ने देख्नुभएको छ ?नेपाली काँग्रेसमा आउनुअघि मेरा अगाडि दुईवटा विकल्प थिए । पदका लागि आउने भए म अधिवेशनपछि आउनुपथ्र्यो । तर, लोकतान्त्रिक छविको मान्छे अधिवेशन अगाडि नै आउँछ । किनभने, यो अधिवेशन मेरा लागि ठूलो अवसर हो ।आफू जित्नु, हार्नु, उठ्नु, नउठ्नु आफ्नो ठाउँमा छ । तर, १४ औं महाधिवेशनले मलाई स्थापित र परिचित गराउनका लागि ठूलो मद्दत पुग्छ । महाधिवेशनपछि टाउकै फुटाए पनि मैले त्यो गर्न सक्दिनँ । किनभने, महाधिवेशनमा आउने करिब ५ हजार प्रतिनिधिसँग मेरो रहन–सहन र चिनजान सबै हुन्छ । काँग्रेसमा आएर पदभन्दा पनि स्थापित हुने मेरो मुख्य उद्देश्य हो ।म नेपाली काँग्रेसमा आउँदा काँग्रेस सत्तामा आउँछ भन्ने कसैले सोचेको थिइन । त्यतिखेर बढो कठिन दिनहरु थिए । कम्युनिस्ट पार्टीको दबदबाले गर्दा सरकारमा छिर्नका लागि सानो प्वाल पनि थिएन । तर, त्यस्तो अवस्थामा पनि म काँग्रेसमा आएको हुँ । पाँच वर्षमा म स्थापित हुन सक्छु भन्ने विश्वासले महाधिवेशनको मुखमा काँग्रेसमा हामफालेको हुँ ।काँग्रेसमा पदाधिकारीका आकांक्षीहरु प्रकट भइराखेको अवस्थामा तपाईंको दाबी केमा रहन्छ ?मैले दाबी गरेर मात्र हुँदैन । म अहिले त्यतातिर गएको नै छैन । जिल्ला  अधिवेशन नसकिँदै यो हुन्छु, त्यो हुन्छु भनेर दाबी गर्नुको केही फाइदा छैन ।आकांक्षा त प्रकट गर्न सकियो नि ?आकांक्षा पनि प्रकट गर्ने बेला भएको छैन । किनभने, प्रकट गरेरपछि ब्याक हुने कि नहुने भन्ने कुरा आउँछ । परिस्थितिलाई नियालेर सबै साथीभाइलाई सोधेर निर्णयमा पुग्छु ।हिजो मसँग आएका साथीहरुले पनि सहमहामन्त्रीज्यू, अब यसो गरौं भन्नुहोला । कुन हदसम्म गएर के आकांक्षा राखेर माथि जाने भन्ने कुरा हुन्छ । एउटा आकांक्षा लिएर बसौं, भोलि त्यो पूरा हुन सकेन भने मलाई ‘डिमोरलाइज्ड’ र दुःखी बनाउँछ । छलफल गरेर निष्कर्षमा पुग्दा त्यसको परिणामजस्तो भए पनि आफूलाई चित्तबुझ्दो हुन्छ । किनभने, त्यो निर्णय मेरो एक्लैको हुने छैन ।महाधिवेशनमा राप्रपाबाट आएको पङ्क्तिलाई लिएर मात्र ‘डिल’ गर्नुहुन्छ वा  सबै नवप्रवेशीहरुको मोर्चा बनाएर कुनै एउटा समूहसँग ‘पावर सेयरिङ’ गर्ने सोचाइमा हुनुहुन्छ ?हामी गुट बनाएर योसँग आएको त्योसँग आएको भनेर कित्ता छुट्याउने पक्षमा छैनौं । हामी समूह भएर पनि बस्ने होइन । त्यो गर्नु पनि हुँदैन । हामी बृहत परिदृश्यलाई हेरेर पार्टीलाई फाइदा हुने गरी सही निर्णयमा पुग्छौं ।अब सरकारको कुरा गरौँ । तपाईंले सोमबार बिहान प्रधानमन्त्री शेरबहादुर देउवासँग भेट्नुभयो । दुई महिनासम्म सरकारले पूर्णता पाउन सकेको छैन । गठबन्धनमा पनि गडबड देखिन थालेको छ । यसको निकास के हो जस्तो लाग्छ ?जतिसक्दो चाँडो सरकारले पूर्णता पाउनुपर्छ । नेपालमा कुनै पनि संसद पाँच वर्ष चलेको छैन । नयाँ संविधान आइसकेपछि संसदले आफ्नो कार्यकाल पूरा गर्छ भन्ने अपेक्षा थियो । तर, केपी शर्मा ओलीले दुईतिहाइ हुँदा पनि संसद भंग गर्नुभयो । पूर्ण अवधि संसद चल्नुपर्छ भनेर नै काँग्रेसलाई सत्तामा पुर्याएको अवस्था हो । पूर्ण कार्यकाल संसद चलाउनुपर्छ भन्ने काँग्रेसले सन्देश दिनुपर्छ ।तर, गठबन्धनलाई मिलाएर जान नसक्ने संकेत त दुई महिनामै देखियो । पूर्ण कार्यकाल संसद् चल्न सम्भव होला र ?गठबन्धनको सरकारमा हरेक किसिमको परिस्थिति आउँछ । जटिलता पनि हुन्छ । हामीले चिर्दै लिएर जानुपर्छ । अहिले निराश हुने ठाउँ छैन । सरकारलाई शंकाको सुविधा दिनुपर्छ । तर, अहिलेको अवस्थाबाट बाहिर आउन जरुरी छ ।तर, प्रधानमन्त्री देउवालाई काँग्रेसभित्रैबाट संसद् विघटन गरेर चुनावमा जानु उपयुक्त हुने नेताहरुले सुझाव दिन थालेको सुनिन्छ नि ?व्यक्तिगतरुपमा कसैले आ–आफ्नो दृष्टिकोण राख्नुभएको होला । व्यक्तिहरुको कुरा भन्दा पनि प्रधानमन्त्रीले सर्वदलीय बैठक राखेर राय लिन सक्नुहुन्छ । संसद चल्नै नसक्ने भयो भने त्यो सोच्न सकिने विषय हो । तर, अहिले नै संसद विघटन गरेर चुनावमा जानु समस्याको समाधान होइन होला । #सुनिल थापा