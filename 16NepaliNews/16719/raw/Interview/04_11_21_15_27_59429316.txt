
संसदीय समिति अन्तरगत विकास समितिको सभापतिसमेत रहेका सांसद रविन्द्र अधिकारी नेपाली विकासको मोडेलसँग सहमत छैनन् । विकासका नाममा ठेकेदार, सरकार कर्मचारी र नेताहरुले मिलेर खाइरहेको अधिकारीको आरोप छ । अहिले सरकार धमाधम बजेटको तयारीमा लागिरहेका बेला अनलाइनखबरले एमालेका युवा नेता अधिकारीसँग नेपालको विकासको मोडेलबारे केही प्रश्नहरु राखेको छः

सरकार यतिबेला धमाधम बजेट बनाउँदैछ, नयाँ आर्थिक वर्षको बजेट आउने बेलामा विकास बारेमा खुबै चर्चा हुने गरेको छ । यी परिदृश्यहरुबारे तपाई अहिले कस्तो अनुभूति गरिरहनुभएको छ ?
विकासका लागि हामीकहाँ जति पनि योजना र बजेटको घोषणा हुन्छ, त्यो कामको जवाफदेही को हुने भन्ने पत्ता पाउनै सकिँदैन । कसैलाई जवाफदेही बनाउनै सकिँदैन । सरकारमा मन्त्री फेरिरहन्छन् । योजना बनाउँदा एउटा हुन्छ, कार्यान्वयन गर्न अर्को आइपुग्छ । प्रोजेक्टहरुमा पनि मान्छे फेरिइरहन्छन् । फेरि धेरैजसो अधिकारीहरु आफ्नो कामप्रति जिम्मेवार हुँदैनन् । काम सुरु गर्दा ढोल पिटाउँछन् । तर, काम भने भएकै हुँदैन ।
एउटा परियोजनाका निम्ति सय ठाउँका अवरोधहरु छिचोल्नुपर्छ । बनाउँछु र काम गर्छु भन्ने पनि त्यहीँ हुन्छ । रोक्ने पनि त्यहीँ हुन्छन् । हामी आफैंले आफैलाई बाँधेर हिँडिरहेका छौं । हाम्रोमा जिम्मेवारी, जवाफदेहिता लिँदै नलिने ठूलो समस्या छ ।
यसका केही उदाहरणहरु पनि छन् कि ?
जस्तै, मेलम्चीमा पनि यही समस्या छ । सुरुमा एउटाले काम गर्‍यो । अहिले सुरुङ किन बनेेन भन्दा हिजोका अधिकारीले नगरेको भनेर दोष देखाइदिने गरिन्छ । तर, आज आफ्नो जिम्मेवारी भने पूरा गरिँदैन । त्रिभुवन विमानस्थल स्तरोन्नतिको कामको समय सकिनै लाग्यो । अझै माटो राख्ने काम नै भएको छैन । डीपीआर नै गतिलो भएको थिएन । गलत परियोजना बोकेर किन हिँडेको ? त्यसमा जवाफदेही हुनुपर्ने कि नपर्ने ? डिजाइन गरेको मान्छे जवाफदेही हुनुपर्दैन ? कन्ट्रयाक्टरलाई जिम्मेवार बनाउने कि नबनाउने ? कन्ट्रयाक्टरलाई जवाफदेही नबनाउन हाम्रा सरकारी अधिकारीहरु नै सक्रिय छन् ।
जस्तो, हुलाकी राजमार्गका पुलमा मोबिलाइजेशन लिएर काम गरेका छैनन् । तर, ती कन्ट्रयाक्टरलाई सरकारले बोलाएर काममा लगाउनै सक्दैन । काम नगरेपछि त्यो ठेकेदारलाई कारवाही सूचीमा राख्नुपर्‍यो । सस्तोमा ठेक्का पारेर, अगि्रम भुक्तानी लिएर काम नगरी हिँड्छ । एक ठाउँमा मात्रै हैन, ५, ६,७, ८ ठाउँमा त्यसै गर्छ । तर, ११ औं ठाउँमा पनि त्यही काम नगर्नेलाई नै ठेक्का पर्छ ।
हाम्रो सरकार र सरकारी अधिकारीको एटिच्युडमा नै समस्या छ । हामी काम गरेर हैन, भागेर जस लिन चाहान्छौं । परियोजनामा काम भएन भने अरुको थाप्लोमा दोष हालेर पन्छिने काम हुन्छ । अर्काकै कारण भएन भन्दिने प्रवृत्ति छ । आफूले गर्नुपर्ने काम भने गरिँदैन ।
नयाँ बजेट बन्दै गर्दा तपाईको नेतृत्वमा रहेको विकास समिति चाँहि के गर्दैछ ?
समितिले गत आर्थिक वर्षमा घोषणा भएका आयोजनाको कार्यान्वयनको अवस्थाबारे हेर्दैछ । स्थलगत अध्ययन भइरहेको छ । भूकम्पपछिको पुनर्निर्माणको काम कसरी अघि बढिरहेको र गाउँमा के पुगेको छ भनेर हेरिरहेको छ । राष्ट्रिय गौरव र ठूला आयोजनाहरु जस्तै हुलाकी राजमार्ग, उत्तर-दक्षिण राजमार्ग एवं ठूला परियोजनाहरुमा के भइरहेको छ भनेर हामी ग्राउण्डमा हेरिरहेका छौं । फिल्डमै छौं ।
तपाईहरुको टोली बारपाक पनि गएको थियो, त्यहाँको अवस्था के पाउनुभयो ?
बारपाक पहिलेभन्दा तंगि्रएको छ । त्यहाँका स्थानीयहरु आफैं पुनर्निर्माणमा जुटेका छन् । कुनै न कुनै टहराहरु जनता आफैंले बनाएका छन्, त्यसैमा बस्छन् । बारपाक उठिसकेको जस्तो अनुभव हुन्छ । मंसिरमा भन्दा केही बदलिएको छ । हामीले बारपाक र लाप्राकमा मोटरबाटो ल्याउने कुरामा जोड दिएका थियौं । लगत्तै टेण्डर गराएर काम सुरु भएको थियो । अहिले हामी गाडीमै बारपाक गयौं । तर, काम भने अपेक्षित गतिमा भएको छैन । २ वर्षमा सकाउने भनेको त्यसरी भएको छैन ।
यहाँ वस्ती व्यवस्थापनका लागि यत्रो डिंग हाँक्या छन्, कागजमा लेखेका छन्, ऐनमा लेखेका छन् तर, त्यहाँ काम भएको छैन । त्यहाँ दलितका एउटा ४० र अर्को २ सय घर भूकम्पले क्षति भएको छ । त्यहाँ घर बनाउन मिल्दैन । अर्को जग्गा खोजरेर उनीहरुलाई घर बनाउन दिनुपर्‍यो नि ।
यहाँ लेखेर र कानुन पास गरेर मात्रै भएन नि, स्थानीय स्तरमा काम हुनुपर्‍यो । त्यहाँका सिडिओको अध्यक्षतामा भएको दैवी प्रकोप समितिले पनि धेरै काम गर्न सक्छ । तर, केही भएकै छैन । तर, सबै उम्किन चाहान्छन् । तलकाले माथिकालाई देखाउँछन्, माथिकाले तल देखाउँछन् ।
भूकम्प प्रभावित जिल्लाका अधिकारीहरुलाई ऐन, नियमावली र कानुनमा के-के छन् भन्ने जानकारी छैन । गाविस सचिवहरुलाई ऐन र नियमावली के-के छ, कसरी काम गर्ने भनेर सिकाउनु पर्दैन ? मलाई थाहा छैन भन्दिए भइहाल्यो । चासो हुनुपर्‍यो नि । माथितिर देखाएर मलाई थाहा छैन भनेर बसेको भेटियो ।
हुलाकी राजमार्ग नि ? त्यहाँ के हुँदैछ ?
हुलाकी राजमार्गको कथा कथा नै छ । हुलाकी राजमार्ग करिब १७ सय किलोमिटरको छ । काम भइरहेको ६ सय ७ किलोमिटर राजमार्गमा । १७ वटा सहायक मार्ग र २ वटा मुख्य मार्गको पहिले नै टेण्डर भएको हो । भारत सरकारले ५ अर्ब भारतीय रुपैयाँ अर्थात ८ अर्ब नेपाली रुपैयाँ दिने भनेको छ । लाग्ने खर्च १३ अर्ब हो । ५ अर्ब नेपालले नै हाल्ने भनिएको हो ।
पहिले टेण्डर भयो, भारतीय कम्पनीहरुले ठेक्का लिए, मोबिलाइजेशन लिएर काम नगरी भागे । अब कसले काम गर्छ भन्दा ती कम्पनीले नसक्ने भए भनेर भारतीय सरकारले भन्यो । हाम्रो समितिले अब यसमा नयाँ टेण्डर गरौं भन्यौं ।
भारतले अब हामी पैसा मात्रै दिन्छौं, ठेकेदार हाम्रै हुनुपर्छ भन्ने शर्त राख्दैनौं भन्यो । पहिले उनीहरुकै ठेकेदारले काम गर्ने भन्ने थियो । भारतले फेरि कन्सल्टेन्ट चाँही हाम्रै हुनुपर्छ भन्यो । हामीले काम छिटो गर्ने गरी पठाउन त भनेको तर, अझै भारतीय कन्सल्ट्यान्ट आएका छैनन् । काम पनि भएको छैन ।
यो त ६ सय ७० किलोमिटरको कुरा भयो । बाँकी ११ सय किलोमिटरको त डीपीआर पनि बनेको छैन, केही पनि भएको छैन । बी बाटो अवस्था दिक्दार र विरक्तलाग्दो छ । जताततै धुलै धुलो ।
हुलाकी राजमार्गको सम्बन्धमा विकास समितिको यसमा स्पष्ट धारणा के हो यो नेपाली पैसामै बन्न सक्छ । बजेटमा ८/१० अर्व व्यवस्था गर्दा ३/४ वर्षमा बनाउन सकिन्छ । नेपालले आफ्नो बजेटमा यसलाई राखेर ३ वर्षमा निर्माण गरिसक्ने प्रतिवद्धता गर्नुपर्छ ।
काम भइरहेको सडकमा भारतलाई झकझक्याएर छिटो काम गराउनुपर्छ । त्यसका आधारमा हामी ३/४ वर्षमा यसलाई बनाउन सक्छौं । हुलाकी राजमार्ग २२ वटा जिल्लाको सदरमुकाम र महत्वपूर्ण ठाउँहरु जोड्ने दक्षिणतर्फको बाटो हो । पूर्वपश्चिम राजमार्गका कारण यो ओझेलमा परेको थियो ।
मूल राजमार्गलाई सहायक मार्गले सदरमुकामसँग जोड्ने भएकाले यो निकै महत्वपूर्ण छ । सहायक मार्गका कारण पनि त्यसैले पनि १७ सय किलोमिटर लामो भएको हो । यो स्थानीय क्षेत्रको आर्थिक र जीविकाको हिसावले पनि निकै महत्वपूर्ण छ । यो काम हुने हो भने तराईको विकास नयाँ हिसाबबाट अघि जान्छ, जीवन नै परिवर्तन हुन्छ ।
त्यहाँ स्थानीय मात्रै हैन, उद्योगपति र बुद्धिजीविलाई पनि सडकबारे खासै चासो छैन । कसैले सक्दैन कि भारतले यसो गर्‍यो, नेपाल सरकारले यसो गरेन । यो गाली गर्ने कुरा हैन, नेपाल सरकार पनि जिम्मेवार भएन ।
करिब १०० वटा पुल हामीले नै बनाउने भनेका छौं । मेची पुलमा यही रफ्तारमा काम भयो भने समयमै नबने पक्का छ । कन्काइ पुलमा ठेकेदारले काम नै गरेको छैन । २ वर्ष भित्र गर्ने भनको, समय सकिसक्यो । सरकारले ठेकेदारलाई बोलाएर काममा लगाउन सकेको छैन । बरु त्यही ठेकेदारलाई अन्य आयोजनामा ठेक्का दिएर कारवाहीको सट्टा पुरस्कृत गर्ने काम भइरहेको छ । हाम्रा अफिसरहरु यसमा लागेका छन् । हामी काम नगर्नेलाई कारवाही गर्न सकिरहेका छैनौै । उल्टो ठेकेदारले राखेका कर्मच्ारी हामीसँग तलव पाइएन भनेर कराइरहेका हुन्छन् ।
पहुँचवालाहरु हुलाकी राजमार्गबाट आफ्नै तरिकाले ३/४ वटा बाटो निकालेर काम गर्न खोजिरहेका छन् । पुल बनाउने, ६ सय ७० छिटो काम अघि बढाउने र बाँकीको लागि प्रक्रिया अघि बढाउने काम एकैपटकमा रफ्तारमा हुनुपर्छ ।
हामीले राजमार्ग क्षेत्रका विभिन्न ठाउँमा अन्तरक्रिया गर्‍यौं । सिराह, सप्तरी राजबिराज, जनकपुर, भद्रपुर लगायतका ठाउँका जनताको कुरा सुन्यौं । त्यहाँ हुलाकी राजमार्ग ‘भन्ने मात्रै हो गर्ने हैन’ भन्ने छ । नारा मात्रै भएको छ । स्थानीय भारतले गरेन भन्न पनि सक्दैनन्, नेपाल सरकारले गरे पनि भन्न सक्दैनन् । हेल चक्र्याईं भयो, २५ वर्ष देखिको योजना हो यो ।
अब हुलाकी मार्गका लागि सरकारबाट बजेट छुटिन्छ त ?
बजेट छुटिन्छ । म विश्वासका साथ भन्न सक्छु । एक दुई चरणमा छलफल भएको छ । जति पनि बनाउन बाँकी सडक हो, त्यसका लागि चाहिने रकम हाल्न सरकार तयार हुनुपर्‍यो । तर, भारतले काम गरिररहेका ठाउँमा हाल्ने भनेर जिकज्याक गर्नुभएन । ६ सय ७० किलोमिटर सडक भारतबाट प्राप्त सहयोग र नेपाल सरकारको पैसाले बनाउने र बाँकी भने हामीले नै बनाउने हो । हाम्रो रेकुमेन्टेशन यही हुन्छ । अब तत्काल बाँकी ११ सय किलोमिटरको सडकको डीपीआर बनाउन सुरु गर्नुपर्छ ।
बाटो, खानेपानी लगायतका स-साना प्रोजेक्टहरुमा कनिका छरेजसरी बजेट छर्ने गरिएको छ, तपाईको विचारमा यो ठीक हो कि बेठीक ?
कतिपय सदरमुकाम जाने २० मिनेटका बाटोहरुमा चार पाँच घण्टा लाग्छ । एउटा गाडी गयो भने त्यो धुलोमा डुब्छ । हिलो भयो भने हिलोमा डुब्छ । यस्तो दुर्दशा पनि हुन्छ ? कतिपय जिल्लाहरु यस्ता छन, जहाँ पाँचसय मिटर पनि सडक पिच भएको छैन । बजेट बिनियोजन भइरहेको छ । तर, बजेटको प्रभावकारी कार्यान्वयन भएकै छैन ।
बजेट विकासका लागि होइन, बजेट मान्छेका लागि भएको छ । मानिसले अनियमितताको प्रतिस्पर्धाबाट नै आफुलाई स्थापित गरेको छ । जसले बढी अनियमितता गर्छ र पावरलाई दुरुपयोग गर्न सक्छ, उ नै शक्तिशाली नेता बनेको छ । यो समस्या पहाडमा पनि छ, मधेसमा अझ बढी छ ।
कसरी हल गर्न सकिन्छ त ?
मधेसमा क्षमता नै बलियो छैन । मधेसमा रहेका आयोजनाहरुको क्षमता बढाउनुपर्‍यो । प्राविधिक तथा आर्थिकरुपमा क्षमता बढाउनुपर्‍यो । हुलाकी राजगमार्ग बनाइँदैछ भने त्यसलाई सम्पन्न गर्ने गरी क्षमता बढाउनुपर्छ ।
कन्ट्रयाक्टरहरु आफु पनि राम्रो गर्दैनन्, अरुलाई पनि प्रवेश गर्न दिँदैनन् । त्यहाँका निर्माण व्यवसायीहरुलाई जवाफदेही बनाउनुपर्‍यो । तिनीहरुले राम्रो गर्दैनन् भने अर्कोले आएर गर्छ । उनीहरुले आयोजना ओगटेर बस्न हुँदैन ।
यहाँ त यस्तो भइरहेको छ कि, कन्ट्रयाक्टर सरकारी कर्मचारी तथा नेताहरुसँग मिलेको हुन्छ, उसले जतिसुकै काम नगरे पनि नेताहरु चुप लागेर बसिदिन्छन् । किनभने नेता तथा कर्मचारीलाई कन्ट्रयाक्टरले सेवा पुराइरहेको हुन्छ । त्यहाँ त्यो त प्रत्यक्ष देखियो नि ।
त्यहाँ अरु पनि जान सक्ने अवस्था भयो भने बल्ल प्रतिस्पर्धात्मक क्षमताको विकास हुन्छ । अर्को कुरा त्यहीँको मोनिटरिङ महत्वपूर्ण कुरा हो । त्यहाँ त कतिपय जनप्रतिनिधिहरु गल्ती नहेरौं, लुकाऔं भन्छन् । फिल्ड भिजिटमा गएकाहरु असुरक्षाको कारण देखाउँदै वास्तविकता नबुझी फर्किने गर्छन् । उनीहरुले वास्तविक सूचना नै लिँदैनन् । कन्ट्रयाक्टरले गरेको गल्तीलाई उनीहरुले ढाकछोप गर्न चाहान्छन् ।
त्यहाँको राजनीतिक नेतृत्व, त्यहाँको प्राविधिक क्षमता, प्रशासनिक क्षमता, निजी क्षेत्रको क्षमता विकास गरेर त्यहाँ काम गर्नुपर्छ । काम गर्न सकिन्छ, काम गर्नुपर्छ, तर यो तरिकाले काम हुँदैन ।
पहाडको पनि हालत त्यस्तै होला नि, मधेसको मात्रै किन ?
पहाडको त्योभन्दा केही राम्रो छ । तर, पहाडमा पनि जवाफदेहिता छैन । पहाडमा असंख्य पुलहरु, बाटोहरु छन् ठेकदारले काम नगरी छोडेर हिँडेका छन् ।
यसमा त एमालेका नेता कार्यकर्ताको पनि त प्रभावकारी भूमिका छैन होला नि ?
विकासमा कसले ध्यान दिइरहेको छ ? स्थानीय निकाय छैन । हाम्र जनप्रतिनिधिहरु कतिपय ठेकदारका नजिकका मान्छे हुनुहुन्छ, कतिपय आफै ठेकेदार हुनुहुन्छ । कतिपय त्यस्तै मनोवृत्तिका छन् । उनीहरुको तार्गेट नै चुनाव जित्नेमात्र हुने गरेको छ, विकास गरेर हुन्छ वा विनास गरेर हुन्छ । योजनामा राम्रो काम गरेर हुन्छ वा त्यसलाई भत्काएर हुन्छ । जसरी उसलाई आफ्ने प्रभाव बढाउनु छ ।
उसलाई आफुले निकाल्नुपर्ने रिजल्टसँग पनि मतलव नै छैन । यो प्रवृति हरेक पार्टीका नेताहरुमा बढेको छ । जहाँसम्म विकासको कुरा गर्दा म दाबाका साथ भन्छु, नेकपा एमालेका कार्यकर्ता विकासमा सबैभन्दा बढी चासो राख्ने र भित्रैदेखी गर्न खोज्ने खालका छन् । तर, त्यो पनि प्रयाप्त छैन ।
अरु आयोजनामा पनि यस्तै अवस्था छ कि ?
काठमाडौं विमानस्थलमा पनि त्यस्तै अवस्था छ । निजगढ विमानस्थल यसै अल्भिmरहेको छ । हामीले त्यती अगाडि बढाउँदा पनि त्यहीँ खेल सुरु भयो । यो अनिर्णयको अवस्थामा छ । त्यो आयोजना जति ढीलो हुन्छ, त्यति नै हामीलाई घाटा हुने हो ।
यो वर्ष बजेट कार्यान्वयनको अवस्था कस्तो भएछ ?
विकासको गति नभएको होइन, अपेक्षित रुपमा हुन सकेन । बजेटको सिलिङको कुरा आउँछ । अहिले बजेटको माग तीन/चार गुना बढी आयो । नौ खर्बको बजेटमा १८ खर्बको माग आयो । त्यत्रो माग हुनेसँग खर्चको क्षमता कति छ ? जम्मा ४० प्रतिशत । अहिले त २५ प्रतिशत पनि खर्च हुन सकेको छैन ।
पूर्व तयारी नगरिकन योजना बन्न सक्दैन । अहिले के भइरहेको छ भने पूर्व तयारी छैन, बजेट माग्यो, त्यो बजेट कार्यान्वयनको योजना बनाउँदा बनाउँदै आर्थिक वर्ष सकिन्छ । एउटा पुल बनाउनु छ भने कन्सलट्यान्टलाई सर्भे गर्न दिइन्छ, उसले सर्भे गर्दा गर्दै आर्थिक वर्ष सकिन्छ ।
यो आर्थिक वर्षमा बनाउनुपर्ने पुलको डिजाइन गर्न दिएको कन्सल्ट्यान्टले अहिलेसम्म सरकारलाई बुझाएकै छैन । यहाँ निर्माणको मात्र होइन, डिजाइन र सर्भेको ठेक्का कन्सल्ट्यान्टलाई पनि दिन्छौं नी । उसले पनि सर्भे र डिजाइन समयमै दिँदैन । समयमा सर्भे र डिजाइन नदिएपछि बजेट बराबरको टेन्डर समयमा हुन सक्दैन । अर्को आर्थिक वर्षमा त्यसको औचित्य सकिन्छ, अर्को डिजाइनको पुल आउँछ । फेरि कन्सल्ट्यान्टलाई नयाँ डिजाइन र सर्भेको ठेक्का ।
अब डिजाइन सकिएका योजनालाई मात्र बजेट दिउँ । दोस्रो चालु आयोजनाका लागि ७० प्रतिशत रकम छुट्टउँ । नयाँ योजनालाई कम बजेट छुट्याउँ । पुराना योजना नसकेसम्म नयाँ सुरु गर्दा सम्पन्न गर्न गाह्रो हुन्छ । चीनमा कन्ट्रयाक एबार्ड गरेर सम्पूर्ण तयारी गरेपछि मात्र बजेट हाल्दा रैछन्, अनि समयमै काम सम्पन्न हुँदो रैछ ।
हाम्रोमा त कहिले स्थानीयको अवरोध, कहिले कन्ट्रयाक्टर भागिदिने कहिले के हुने कहिले के हुने भइरहेको छ । आयोजना एउटाले ओगटेर राखिराख्छन् । सबै कुराको पूर्ण तयारी गरिसकेपछि बजेट छुट्याएर त्यसलाई खर्च गर्ने परिपाटी मिलाउनुपर्छ । हाम्रो त आर्थिक वर्षको अन्तिममा ठेक्का दिइन्छ, रकम वितरण गरिन्छ । यहाँ कामका आधारमा होइन, मोबिलाइजेसनका आधारमा बजेट खर्च भएको देखाइन्छ । हामीले यसमा चेञ्ज ल्याउनुपर्छ ।
तर, चेञ्ज त कहिल्यै पनि नआउने भयो है नेपालमा ?
हामीले केही बदल्न खोजेका थियौं, सधै पुरानै ढर्रामा काम भइरहेको छ । कतिपय काम गर्ने परिपाटीमा चेञ्ज पनि आएको छ, आउँदै नआएको पनि होइन । जबसम्म काम गर्ने मानिस, ठेकेदार र हाम्रा अफिसहरु जिम्मेवार हुँदैनन, तबसम्म यो बाटो हिँडे पनि त्यहीँ ठेस लगाइदिन्छन्, अर्को बाटो हिँडे पनि त्यहीँ ठेस लगाइदिन्छन् ।
जहाँ सिरियस रुपमा हेरिन्छ, त्यहाँ काम गर्ने प्रवृत्ति राम्रो नै छ । मेरो जिल्ला कास्कीको कुरा गर्नुहुन्छ भने त्यहाँको प्रगति राम्रो छ । किनभने हामीले त्यहाँ कामको बढी निगरानी गरिरहन्छौं । अरु कतिपय जिल्लामा पनि काम गर्ने प्रवृत्ति राम्रै देखिन्छ ।
भनेपछि विकासका कामलाई तिब्रता दिन जनप्रतिनिधि र स्थानीयले अलि बढी चासो राख्नुपर्ने रहेछ ?
हो, अलि बढी नै चासो राख्नुपर्छ । राष्ट्रिय गौरवको आयोजना भैरहवा अन्तर्राष्ट्रिय एयरपोर्टको काम अगाडि बढिरहेको छ । पोखरा एयरपोर्टको काम पनि अगाडि बढ्दै छ । केरुङको बाटोलाई पनि हामीले प्राथमिकता दिएर अगाडि बढाउन लगाएका छौं । यहाँ स्थानियले नै आयोजना बन्न दिँदैनन् । काम गर्न अप्ठ्यारो पारिदिने गर्छन् ।
भैरहवा विमानस्थल निर्माणमा पनि गिट्टी बालुवा र माटोको समस्या परिरहेको छ । त्यहाँ पनि स्थानीय सामाग्री पाइएन । चुरे काटिन्छ भनेर दिँदै दिएनन् । निर्माण सामाग्री दिनुपर्दैैन । हाम्रो प्रकृतिलाई हामीले संरक्षण गर्नुपर्छ । तर, हामीलाई चाहिने दोहन पनि गर्नुपर्छ । दोहन गर्नु भनेको विनास गर्नुमात्र होइन ।
राष्ट्रिय गौरवका आयोजनालाई सक्सेस बनाउन हरेक निकायले मिलेर काम गर्नुपर्छ नि । यहाँ त आफ्नो होइन भने रोक्ने, आफ्नो स्वार्थ पूरा नभएमा रोकिदिने गर्छन् । राष्ट्रिय गौरवको आयोजना समेत एउटा व्यक्तिले आफ्नो माग पूरा नभएमा रोकिदिन सक्छ, यो बिडम्वना हो ।
बजेट तलैबाट वितरण गर्ने भनिएको थियो, मन्त्रालय धाउन नपर्ने भनिएको थियो, अहिले पनि मन्त्रालयमा बजेट माग्नेहरु भरिभराउ देखिन्छन् त ?
यसअघि योजना आयोगका तत्कालीन उपाध्यक्ष डा. गोविन्द पोखरेलले सूचना टाँसेरै भन्नुभएको थियो । तर, उहाँले थेग्न सक्नुभएन । कमिटमेन्ट गरेको भए त हुन्थ्यो । पूर्वतयारी नभएकै योजनालाई हृवारहृवार्ती पैसा बाँडियो । उनीहरुले पूर्व तयारी नै गरेका छैनन्, कसरी खर्च होस् ।
।
यतिबेला योजना आयोगका कर्मचारीहरुको कार्यकक्षमा बहालवाला सांसदहरु लोगो लगाएर बसिरहेका भेटिन्छन् । एउटा सांसदले शाखा अधिकृतसमक्ष धाएर आफ्नो चुनाव क्षेत्रमा योजना पारिदिनोस् है भन्नु कतिको शोभनीय कार्य हो ?
नेपालमा १४ वटा प्रकृया पूरा गरेर आएका परियोजना फालिन्छन् । माथिबाट आएका परियोजनामा रकम बिनियोजन गरिन्छ । प्रकृया पूरा गरेकालाई पैसा दियो भने त अलिअलि भएपनि काम हुन्थ्यो नि । कतिपय त यो योजना कहाँ पर्छ भनेर खोज्नलाई तल्लो निकायलाई समय लाग्छ ।
तपाईले चासो राख्दै आएको कुरा पोहोर पनि लागू भएन, अहिले पनि लागू नहुने नै भयो हैन ? जिल्लाबाट सिंहदरबारमा डेलिगेसन आउने क्रम खोइ त रोकिएको ?
केही न केही कार्यान्वयन त भएको छ । केही न केही प्रगति भइरहेको छ । तर, अपेक्षित प्रोग्रेस चाहिँ भएन । हामीले जसरी रिजल्ट निकाल्छौं भनेका थियौं, त्यो भएन । हामीले रिजल्ट केमा निकाल्यौर्ं भने मन्त्रालयबाट योजना स्वीकृत गर्न योजना आयोग जानुपर्ने, फेरि यता आउनुपर्ने, फेरि उता जानुपर्ने दुई/तीन राउण्ड लगाउनुपर्ने प्रकृयाको अन्त्य गरिएको छ ।
हामीले प्राप्त गरेको ठूलो उपलब्धी भनेको बजेट पास भएकै दिन यो बजेट यस योजनाको हो भन्ने गराइयो । अब कार्यक्रम स्वीकृत गर्न नपर्ने अवस्था भयो । प्रकृया छोटो गराइयो । तर, प्रकृया छोटो बनाउँदैमा काम नहुने रहेछ । नियत नराम्रो भयो भने प्रकृया जति छोटो बनाएपनि काम नहुने रहेछ ।
एमालेले बजेट ल्याउँदैछ । कांग्रेसलाई छेक्न लागेको हो ?
एमालेले राम्रो बजेट ल्याउला र चुनावमा पछि परिन्छ भन्ने डर कांग्रेसमा देखियो । सधै आफैंले बजेट ल्याइरहेका मान्छेले एमालेले बजेट ल्याउँदा किन डराउनुपर्ने ? हिजो कांग्रेस नेता रामचन्द्र पौडेलले भन्नुभयो कि मनोमोहन अधिकारीको सरकार सबैभन्दा राम्रो थियो । त्यो बेलामा राम्रा कार्याक्रम आएका थिए । त्यसलाई कांग्रेसले पनि स्वीकार गर्‍यो ।
अहिले हामी उत्तर-दक्षिण नाका र राजमार्गका कुरा हामीले गरिरहेका छौं । अब यसलाई कुन सरकारले अस्वीकार गर्न सक्छ ? चीनसँगको पारवाहन सुविधाबाट लाभान्वित गर्ने कुरा बजेटमा समावेश गर्दा कसले रोक्न सक्छ ? बरु स्वस्थ प्रतिस्पर्धा यहाँबाट सिक्नुस् । हामी जनमुखी तथा राष्ट्र निर्माण गर्ने खालका कायर्क्रमसहितको बजेट ल्याउन हामी जोड दिन्छौं ।
योपटक हाम्रो समितिको लक्ष्य भनेको मधेसमा पूर्वाधारको विकास, उत्तरदक्षिण नाका र बाटो, कणर्ालीमा राजमार्ग विकास गर्ने कुरामा हुन्छ । कणर्ाली राजमार्ग र कोरिडोरमा हामीले ठूलो सफलता पाइसहेका छौं । एउटा जिल्लाबाहेक सबै ठाउँमा सडक जोडिइसक्यो । त्यहाँको जनजीवन नै परिवर्तन भइसक्यो ।
कर्णाली करिडोर सेनालाई दिने सम्बन्धमा लामो सयमसम्म फाइल रोकिएको थियो । त्यसलाई झिकाएर हामीले काम अघि बढायौं । अहिले कालिगण्डकी कोरिडोरमा पनि काम भइरहेको छ । कामहरु हुँदै नभएका पनि हैनन् । तर, जुन गतिमा काम हुनुपर्ने त्यो भएको छैन ।
भूकम्पपछिको पुनर्निर्माण अझै कागजी घोडामा कुदिरहेको छ । यथार्थमा हिँड्न सकेको छैन । फेरि यहाँ त अल्झाउने मात्रै काम भइहरेको छ । कुनै काम गर्दा अगाडि बढाउने भन्दा तान्ने र अल्झाउने धेरै भए । एमालेले राम्रो बजेट ल्याएर काम राम्रो काम गरेछ भने अरुले सिक्दा भइहाल्छ । कांग्रेस या अरु कोही आत्तिनुपर्ने कुरा नै छैन । राम्रो कुरालाई जो कसैले, जहिलेसुकै अवलम्बन गर्दा हुन्छ ।
