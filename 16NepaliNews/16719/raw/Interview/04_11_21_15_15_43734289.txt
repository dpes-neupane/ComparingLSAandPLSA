
३० पुस, काठमाडौं । अन्तर्राष्ट्रिय फ्रेन्चाइज टी ट्वान्टी प्रतियोगिताहरुमा व्यस्त नेपाली युवा लेग स्पीनर सन्दीप लामिछाने यतिबेला बंगलादेशमा छन् । आफूले अन्तर्राष्ट्रिय क्रिकेटमा पाइरहेको सफलताले सबैलाई खुशी दिन सकेको बताउँदै उनले बिग व्यासपछि अझै आत्मविश्वास बढेको बताएका छन् ।
बंगलादेश प्रिमियर लिगमा सेलेट सिक्सर्सबाट खेलिरहेका उनी अस्ट्रेलियामा भइरहेको बिग ब्यास लिग बीचमै छाडेर बंगलादेश आएका थिए । इन्डियन प्रिमियर लिगदेखि बंगलादेशको लिग खेल्नसम्म पुग्दा उनले धेरै नै अनुभव बटुलिसकेका छन् ।
क्रिकेट वेबसाइट क्रिकबजका आतिफ आजमले उनै लामिछानेसँग क्रिकेटको सुरुवात, लेग स्पीन र अन्तर्राष्ट्रिय टी ट्वान्टी लिगका बारेमा अन्तर्वार्ता लिएका छन् । 
दुई वर्षअघि तपाईंले बंगलादेश प्रिमियर लिग खेल्नु सपना साकार हुने क्षण हो भन्नुभएको थियो । अहिले कस्तो लागिरहेको छ त ?
मैले अहिले बिग ब्यास लिग खेल्न अस्ट्रेलिया जानु अघिसम्म एसियन र अमेरिकन परिवेशमा मात्रै खेलेको थिएँ । अस्ट्रेलियामा मैले खेल्न पाउने राम्रो अवसर नै बिग ब्यास लिगबाट नै हो भन्ने थाहा थियो । मैले मेरो बुबाआमालाई गर्व महसुस गराउनु थियो ।
मलाई माया गर्ने समर्थकलाई खुशी दिनु थियो । आफैलाई केही गर्न सकेँ भन्ने आत्मविश्वास बनाउन थियो । त्यसैका लागि बंगलादेश प्रिमियर लिगमा खेल्ने सपना देखेको थिएँ, जुन पूरा भइरहेको छ ।
बिग ब्यास लिगमा खेलेपछि तपाईंको खेल अझै राम्रो भएको हो ?
हो, पक्कै पनि । क्रिकेटरका रुपमा जति धेरैथरी खेलमा भिज्न पाइन्छ उति नै राम्रो हुँदै गइन्छ । अस्ट्रेलियामा क्रिकेट खेल्नु अरु कुनै पनि देशमा खेल्नुभन्दा भिन्न हुन्छ । विकेटलाई लिएर त्यहाँ अति नै सजग हुनुपर्छ ।
ब्याट्सम्यान तपाईंको हरेक बलमा छक्का हान्ने प्रयासमा हुन्छन् । एसियन पिचमा बल राम्रोसँग घुम्ने हुँदा स्पीनरका लागि अलि सजिलो हुन्छ । तर, अस्ट्रेलियामा त्यस्तो फाइदा हुँदैन ।
बंगलादेश प्रिमियर लिग खेल्न बिग ब्यास लिग छाड्न के कुराले प्रेरित गर्‍यो ?
दुवै प्रतियोगिताका लागि एउटा प्रतिबद्धता थियो । बंगलादेशमा त म ११ महिनाअघि नै अनुबन्धित भइसकेको थिएँ । बिग ब्यास जानुअघि पनि म यता रहेको बताएको थिएँ । बंगलादेशमा सुरु नहुँदासम्म खेल्न सक्छु र यता सकिएपछि मात्रै समय हुन्छ भनेको थिएँ । यसैले यता बचेको समयमा हो भने म खेल्छु भनेको थिएँ, भनेको जस्तो नै भयो र दुवैतिर खेल्न पाएँ ।
त्यसमा बंगलादेशमा मेरो क्लब सिलेट सिक्सर्सका प्रमुख कार्यकारी यासिर ओबेडले धेरै नै सहयोग गर्नुभएको थियो । मेरो नैतिकताले पनि अप्ठ्यारोमा सहयोग गरेको मान्छेलाई धोका दिन दिँदैन । त्यसैले बंगलादेशमा सुरु हुनेवित्तिकै यता आएँ ।
तपाईं लेग स्पीनर चाहिँ कसरी बन्नुभयो ?
गाउँमा दाजुभाइ, साथीहरुसँग सडकमा नै क्रिकेट खेलिरहेको हुन्थेँ । त्यो बेला मिडियम पेस र अफस्पीन गर्थें । खासमा बल सबै तरिकाले फालिन्थ्यो । यसरी गर्दा यो हुने रहेछ भनेर नाममा दिइने न हो । तर, बेलाबेला उनीहरुलाई आउट पार्न निकै अप्ठ्यारो हुन्थ्यो ।
त्यसपछि कसरी बलिङ गर्दा आउट पार्न सकिन्छ भनेर सोच्न थालेँ । त्यसपछि नै लेगस्पीन सुरु गरेँ । लेगस्पीन गर्न थालेपछि त सबैजनालाई ब्याटिङ गर्न अप्ठ्यारो भएको थियो । मैले उनीहरुलाई हराउन थालेको थिएँ । यसैले लेगस्पीनमा सुरु भयो ।
तपाईंले लेग स्पीन बलिङ सुरु गर्ने बेला कुनै खेलाडीको बलिङ गर्ने तरिका अभ्यास गर्नुभएको थियो ?
पहिले लेग स्पीन सुरु गर्ने बेलामा त मैले कसैको बलिङमा पनि ध्यान दिन पाएको थिइनँ । किनभने त्यो बेलामा हाम्रो घरमा टेलिभिजन सेट थिएन । मिलेसम्म रेडियोमा कमेन्ट्रिहरु सुन्ने गर्थे । त्यसपछि घरमा टेलिभिजन सेट ल्याइयो । बल्ल सेन वार्नको बलिङ हेर्न थालेँ । विस्तारै सेन वार्नको भिडियोहरु युट्युबमा पनि हेर्न थालेँ र धेरै कुरा बुझेँ ।
तपाईंले हङकङमा हङकङ टी–२० बिल्ट्ज क्रिकेट खेलेपछि माइकल क्लार्कले उनको क्लब टिममा अस्टे«लिया बोलाएका थिए, उनको सहयोगले तपाईंको खेल जीवनमा कस्तो प्रभाव परेको छ ?
एकदमै हो । ममा उनको प्रभाव धेरै नै छ । नेपालको एउटा केटो जोसँग केही थिएन उसले अहिले आफ्नो देशलाई गर्व गर्न सक्ने काम गर्न पाएको छ । क्लार्कले मलाई सिड्नीमा उनको क्लबमा बोलाए र मैले त्यहाँ खेल्न पनि पाएँ ।
सबै कुरा एक रुपैयाँ पनि खर्च नगरी सिक्न र बुझ्न पाएँ । पहिलेदेखि नै अस्ट्रेलियामा गएर खेल्ने सपना थियो, क्लार्कले नै त्यो पूरा गरिदिएका हुन् ।
क्लार्कको त्यो चिठ्ठी पाउँदा कस्तो लागेको थियो ?
रमाइलो र आश्चर्य एकैपटक लागेको थियो । एकपटक त साच्चै त हो ? जस्तो लाग्यो । माइकल क्लार्कले मलाई बोलाएको भन्दा त पत्याउनै सकिनँ । फेरि हङकङमा खेल्दा पनि त्यो सम्भावनाबारे उनले केही बताएको भएर विश्वास गर्न सकेँ । त्यहाँ हामी एकअर्कासँग धेरै कुराकानी गर्थ्यौं ।
गएको वर्ष इन्डियन प्रिमियर लिगको अन्त्यतिर दिल्ली डेयरडेभिल्सबाट तीन खेल जस्तो खेल्नुभयो, त्यहाँ रहँदाको अनुभव कस्तो भयो ?
भारतमा खेल्न पाउनु पनि भाग्यकै कुरा हो । त्यहाँ सबैजना असाध्यै राम्रो हुनुहुन्छ । मेरा लागि प्रतियोगिता सम्झनलायक भयो । त्यस्तो ठूलो प्रतियोगितामा त्यसअघि कहिल्यै खेलेको थिइनँ । मेरा लागि त्यो असाध्यै गर्वको क्षण हो । मेरा लागि मात्र होइन देशकै लागि पनि गर्वको क्षण थियो । मैले मौका पाएको अन्तिम तीन खेलमा राम्रो नै गरेको थिएँ ।
अहिले अवस्था धेरै नै फेरिएको छ । पहिले काठमाडौंमा नै पनि म आरामले जहाँ पनि हिँड्न सक्थेँ । अहिले त सक्दिनँ । सबैलाई समय दिन पनि सकिँदैन ।
दिल्लीले फेरि तपाईंलाई टिममा नै राखेको छ …
यसपटक दिल्ली टिम बलियो बनेको छ । हामी पहिले गरेका गल्तीहरु सुधार गर्ने प्रयास गर्ने छौँ । हामी हाम्रो टिमका लागि खुशी हुन पाउने अवस्था बनाउने छौँ ।
दिल्लीमा हुँदा प्रशिक्षक रिक्की पोन्टिङ कस्तो कुराकानी हुन्थ्यो ?
आईपीएलका बेला उहाँसँग मैले धेरै नै विषयमा कुराकानी गर्थें । हरेक दिन केही नयाँ कुरा सिक्ने इच्छा हुन्थ्यो । यसैले प्रश्न सोधिराख्न मन लाग्थ्यो । क्रिकेटबारे हरेक कुरा जान्ने इच्छाले नै प्रश्नहरु सोध्थेँ । किनभने धेरै मान्छेलाई धेरै कुरा सोध्दा क्रिकेटबारे नबुझेका कुराहरु बुझ्न सकिन्छ । आफूले सक्नेसम्मको राम्रो गर्न सकिन्छ ।
अहिले बंगलादेशमा तपाईंको टिममा रहेका इमरान ताहिरसँग केही कुरा सिक्नुभयो ? 
पक्कै पनि । एक महान खेलाडी र असाध्यै बिनम्र पनि । अहिले पनि हामी सँगै हुन्छौँ । अभ्यासका बेलामा पनि सँगै नै हुन्छौँ । हामी एकअर्कासँग कुरा गर्छौं र जानेका कुरा भन्छौँ ।
अहिलेको आधुनिक क्रिकेटमा कलापूर्ण रुपमा विश्वस्त भएर बलिङ गर्ने स्पीनरहरु बढिरहेका छन् । तपाईंलाई के लाग्छ, यसको पछाडिको कारण के होला ?
यसको पछाडि ठ्याक्कै यही कारण छ भन्ने त मलाई थाहा भएन । ब्याट्सम्यानलाई दबाबमा राख्न खोज्दै बलिङ गर्ने हो भने सही ढंगको बलिङ गर्न सकिन्छ जस्तो लाग्छ । लाइनमा मिलाएर बलिङ गर्दा हानिहाल्न सहज हुँदैन ।
लेग स्पीनमा ब्याट्सम्यानलाई झुक्याउन अलि सजिलो हुन्छ । बलिङ बुझेन भने आउट हुने खतरा रहन्छ । त्यही भएर पछिल्लो समय लेगस्पीनरहरु अलि विश्वस्त देखिएका होलान् कि ।
बलिङ गर्दा तपाईंको मुख्य विशेषता के हो जस्तो लाग्छ ? गति हो कि विविधता ?
दुवै हो । बलिङको गति र विविधता नै । अहिले यहाँसम्म आइपुग्दा मेरो बलिङको गति पनि फेरिएको छ । दुईवर्ष अघिसम्म गति अलि सुस्त हुन्थ्यो । बलिङमा धेरै विविधतामा काम गरिरहँदा मैले गति पनि अलि बढाएको छु । त्यसैले अहिले त गति र विविधता दुवै नै राम्रो भएको छ जस्तो लाग्छ ।
अफगानिस्तानका रसिद खानले लेगस्पीनमा नयाँ आयाम ल्याए भन्न मिल्छ ? किनभने तपाईंको स्टार सेन वार्न त्यति तिब्र थिएनन्, उनको गति अलि कम नै थियो ।
हो, पछिल्लो पुस्तामा रसिद खानको प्रभाव ठूलो छ । यसमा मलाई सयमसँगै अवस्थाहरु परिवर्तन हुँदै जान्छ जस्तो लाग्छ । २००३ मा क्रिकेट जस्तो थियो २०१९ मा त्यस्तै छैन । ब्याटिङमा पनि पहिले त स्वीप सट खेल्ने ब्याट्सम्यान कहाँ थिए र ? त्यो बेला ब्याट्सम्यानको खुट्टातिर चेपेर बल फाल्न पाइन्थ्यो ।
अहिले त ब्याट्सम्यान चलाख छन्, सबैतिर सट हान्छन् । त्यसैले विविधतासँगै अलि गति बढाएर गर्दा झुक्याउन सकिन्छ । यो एउटा चुनौती नै हो । यसमा रसिद खानले दिएको योगदान पक्कै पनि सम्झनलायक छ । धेरै युवा पुस्ता उनलाई पछ्याउँछन् ।
नेपालमा हुँदा तपाईंले पाउनु हुने यो प्रसिद्धि कस्तो लाग्छ ? कत्तिको रमाउनु हुन्छ ?
नेपालीहरु असाध्यै मायालु छन् । यहाँ बंगलादेशमा प्रहरी पहरा अलि धेरै नै छ । नेपालमा हुँदा यस्तो हुँदैन । तपाईं आफ्ना छिमेकी र साथीभाइमाझ उही पुरानो सन्दीप भएर बाँच्न सक्नुहुन्छ । तर पनि, अहिले अवस्था धेरै नै फेरिएको छ ।
पहिले काठमाडौंमा नै पनि म आरामले जहाँ पनि हिँड्न सक्थेँ । अहिले त सक्दिनँ । सबैलाई समय दिन पनि सकिँदैन । व्यक्तिगत जीवन पनि त छ नि । सकेसम्म सबैका लागि समय मिलाउन खोज्छु कसैलाई पनि दुःखी बनाउन मन लाग्दैन ।
एउटा क्रिकेट खेल्ने देशको रुपमा नेपालको भविष्य कस्तो होला जस्तो लाग्छ ?
राम्रो प्रश्न, केही पहिलेको कुराबाट सुरु गर्छु । २०१४ मा हामीले यही बंगलादेशमा टी २० विश्वकप खेलेका थियौँ । त्यसपछि नेपाली क्रिकेट कतै हराए जस्तो भयो । कुराहरु अरु धेरै नै छन् । मलाई थाहा छैन के भयो र अहिले हामीसँग क्रिकेट संघसम्म भएन ।
मैले खेल्न थालेदेखि नै आईसीसीको प्रतिबन्धमा छ नेपाल क्रिकेट संघ । किन यस्तो भइरहेको हो अहिलेसम्म पनि थाहा छैन । आशा गरौँ, सबै कुरा छिटै ठीक हुने छ । हामीले घरेलु क्रिकेटलाई सुधार गरेर काम गर्न सक्यौँ भने प्रतिस्पर्धा गर्न सक्षम हुने छौँ ।
क्रिकेट संघ नै छैन भने त युवा खेलाडीहरुलाई आउन निकै नै अप्ठ्यारो हुन्छ होला होइन ? युवा खेलाडीहरुलाई सक्षम बनाउन केही काम भएको छैन ?
अहिले व्यावसायिक क्षेत्रबाट वर्षमा केही क्रिकेट लिगहरु हुन्छन् । बंगलादेश प्रिमियर लिग, इन्डियन प्रिमियर लिग जस्तै नेपालमा हुने त्यस्ता लिगले हाम्रो क्रिकेट क्षमता बढाउन पनि सहयोग गरेको छ ।
तर, सबैकुरा राम्रोसँग हुन तपाईंहरुसँग क्रिकेट संघ हुनुपर्ने हो ….
हो पक्कै पनि । त्यसले तपाइँलाई क्रिकेटसँग नै आधारभूत रुपमा ध्यान बनाइराख्न सजिलो पार्छ नै । अहिले त खेलाडी भएर क्रिकेट संघको चिन्ता लिनु परेको छ, टिमको बारेमा चिन्ता लिनु परेको छ, देशको बारेमा चिन्ता लिनुपरेको छ, अनि म कसरी आफू भइरहने भनेर चिन्ता लिनुपरेको छ ।
