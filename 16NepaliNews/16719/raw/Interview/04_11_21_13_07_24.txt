काठमाडौँ–मुलुकमा सङ्घीय लोकतान्त्रिक गणतन्त्रात्मक व्यवस्था  घोषणा भएको १२ वर्ष पूरा भएको छ । झन्डै अढाई सय वर्षको इतिहास बोकेको शाह वंशीय राजतन्त्रलाई बिदाइ गर्दै नेपालमा गणतन्त्र स्थापना भएको हो । योबीचमा संविधानसभाबाट संविधान पनि बन्यो । तीनै तहका चुनाव सम्पन्न भए । स्थानीय र प्रादेशिक सरकार बने । केन्द्रमा ५ वर्षका लागि बहुमतको स्थिर सरकार पनि बन्यो । राजनीतिक सङ्क्रमणकाल सकियो तर निरङ्कुश राजतन्त्रको अन्त्य भएर सङ्घीय लोकतान्त्रिक गणतन्त्र स्थापना भएको १२ वर्षसम्म पनि जनतामा उत्साह देखिएको छैन ।  बरु गणतन्त्रविरोधी शक्तिहरू उत्साहित बन्दै गइरहेका छन् भने आम जनतामा ‘मास फ्रस्टेसन’ देखिन थालेको छ । राजनीतक दलहरूप्रति जनताको विश्वास डगमगाउँदै गएको छ । गणतन्त्रका शासकहरूले जनताको मर्मलाई छुन नसकेको गुनासो पनि उत्तिकै छ । २०६५ साल जेठ १५ गते संविधान सभाको पहिलो बैठकमा तत्कालीन प्रधानमन्त्री गिरिजाप्रसाद कोइरालाको तर्फबाट गृहमन्त्री कृष्णप्रसाद सिटौलाले गणतन्त्र कार्यान्वयन गर्ने प्रस्ताव पेस गरेका थिए । त्यो प्रस्तावमाथि मतदान हुँदा पक्षमा ५६० र विपक्षमा ४ मत परेको थियो ।  तर १२ वर्षसम्म पनि गणतन्त्रले जनतामा किन उत्साह ल्याउन सकेन ? १२ वर्षको मूल्याङ्कन गर्दा गणतन्त्र कस्तो रह्यो । त्यसमाथि बढ्दै गएका खतराका सङ्केतलगायत विषयमा गणतन्त्र कार्यान्वयनका प्रस्तावकर्ता तथा प्रमुख प्रतिपक्षी नेपाली काँग्रेसका नेता सिटौलासँग गणतन्त्र दिवस अवसरमा रातोपाटीका लागि लोकेन्द्र भट्टले कुराकानी गरेका छन् ।गणतन्त्र स्थापना भएको १२ वर्ष पुगेको छ । तत्कालीन प्रधानमन्त्री गिरिजाप्रसाद कोइरालाको तर्फबाट गृहमन्त्रीको हैसियतले तपाईंले गणतन्त्र कार्यान्वयनसम्बन्धी प्रस्ताव पेस गर्नुभएको थियो । यो पछिल्लो १२ वर्षलाई कसरी नियाल्नुभएको छ ? यो १२ वर्षमा भएको उपलब्धिबाटै सुरु गरौँ । महत्त्वपूर्ण उपलब्धि भने संविधान सभाले संविधान बनायो । गणतन्त्रलाई संस्थागत गर्यो । सङ्घीय लोकतान्त्रिक गणतन्त्रात्मक व्यवस्थासहित संविधान जारी हुन महत्त्वपूर्ण उपलब्धि हो । नेपाली जनता र नेपाल राष्ट्रका लागि नेपाली जनताको निर्वाचित संस्था संविधान सभाबाट संविधान जारी गर्नु सबैभन्दा महत्त्वपूर्ण कुरा हो । यसबाट नेपालको सार्वभौम सत्ता, राजकीय सत्ता जनतामा पूर्ण रूपले स्थापित भएको छ । जनता र जनताको निर्वाचित संस्थामाथि कोही छैन भन्ने मान्यता स्थापित भएको छ । यो नेपालका लागि अत्यन्तै ठूलो राजनीतिक उपलब्धि हो । पछिल्लो एक दुई वर्षलाई हेर्दा संविधान कार्यान्वयनपछि निर्वाचनबाट सङ्घीय राज्य व्यवस्थाअन्तर्गत केन्द्र, प्रदेश र स्थानीय तहका सरकार आए । यी सरकारका एक दुई वर्षको मूल्याङ्कन गर्दा जनताले अपेक्षा गरेबमोजिम उनीहरूले परिणाम दिन सकिरहेका छैनन् । स्थानीय सरकार बनेको दुई वर्ष भयो भने प्रदेश र केन्द्र सरकारले दास्रो बजेट ल्याउँदै छन् । तर १ वर्षकै मूल्याङ्कन प्राप्त हुँदैन । यद्यपि बिहानीले दिउँसोको सङ्केत गर्छ भनेजस्तै यी तीनै तहका निर्वाचित सरकारले सङ्घीय राज्य व्यवस्थाअनुसार जनतालाई डेलिभरी दिन सकेका छैनन् । आज हामीले त्यसमाथि गम्भीरतापूर्वक चिन्ता गर्नुपर्छ । साथै संसद्मा रहेका सबै राजनीतिक दलहरूले र सामाजिक अगुवाले पनि सोच्नुपर्छ । केन्द्र, प्रदेश र स्थानीय सरकारले समेत आफ्नो विगतको काम कारबाहीका सन्दर्भमा पुनरालोकन गर्नुपर्ने बेला आएको छ । विगतकै ढाँचा र विगतकै शैलीबाट सरकारहरू अगाडि गए भने सरकारमा हुने निराशा व्यवस्थामाथि खनिने सम्भावना छ । गणतन्त्र नरुचाउने, परिवर्तन नरुचाउने र अहिलेको संवैधानिक व्यवस्था नरुचाउने छन् । यसको अग्रमोर्चामा उग्र बामपन्थी धारको पनि केही झलक देखिन्छ । यसलाई विप्लवले नेतृत्व गर्न खोजेको पाइन्छ । यस्तै दक्षिणपन्थी धारका पनि क्रियाकलाप देखिन्छ । यसलाई पूर्वराजा ज्ञनेन्द्रले नेतृत्व गर्न खोजेको देखिन्छ । जनताको विश्वास उच्च हुन नसक्दा यी उग्र बामपन्थी वा उग्र दक्षिण पन्थीधारहरू विकसित भएका छन् । त्यसकारण जनताको विश्वास उच्च बनाउन सरकारले ठोस विकास दिनुपर्यो । यो परिवर्तनलाई सुदृढीकरण गर्ने भनेको संवैधानिक व्यवस्थामा सुदृढीकरण गर्ने हो । न्यायपालिकालाई स्वतन्त्र, निष्पक्ष र सक्षम अदालतको कल्पना गरिएको छ । जहाँ सरकारको हस्तक्षेप हुनु भएन । निवार्चन आयोग, लोकसेवा आयोग जस्ता संवैधानिक निकायहरूलाई स्वतन्त्र, निष्पक्ष र प्रभावकारी संस्थाका रूपमा विकसित गर्नुपर्छ भन्ने मान्यता संविधानले राखेको छ । त्यहाँ सरकारले हस्तक्षप गर्न खोज्नुभएन । ती संस्थाहरूले स्वतन्त्र ढङ्गले विकसित गर्न सहयोग गर्नुपर्यो । यस्तै प्रहरी प्रसाशन र कर्मचारीहरू निष्पक्ष ढङ्गले काम गर्ने निकायका रूपमा संविधानले परिकल्पना गरेको छ तर अहिले प्रहरी प्रशासनमाथि पनि अति राजनीतीकरण भयो भन्ने तीव्र गुनासो पाइन्छ ।  यसको झलक जनतामा पर्न थालेको छ । प्रहरी प्रशान कमजोर हुने, निष्पक्ष अनुसन्धान गर्न नसक्ने भएको छ । त्यसको उदाहरण निर्मला पन्तको केसले देखाउँछ ? जसले प्रहरी सक्षम र निष्पक्ष निकायका रूपमा विकसित हुन सकेको छैन । त्यस्तै संविधानले पेसलाई पूर्ण स्वतन्त्र पेस भनेर संविधानको प्रस्तावनामा पनि उल्लेख गर्यो । पे्रसको हकलाई मौलिक हकका रूपमा पनि व्यवस्था गरियो । तर त्योमाथि पनि सरकारले जुन विधेयक ल्याएर कानुन बनाउन खोज्दै छ त्यसले प्रेसलाई पनि नियन्त्रित गर्न खोजको पाइन्छ । त्यो संविधानको मूल लक्ष्य होइन । यस्तै संविधानले जनताको रानीतिक हक मात्र व्यवस्था गरेको छैन, स्वतन्त्रताको हक, समानताको हक, न्यायको हक पनि व्यवस्था गरेको छ । जनताको दैनिक जीवनस्तरसँग जोडिएका आधारभूत आवश्यकता के–के हुन् ? त्यसलाई पनि संविधानको मौलिक हकमा व्यवस्था गरिएको छ । जस्तै; आवासको हक, निःशुल्क शिक्षाको हक, स्वास्थ्य उपचारको हक, रोजगारीको हक, महिलाको हक, दलितको हक नाबालकको हक, ज्येष्ठ नागरिकको हक र अपाङ्गत भएका व्यक्तिको हक तथा विशेष अधिकार हुनेछन् भन्ने मौलिक अधिकारमै व्यवस्था गरिएको छ तर यी विषयमा सरकारले कुनै ठोस उपलब्धि जनतालाई दिन सकेका छैनन् ।त्यसोभए सरकारले के गर्नुपथ्र्यो भन्ने हो ? तपाईंको सुझाव के छ ? गणतन्त्र दिवसको उपलक्ष्यमा सरकार चलाउने पार्टीका नेताहरूलाई मेरो सुझाव के छ भने हामी प्रतिपक्षमा छौँ । हाम्रो भूमिका सकारात्मक र रचनात्मक नै छ । सरकारका राम्रा काममा हाम्रो सर्मथन छ तर गलत गर्यो भने त्यसलाई रोक्न चाहन्छौँ । त्यसकारण संविधानले परिकल्पना गरेको न्यायपलिका, कार्यपालिका, स्वतन्त्र पे्रस, जनताका मौलिक हकलाई सरकारले सुदृढ गरेर बलियो बनाओस्, जसबाट जनताको मनोबल उच्च होस् ।जनताको सत्ताबाट जनताको मनोबल उच्च पनि हुन्छ । यसतिर सरकार लागोस् भन्ने मेरो सुझाव छ । त्यसका लागि केन्द्र, प्रदेश र स्थानीय सरकारले आत्मनिरीक्षण गर्ने बेला भएको छ । केन्द्र सरकार र प्रदेश सरकार बहुमतको सरकार हो । अल्पमतको प्रतिपक्षमा रहने व्यवस्था हो । स्थानीय सरकार त मिलिजुली सरकार हो । त्यहाँ मिलेर काम गर्न सकिन्छ । केन्द्र सरकारले संविधानले व्यवस्था गरेका तमाम विषयमा स्तरीय रूपमा खडा हुनुपर्नेहुन्छ । जस्तै शिक्षा, स्वास्थ्य, रोजगारी र विकास निर्माणको क्षेत्रमा सरकार उच्च स्तरीय ढङ्गले अगाडि बढ्नुपर्छ । देशको सर्वाङ्गीण विकास होस्, जनताको मनोबल उच्च राख्ने काम गरियोस् । गणतन्त्र दिवसको सरकारलाई शुभकामना छ ।  गणतन्त्र दिवसमा म कुनै तितो कुरा गर्न चाहन्न ।गणतन्त्र संस्थागत गर्न सरकारलाई यो गर्नुपर्छ, त्यो गर्नुपर्छ भन्नुभयो । यसको दायित्व त प्रतिपक्षी दलको पनि त होला नि ?  प्रतिपक्षी दलको मात्र होइन सम्पूर्ण सांसदहरूको पनि दायित्व उत्तिकै छ । मैले मेरा प्रतिपक्षी दलका नेता र संसद्मा रहेका सबै दलका नेतालाई भन्नु छ । प्रतिनिधि सभाका सदस्यलाई पनि भन्नु छ । संसद्मा र प्रतिपक्षमा रहने दलको मूल भूमिका भनेको जनताको आवाज बोल्ने हो । जनताको हितमा जनताको आवाज बोल्ने हो । जनताको आवाज बोल्ने कुरामा प्रतिपक्षी पनि कमजोर देखिन्छ । जति प्राप्त बोल्नुपर्ने हो, जनताको आवाज बोल्न सकिरहेको छैन । सरकारलाई पनि यथेष्ट सुझाव दिन सकेको छैन । जुन सुझावबाट सरकारलाई राम्रो काम गर्ने प्रेरणा मिल्छ । गलत काम गर्दा दबाब उत्पन्न गराउने काम गर्न पतिपक्षी सकिरहेका छैन । त्यसैले सरकारले जनताको हितमा काम गर्ने हो । त्यो प्राप्त भएको छैन । प्रतिपक्षले जनताको हितमा बोल्नुपर्ने हो । त्यो पनि प्राप्त भएको छैन । जनआन्दोलदेखि यहाँसम्म आइपुगेका राजनीतिक दल सहमतिका साथ अगाडि बढेका छन् । संसद् सहमतिको थलो हो । त्यहाँ सत्ता पक्ष र प्रतिपक्ष छ । विचार विर्मश गर्ने, विचार विनिमय गर्ने, त्यो जनताको सर्वोच्च स्थान हो । त्यहाँबाट राम्रा गतिविधि हुन्, जनताले राम्रो सन्देश लिन पाऊन् भन्ने मेरो सुझाव छ । तपाईंले सुझाव त दिनुभयो । पछिल्लो गतिविधि हेर्दा प्रतिपक्षीको निरिहता र सरकारको बल मिचाइँले गणतान्त्रिक व्यवस्थामाथि खतरा उत्पन्न हुने सङ्केत देख्नुभएको छ कि छैन ?   संविधानले परिकल्पना गरेबमोजिम लोकतान्त्रिक समाजवादमा प्रतिबद्ध रहेर राष्ट्रले समृद्धि प्राप्त गर्न सकेन भने यो सरकारमाथिको गुनासो व्यवस्थामाथि पुग्न सक्छ । त्यो कुरा हामी चाहँदैनौँ । हामीले जनतालाई बुझाउनु छ । सरकारले कुनै गल्ती गर्यो भन्दैमा  त्यसको दोष व्यवस्थामाथि  दिन मिल्दैन । सरकारले गरेन र यो व्यवस्था पनि गरेन भन्ने होइन । त्यसकारण व्यवस्थालाई सुदृढ गर्न जनतामाझ गएर यो व्यवस्था जनताले जनताका लागि ल्याएको हो, कुनै पार्टी र नेताका लागि होइन भनेर बुझाउनु पर्यो । जनताको सङ्घर्षबाट जनताका लागि ल्याएको व्यवस्थाको अगुवाइ राजनीतिक दलले गरे । त्यसलाई सुदृढ गर्नु छ । त्यसलाई संस्थागत गर्नु छ र त्यसैको माध्यबाट यो देशलाई प्रगतिको बाटोमा हिँडाउनु छ । त्यसैले चाहे संसदले गर्न नसकेको कुरा होस्,  चाहे सरकारले गर्न नसकेको कुरा होस्, त्यसको दोष व्यवस्थामाथि पर्न दिनु किमार्थ उचित हुँदैन । व्यवस्थामाथि दोष जान थाल्यो भने पछि फेरि अर्को कुनै तानाशाहाको जन्म हुन सक्छ । त्यो बाटोमा जान दिनु हुँदैन ।तानाशाही व्यवस्थालाई बिदा गरेर गणतन्त्र आएको हो । तपाईंले फेरि तानाशाहाको जन्म हुन्छ भन्नुभयो । पछिल्लो समय पूर्वराजाको चहलपहलतिर सङ्केत गर्नुभएको हो ? तपाईंले यसलाई कसरी लिनुभएको छ ? सरकारले तीव्र गतिले जनताको हितमा काम गर्न नसकेको हुँदा त्यसको नाजायज फाइदा पुनरुत्थानवादीले लिन खोजेका हुन् । दक्षिण पन्थीले लिन खोजेका हुन् । यसमा सरकार गम्भीर हुन आवश्यक छ । गइसकेको राजतन्त्र फेरि फर्किएर आउँछ भन्ने कुरा म कल्पना गर्न सक्दिनँ । आजको दिनमा त्यो दिवा सपना हुन्छ । उनीहरूको मनमा फेरि राजतन्त्र आओस्, श्री मुकुन्डो लाउन पाइयोस् । दरबारको वरिपरि बसेर फेरि त्यसरी नै दमन गर्न पाइयोस्, शोषण गर्न पाइयोस् । मस्ती गर्न पाइयोस् भन्ने त होला ? तर सबैलाई साइजमा राखेर हिँडाउने काम त सरकार वा राज्य सत्ताको हो नि । दोस्रो कुरा, सबै प्रश्नको जवाफ जनताको हितमा राम्रो काम गरेर हुन्छ । सरकारले जनताको हितमा काम गर्न सक्नुपर्छ । प्रतिपक्षले जनताको हितमा बोल्न सक्नुपर्छ । यसको सही सवाफ त्यही हुन्छ । अर्को कुरा पूर्वराजाले बेलाबेला विज्ञप्ति जारी गर्दा भन्नुहुन्छ– राजनीतिक दल पूर्ववर्ती सहमतिबाट पछि हटेको बताउँदै आउनुभएको छ । राजासँग के सहमति भएको थियो त्यस्तो ? (झोँक्किँदै) यो बेकारको तर्क हो । उहाँ जे भनिरहनुभएको छ, त्यो गलत हो ।त्यसो भए पूर्वराजाले जारी गरेका विज्ञप्ति गरेर बताउँदै आएको राजनीतिक दलले पूर्ववर्ती सहमतिबाट पछि हटे भन्ने कुरा गतल हो ? यसलाई यसरी बुझ्दा हुन्छ ? झुट बोलेपछि के लाग्छ त ? झुट बोल्नेलाई के जवाफ दिने ? राजनीतिक दालहरूको सहमति त्यस्तो भएको भए त राजाले दरबार छोडेर आफै बाहिर जाने नै थिएन नि ।  म आफैँ गएर सम्झाएर बाहिर जानुहोस् है भनेको हो । पूर्वराजा ज्ञनेन्द्रसँग दरबारमा मेरो लामै छलफल भएको थियो । उहाँले त्यतिबेला केही कुरा गर्नु भएन । दरबार छोडेर बाहिर गएर गणतन्त्र कार्यान्वयनमा उहाँले सहयोग पुर्याएकै हो ।  उहाँले केही सुरक्षाको बन्दबस्तको कुरा गर्नु भएको थियो । त्यो हामीले व्यवस्था गरेकै हौँ । निवासको कुरा उठाउनुभएको थियो । त्यो पनि हामीले व्यवस्था गरिदिएकै हाँै ? अनि त्यस्तो सहमति भएको भए त मलाई भन्नुहुन्थ्यो होला, त्यसबेला बिदा गर्न जाने म नै हुँ । दरबारबाट बाहिरिँदा उहाँले कुनै कुरा गर्नुभएको छैन । यस्ता कल्पना गर्नु उहाँका लागि निरर्थक छ । पूर्वराजालाई पनि मेरो सुझाव छ ।यस प्रकारका निरर्थक प्रयास गर्नु हुँदैन । उहाँको यो प्रयास त्यसै खेर जान्छ । उहाँले पनि परिवर्तनलाई आत्मसात् गेर राजनीतिमा मन छ भने पार्टी खोलेर आए पनि हुन्छ । केही फरक पर्दैन । संसारमा त्यो देखिएको पनि छ । भारतमा कति राजाहरू थिए, कति राज्यहरू थिए, तीमध्ये राजनीतिमा आउन चाहने राजनीतिमा आए । विभिन्न दलहरू खोलेर बसेको छन् । दलका नेताहरू बनेका छन् । पूर्वराजा ज्ञनेन्द्रलाई म सम्झाउन चाहन्छु, परिवर्तनलाई आत्मसात् गर्न सक्नुपर्छ । समयको धारलाई, समयको वेगलाई बुझ्न सक्नुपर्छ र त्यहीअनुसार अगाडि जानुपर्छ । दुनियाँमा राजतन्त्र ढलेका धेरै देश छन्, नेपाल मात्र होइन । फेरि नेपालको राजतन्त्र अन्त्य दुखद् तरिकाले भएको छैन । शान्तिपूर्ण ढङ्गले भएको छ, सहमतिका आधारमा भएको छ । संविधान सभाको निर्णयले भएको छ । संविधान सभाका ६०१ जना सभासदमध्ये जम्म ४ जनाले असहमति जनाएका थिए । त्यो त सर्वसम्मत निर्णय होइन र ? जनताको निर्वाचित संस्थाको सर्वसम्मतिको निर्णयलाई मान्दिनँ, गलत हो भनेर भन्न सक्ने आँट कसको हुन्छ ? जनता राजा चाहन्छन् भन्ने कुरा मैले त देखेको छैन ।त्यसो भए पूर्वराजाको पछिल्लो गतिविधिलाई सत्ता बाहिर हुँदाको छट्पटाहट भन्दा हुन्छ ? भन्दा जसरी भने पनि हुन्छ । सही कुरा के हो भने अब राजतन्त्र आउँदैन, गणतन्त्र जाँदैन । नेपालमा अब गणतन्त्र संस्थागत भइसक्यो ।सङ्घीय गणतन्त्र मन्दिनौँ भन्दै जनवादी गणतन्त्र ल्याइछाड्छौँ भनेर विप्लव लागिपरेको छन् । साथै उनको पनि पछिल्लो समय निकै चहलपहल बढेको छ । तपाईंले यो परिदृश्यलाई कसरी बुझ्नु भएको छ ?  के हो जनवादी गणतन्त्र ? नेपालमा तानाशाही व्यवस्था र एकदलीय शासन ल्याउन खोजेपछि पनि किमार्थ सम्भव छैन । नेपाल लोकतान्त्रिक मुलुकका रूपमा निरन्तर विकसित हुने हो । जे परिवर्तन हामीले ल्याएर आएका छौँ । यसैको माध्यबाट देशलाई अगाडि बढाउन सक्नुपर्छ । योभित्र जे करेक्सन गर्न सकिन्छ, गर्न सकिएला । तर त्यसका मौलिक चरित्रलाई परिवर्तन गर्न सकिँदैन र गर्नु हुँदैन । यसको मौलिक चरित्र लोकतन्त्र हो, गणतन्त्र हो, सङ्घीय राज्य व्यवस्था हो र समानुपातिक तथा समावेशी प्रतिनिधित्वको प्रणाली हो । यसलाई परिवर्तन गर्नु हुँदैन । तर योभित्र अन्तरनिहित विषय वस्तु जति छन् ती  कुरा संशोधनमार्फत परिवर्तन र परिभाषित गर्न सकिन्छ ? त्यसैले मैले विप्लवलाई पनि सम्झाउनु छ ।अत्यन्त लामो र ठूलो सङ्घर्षबाट आएको गणतन्त्रमाथि प्रहार गर्नु हुँदैन । उहाँले व्यवस्थामाथि नै प्रहार गर्न खोज्दा अघि मैले भनेको उग्रवादी धारबाट अर्को तानाशाहाको जन्म हुँदैन भन्नेर कसले ग्यारेन्टी गर्नसक्छ । त्यसकारणले प्रचण्डजी, बाबुरामजीहरू आउँदा उहाँ पनि सँगै आउनुभएको हो नि ? उहाँले यी कुरा कुझ्न सक्नुपर्छ । अन्तरिम संविधान जारी गर्दा उहाँ पनि हुनुहुन्थ्यो । पछिल्लो समयसम्म उहाँ प्रचण्डको पार्टीमा हुनुहुन्थ्यो । प्रचण्डजी, बाबुराजी र केपी शर्मा ओलीजीले आफ्नो पुरानो परिचय छोडिसक्नुभएको छ । बाबुरामजी समाजवादी पार्टीको अध्यक्ष बन्नुभएको छ । प्रचण्डजीले पनि माओवादी छोडिसक्नुभयो । नेपाल कम्युनिस्ट पार्टीको अध्यक्ष बन्नुभएको छ । ओलीजीले पनि एमाले परिचय छोडिसक्नुभएको छ । नेकपाको अध्यक्ष बन्नुभएको छ । नेपालमा राजनीतिक दलहरू नयाँ सिनारियोमा विकसित हुन थालेको छन् । राजनीतिक दलभित्र नयाँ परिदृश्य निर्माण गर्नु खोजे पनि यो परिवर्तनलाई किमार्थ उल्ट्याउन दिनुहुँदैन । विप्लवजीलाई राम्रो संवादका माध्यबाट सम्झाउन सक्नुपर्छ । यो दायित्व सरकारको हो ।तर उहाँल आफ्नो मूल माग नै जनवादी गणतन्त्रसहितको वैज्ञानिक समाजवाद भन्दै आउनुभएको छ । विप्लवलाई अहिलेको राज्य व्यवस्थामा समाहित गराउन कुन कोणबाट वार्ता र संवाद अगाडि बढाउनुपर्छ ? पहिले प्रचण्डजीहरू पनि त्यस्तै कुरा गर्नुहुन्थ्यो, उहाँ आउनुभयो । विप्लवजीलाई सबैभन्दा पहिले नेपालमा हिंसाको राजनीति गर्न सम्भव नभएको कुरा सुझाउनुपर्छ । वचनले पनि व्यवाहारले पनि हिंसाको राजनीति किमार्थ हुनुहुँदैन । एक नेपाली नागरिक मर्दा नेपालको मृत्युहुन्छ भन्ने कुरा उहाँ जतिको नेताले बुझ्न सक्नुपर्छ । साथै हामीले पनि उहाँलाई बुझाउन सक्नुपर्छ । हाम्रो त उहाँसँग भेट हुनसक्दैन । सरकारको के कस्तो सम्पर्क छ, त्यो मलाई थाहा छैन । तथापि म तपाईंमार्फत विप्लवजीलाई सम्झाउन चाहन्छु । उहाँ कुनै पनि वचन र व्यावहारबाट जनतामाथि हिंसा हुन भएन । कुनै पनि नेपाली नागरिकमाथि हिंसा हुनु भएन । शान्तिपूण ढङ्गले उहाँले आफ्ना विचार राख्न सक्नुहुन्छ । यो अलग कुरा हो तर यो आएको परिवर्तनलाई प्रहार नगरी विचार राख्नु उहाँ हितमा र देशको हितमा हुन्छ । यो व्यवस्था नेपाली जनताले चाहेकको व्यवस्था हो नि ? मात्र हिंसाको भरमा यसलाई बदल्न खोज्नु हुँदैन । जनताको मनमा त्रास पसाउन खोज्नु हुँदैन । हिजोको १० वर्षे सशस्त्र द्वन्द्वबाट जनताको मनमा जुन त्रास पसेको छ, आजका दिनमा त्यसलाई निकाल्ने प्रयास गर्नुपर्छ ।जो हिंसाका सिकार भएका छन् । सेना, प्रहरी, माअ‍ेवादी वा सर्वसाधरण, उनीहरूका परिवार अझै पनि अत्तालिएका छन् । उनीहरूले न्याय पाइसकेको अवस्था पनि छैन । शान्ति प्रक्रियाका दुईवटा महत्त्वपूण काम बाँकी नै छन् । सत्य निरूपण तथा मेलमिलाप आयोगले र द्वन्द्वरत बेपत्ता छानविन आयोगले द्वन्द्वकालीन पीडितलाई न्याय दिने काम बाँकी नै छ ? न्याय पाऊँ भनेर उनीहरूले सबै राजनीति दल, संसद र सरकारसँग आग्रह गरिरहेको अवस्था छ ।हिजोको द्वन्द्वकालीन अवस्थाका पीडितलाई न्याय पनि दिनु छ । त्यो समस्यालाई निरूपण पनि गर्नु छ र बदलाको भावनालाई समाजबाट सदासदाका लागि बिदा गर्नु पनि छ । हामीले सिङ्गो नेपाली समाजलाई मिलाएर एकताको सूत्रमा आबद्ध गर्नु छ । समाजमा मेलमिलापका साथ बस्न पाउने नागरिकको नैर्सगिक अधिकारलाई राजनीतिक वृत्त, सरकार र समाजका अगुवाहरूले सुरक्षा दिने हो । सुरक्षाका साथ बाच्न पाउने जनताको नैसर्गिक अधिकारको रक्षा गर्नु विप्लवजीको पनि त दायित्व हो । यो बुझ्नु पर्दैन ? उहाँका पार्टीका क्रियाकलापबाट केही घटना घटिसकेका छन् । फेरि रगत बग्न थाल्यो, यो दुखद् घटना हो । यस्तो घटना नदोहोरियोस् कामना गर्छु ।गणतन्त्र दिवसबारे केही भन्नु छ ?  आएको परिवर्तनलाई संस्थागत गरौँ । यसको माध्यबाट आम नेपाली जनतालाई प्रगतिको बाटोमा अगाडि हिडाऔँ, समृद्ध नेपाल निर्माण गरौँ, नेपाल सदा स्वतन्त्र रहोस्, स्वाधीन रहोस्, सार्वभौम राहोस् र नेपाली जनताभन्दा माथि कोही पनि छैन भन्ने कुरालाई सबैले मनन गरौँ ।  