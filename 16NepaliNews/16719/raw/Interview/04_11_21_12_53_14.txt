कृष्ण जन्माष्टमीको बिहानै मध्य बानेश्वरस्थित काँग्रेस उपसभापति विमलेन्द्र निधिको निवासमा धार्मिक भन्दा बढी राजनीतिक सरगर्मी देखिन्थ्यो । भावी सभापतिको प्रतिस्पर्धामा उत्रिएका निधिलाई भेट्न कार्यकर्ताको भीड लागेको थियो । भिडलाई छिचोल्दै हामीले निधिसँग सरकार, पार्टी र पूजापाठका विषयमा केही जिज्ञासा राख्यौं ।  काँग्रेसका वर्तमान उपसभापति निधि १४ औं महाधिवेशनमा सभापतिको दाबेदारका रुपमा अगाडि आएका छन् । उनले असोजको दोस्रो सातासम्म आफ्नो प्यानल घोषणा गर्ने तयारी गरेका छन् ।०७७ साउन २९ देखि देखिने गरी सभापतिको उम्मेदवारका रुपमा प्रकट भएका निधि काँग्रेस सभापति शेरबहादुर देउवासँगको लामो सहकार्यलाई ब्रेक लगाएर निधि महाधिवेशनको मैदानमा आएका हुन् । यसक्रममा उनले शुक्रबार सम्पर्क कार्यालयसमेत खोलिसकेका छन् ।निधिको सम्पर्क कार्यालय उद्घाटनमा देखिएको दृश्यले धर्म निरपेक्षता माथिको उनको प्रतिवद्धतामाथि प्रश्न उब्जिएको हो कि भन्ने धेरैलाई लागेको छ । काँग्रेस नेताहरुबीच आफूलाई धार्मिक देखाउने होडबाजी चलिरहेका बेला कतै निधि पनि ‘हिन्दु राष्ट्र’ को पक्षमा लागेका त होइनन् ? रातोपाटीको कुराकानीमा उनले संविधानप्रति आफू प्रतिवद्ध रहेको बताए । धर्मका बारेमा पत्रकारले कुरा उठाउनु नै असान्दर्भिक भएको निधिको तर्क छ । उनी भन्छन्, ‘म मिडियाका साथीहरुलाई भन्न चाहन्छु– यो तपाईंहरुले उठाएको विषय असान्दर्भिक बहस हो ।’प्रस्तुत त निधिसँग गरिएको संक्षिप्त कुराकानी–तपाईं सत्तारुढ नेपाली काँग्रेसको उपसभापति हुनुहुन्छ । काँग्रेसको नेतृत्वमा सरकार बनेको डेढ महिनासम्म मन्त्रिपरिषद विस्तार हुन सकेको छैन । सरकार विस्तार र बजेटका सन्दर्भमा ‘यता न उता’ को अवस्था छ । संसद अधिवेशन पनि बीचैमा अन्त्य भयो । सरकारको परफर्मेन्स कमजोर भएको जनगुनासो बढिरहेको छ । प्रधानमन्त्री देउवाले मन्त्रिपरिषद विस्तारबारे पार्टीमा छलफल गर्नुभएको छ कि आफ्नै तरिकाले चलिराख्नुभएको छ ?सुरुमा मैले उहाँसँग कुरा गरेको थिएँ । बढो जटिल भइरहेको छ । माधव नेपालजीको पार्टी, उपेन्द्र यादव र महन्थ ठाकुरको पार्टीको के हुन्छ ? त्यसले गर्दा गठबन्धनभित्र नै मन्त्रिपरिषद विस्तारको कुरामा अप्ठ्यारो भइरहेको छ भनेर शेयर गर्नु भएको थियो ।गठबन्धनको सरकार सञ्चालन गर्न जटिल पनि छ । गठबन्धनमा सहमति गर्नु साधारण कुरा छैन । समय लागेकोमा म धेरै आश्चर्य मान्दिनँ । तर, ढिलोचाहिँ ढिलो भएकै हो ।अब त माधव नेपाल र उपेन्द्र यादवको समस्या सुल्झियो नि ?अब छिटो बन्ला । अब धेरै ढिलो भयो भने राम्रो देखिँदैन ।नेपाली काँग्रेसभित्र सरकार सञ्चालन र मन्त्री नियुक्तिका विषयमा  पार्टी सभापति देउवाले तपाईंहरुसँग सरसल्लाह गर्नुहुन्छ ? हिजो केपी ओलीजीले त्यो नगर्दा....अब हाम्रो प्रधानमन्त्रीय पद्दति छ । प्रधानमन्त्रीले पार्टीभित्र पनि, पार्टी बाहिर गठबन्धनसँग पनि सरसल्लाह गर्नुपर्छ । उहाँले गर्नुहोला । सरसल्लाह नगरी त कसरी हुन्छ । कुराकानी होला । सुरु भएको हो । त्यसपछि भएको छैन । म पनि सभापतिको उम्मेदवारीको गृहकार्यमा लागेको छु । म पार्टीको काममा व्यस्त छु । मैले प्रधानमन्त्रीलाई पटक–पटक सरकारलाई सफल रुपमा सञ्चालन गर्ने काममा ध्यान दिनुस्, पार्टीको जिम्मेवारी बरु मलाई दिनुहोस् भनेर भनेको थिएँ ।प्रधानमन्त्री र तपाईंबीच पार्टी सभापतिमा प्रतिस्पर्धा गर्ने भएपछि उहाँले रिसाएर तपाईंका मान्छेलाई मन्त्री बनाउने र विभेद गर्ने सम्भावना छैन ?समाचार मिडियामा मैले पनि सुनेको छु । त्यसबारे अहिले केही टिप्पणी गर्न चाहन्नँ ।आसन्न महाधिवेशनका बारेमा कुरा गर्दा तपाई सभापतिको उम्मेदवारीबाट ‘ब्याक’ हुने सम्भावना कति प्रतिशत छ ?अलिकति पनि छैन । दशमलव पनि छैन । मैले सभापतिमा उठ्ने तयारी गरिसकेको छु, त्यसका लागि गृहकार्य जारी छ ।अहिलेसम्म किन टिम बनाउन सक्नुभएको छैन । एक्लै, सभापति मात्रै ?अहिले कसैले (सभापतिका दाबेदार) टिम बनाउनु भएको छैन । तर, म आन्तरिकरुपमा साथीहरुसँग सल्लाह गरिरहेको छु । मेरो राम्रो टीम बन्छ भन्ने मैले विश्वास लिएको छु । अहिले टीम बनाउने बेला भएको छैन ।सभापतिका दाबेदारहरुका पदाधिकारीहरु को बन्ने भन्ने अहिलेसम्म किन टुंगो नलागेको ? शेरबहादुर देउवाले पदाधिकारीका उम्मेदवारहरू तय गरिसकेपछि मात्र आफ्नो टीम बनाउने तपाईंको रणनीति हो कि ?(हाँस्दै) होइन, होइन । आन्तरिकरुपमा मैले मेरो टिमको कल्पना गरिसकेको छु ।  जे मेरो टिममा बस्नुहुन्छ । उहाँहरुलाई यो कुरा थाहा छ । अहिले नै यो भनिरहन जरुरी छैन ।गोप्य राख्न खोज्नुभएको हो ?अहिले नै भन्ने बेला भएको छैन । महाधिवेशनको कार्यतालिका अनुसार वडा, पालिका, प्रादेशिक निर्वाचन क्षेत्र, संसदीय निर्वाचन क्षेत्रको अधिवेशन हुन्छ । नेपाली काँग्रेसको महाधिवेशनका मतदाता महाधिवेशन प्रतिनिधि हुन् । उनीहरु आइसकेका छैनन् । अनि टीम बनाएर के काम ? उम्मेदवार र मतदाताको योग्यता भएका मध्येबाट टीम बनाउने हो ।त्यसो भए महाधिवेशन प्रतिनिधिहरू चयन भइसकेपछि मात्र टीम तय गर्नुहुन्छ ?असोज ५ गतेसम्म देशभर महाधिवेशन प्रतिनिधिको निर्वाचन भइसक्छ । सबैले त्यसपछि नै हो टीम बनाउने । मैले पनि त्यसपछि टीम तय गर्छु ।काँग्रेसमा महाधिवेशन प्रतिनिधिहरू नै गुटगत ढंगले आउने गरेको पाइन्छ । यतिबेला शेरबहादुर देउवा र विमलेन्द्र निधि आ–आफ्नो ढंगले अगाडि बढेको अवस्था छ । आफू निकटलाई महाधिवेशन प्रतिनिधि बनाएर ल्याउने विषयमा कसरी अगाडि बढ्दै हुनुहुन्छ ?सबैसँग मेरो कुराकानी हुँदैछ । शेरबहादुर देउवासँग नजिक भएका, रामचन्द्र पौडेलजीसँग नजिक भएका, कृष्णप्रसाद सिटौलाजीसँग नजिक भएकाहरूसँग मेरो कुराकानी भइरहेको छ । यस्तै प्रकाशमानजी, शशांकजी र शेखरजीसँग नजिक भएकाहरूसँग पनि मैले निरन्तर कुराकानी गरिरहेको छु ।दोस्रो तहका नेताहरुले मिलेर शेरबहादुर र रामचन्द्रको विकल्पमा उम्मेदवारी दिने सम्भावना छ ? त्यसको पनि सम्भावना छ । सम्भावना जहिले खुला रहन्छ ।त्यो सम्भावनाका लागि तपाईं दोस्रो पुस्ताका अरु नेताका लागि छोड्न तयार हुनुहुन्छ ?सबै सम्भावना छ । सम्भावना हुँदैन भन्ने छैन । हामी छलफल गरिरहेका छौं ।तपाईंले मधेसमा पुगेर हामी तीन (विमलेन्द्र निधि, शशांक कोइराला, प्रकाशमान सिंह) जनाबीच १२ वर्षका लागि नेतृत्वका विषयमा सहमति बनेको छ भन्नुभएको थियो । त्यो कस्तो खालको समझदारी हो ?त्यस्तो कुरा मलाई थाहा छैन । १२ वर्षसम्मको सहमति भन्ने कुरा भएको छैन । १२ वर्षमात्र किन, आजीवन तीनजनाको समझदारी हुनसक्छ नि त ।पार्टी सञ्चालनका सन्दर्भमा चार–चार वर्षको हिसाब गर्नु भएको हो भन्ने हो ?प्रकाशमान सिंह, शशांक कोइराला र म लगातार बसिरहेका छौं, बसिरहने छौं । जसरी १३ औं महाधिवेशनमा शेरबहादुरजी, रामचन्द्रजी र सिटौलाजी एक अर्काका विरुद्धमा लड्नुभयो, दुईजना हार्नुभयो । एकजना (देउवा) ले जित्नुभयो । उहाँहरु पनि पटक– पटक बसिरहनुहुन्छ । उहाँहरु बीचमा पदीय समझदारी भएको छैन ।पदीय प्रतिस्पर्धामा हुँदाहुँदै पनि तीन जना उम्मेदवारबीच राजनीतिक विषयमा समझदारी हुन्छ नि ! त्यसलाई निरन्तरता दिनुपर्यो नि त । नेपाली काँग्रेसको नीति, देशको राष्ट्रिय राजनीति र अन्तर्राष्ट्रिय सम्बन्धमा यसरी बसिन्छ ।तपाईंहरु तीनजनाको भेटवार्ता पनि त्यस्तै हो ?त्यस्तै, त्यही अनुकूलको हो । दुईवटा कुरा आउँछ । पदीय समझदारी पनि विकसित हुन सक्छ । नेतृत्वको समझदारी पनि विकसित हुन सक्छ । पदीय समझदारी र नेतृत्वको समझदारी हुनका लागि समय पनि लाग्छ । तर, नेपाली काँग्रेसले लिनुपर्ने नीति र कार्यदिशाबारे साझा धारणा बनाउनु राम्रो हो । त्यसमा पनि  देशको राष्ट्रिय नीति र कार्यदिशाबारे हाम्रो पार्टीका नेताहरुको साझा धारणा बनोस् भनेर हामी निरन्तर सम्वादमा बस्नुपर्छ भन्ने हाम्रो धारणा हो ।१४ औं महाधिवेशनमा विमलेन्द्र निधि नै काँग्रेसको सभापति हुनुपर्ने के–के कारण छन् ?आगामी निर्वाचनमा रुख छापलाई जिताउन चाहन्छु । रुख छाप नेपाली काँग्रेसको हो । रुख छापले बहुमत जित्यो भने संघीय लोकतान्त्रिक गणतन्त्रात्मक संसदीय प्रणालीको संरक्षण र सफल कार्यान्वयन हुन्छ । संविधानको संरक्षण र सुदृढीकरणका लागि पनि नेपाली काँग्रेस चाहिन्छ । यी कुरा नेपाली काँग्रेसको सभापतिको हैसियतले  मतदातालाई, जनतालाई, युवा पुस्तालाई, देशलाई अपिल गर्छु । त्यो कारणले म सभापति हुन चाहन्छु । यो कुरा त सबैले भनिरहेकै छन् नि ?यो कुरा सबैले भनिरहेको छैन ।पार्टीलाई पहिलो बनाउने त वर्तमान सभापतिले नै भनिराख्नुभएको छ ?मैले पार्टीलाई पहिलो बनाउने भनेको छैन । मैले बहुमत दिलाउँछु भनेको छु ।काँग्रेसमा एक दर्जन जति सभापतिका दाबेदार देखिएका छन् । तीमध्ये तपाईं के मानेमा फरक हुनुहुन्छ ?यो कुरा मलाई समर्थन गर्नेलाई सोध्नुस् न । म विद्यार्थीकालदेखि राजनीतिमा छु । जब म स्कुलमा थिए, तब म जेल परेको थिएँ । नेपाली काँग्रेसका हजारौं साथी हुनुहुन्छ, जो त्यो बेलादेखि जेल पर्नु भएको । नेपाली काँग्रेसका जिल्ला सभापति र सांसद हुनुहुन्छ । मसँगै विद्यार्थी राजनीति गर्नुहुन्थ्यो । नेपाली काँग्रेसको राजनीति गर्नुहुन्थ्यो । ती साथीहरुलाई मैले अरुभन्दा के फरक छु भनेर बताइराख्नु पर्दैन । तपाईंले अनुसन्धान गरे हुन्छ ।सभापतिका सबै आकांक्षीसँग तपाईं संवादमै हुनुहुन्छ । १४ औं महाधिवेशनमा कस्तो ध्रुवीकरण हुने देख्नुभएको छ ?ध्रुवीकरण मेरो रुचीको विषय होइन । म सभापतिको उम्मेदवार हुँदा नेपाली काँग्रेसका सबै पक्षलाई समेट्छु । सबै उमेरका साथीहरु, सबै पृष्ठभूमिका साथीहरु, सबै वर्गका साथीहरु र सबै पुस्ताका सबै पक्ष समेटेर नेपाली काँग्रेसलाई अगाडि बढाउन चाहन्छु । त्यसका लागि म क्रियाशील छु । काँग्रेसमा खडा हुने प्यानललाई गुटमा विकसित हुनुहुँदैन । सबैलाई समेटेर जानुपर्छ भन्ने मेरो सोच हो । त्यसकारण ध्रुवीकरण गर्ने होइन, सबैलाई समेटेर जाने हो ।तपाईं केन्द्रमा सभापति मात्र लड्नुहुन्छ कि प्रदेश र जिल्लासम्म प्यानल बनाएर जानुहुन्छ ?यो आज भन्नुपर्दैन । बेला आएपछि भन्छु ।तपाईले सभापतिको तयारीका लागि सम्पर्क कार्यालय खोल्नुभएको छ । सम्पर्क कार्यालय उद्घाटनको तामझाम हेर्दा वर्तमान व्यवस्थाका सन्दर्भमा तपाईले लिनुभएको अडानबाट डगमगाउनुभयो कि भन्ने आशंका जन्माएको छ....त्यो तामझाम थिएन, समर्थन हो । तामझाम शब्दको प्रयोग नगरिदिनुहोला प्लिज । म प्रतिको समर्थन र विश्वासको प्रतीक हो त्यो । यो व्यवस्थाप्रति त म सबैभन्दा बढी प्रतिबद्ध छु । संघीय लोकतान्त्रिक गणतन्त्रात्मक संसदीय प्रणालीप्रति र हामीले जारी गरेको संविधानप्रतिको प्रतिबद्धता नेपाल सबै राजनीतिक दलहरु मध्येका सिनियर साथीहरु भन्दा बढी मेरो छ ।यो पनि...महाधिवेशनमा ‘हिन्दु सेन्टिमेन्ट’ बटुल्ने काँग्रेसमा होडबाजी  तर, पुजारी–महन्थहरु राखेर जुन ढंगले सम्पर्क कार्यालयको उद्घाटन गर्नुभयो, संविधानमा उल्लेखित धर्मनिरपेक्षताप्रति अलिकति अरुचि देखाउनुभएको हो कि ?होइन । हाम्रो परम्परागत धर्म संस्कृति हो । मैले अहिले मात्र पूजाआजा गरेको होइन । मेरो जीवनमा मैले गर्दै आएको छु । धर्मनिपेक्षता संविधानमै लेखेको छ । संविधानका लेखेको विषयलाई हामीले आत्मसात गर्नुपर्छ । नेपाली काँग्रेस धार्मिक स्वतन्त्रतामा विश्वास गर्छ ।धर्मनिरपेक्षता र धार्मिक स्वतन्त्रता भनेको पर्यायवाची शब्दावली हो, प्रजातन्त्र र लोकतन्त्रजस्तै । पहिला–पहिला प्रजातन्त्र लेख्थ्यौँ । अहिले हामी लोकतन्त्र लेख्छौं । तर, लोकतन्त्र लेख्नु प्रजातन्त्रको विरुद्ध त होइन नि त । त्यसकारण धर्मनिरपेक्षता लेख्नु भनेको धार्मिक स्वतन्त्रताको विरुद्ध होइन ।पूजाआजा भनेको त आजमात्र होइन, तपाईंले मलाई बल्ल चिनेकाले देख्नुभयो । मैले पूजाआजा धेरै पहिलेदेखि गर्थेँ । मेरा पिताजी (महेन्द्रनारायण निधि) जेलमा हुनुहुन्थ्यो । आमाले, ठूलो बुवाले भाकल गर्नुभएको थियो छुटोस् भने भनेर । मान्छेको विश्वास हुन्छ नि त ! हरेक महिनाको संक्रान्तिका दिन पूजा गर्नुहुन्थ्यो । म ठूलो भएपछि मलाई पनि गर्न लगाउनुहुन्थ्यो । यसरी पूजाआजा पहिलेदेखि नै गर्दै आएको छु । यो नौलो कुुरा होइन । म हिन्दु हुँ । हिन्दु धर्मप्रति मेरो आस्था छ । म हिन्दु आचरण गर्छु ।तर, पार्टीका फोरमहरुमा हिन्दु राष्ट्रका सन्दर्भमा उठ्ने बहसमा त तपाई अनुदार देखिनुहुन्थ्यो नि ?यसलाई पार्टीभित्र अनुदार–सनुदार होइन । पार्टीभित्र र देशभित्र धर्मलाई विवादमा राख्नुहुँदैन । त्योसँग म सहमत छैन । संविधानले जे व्यवस्था गरेको छ, त्यो ठीक छ । संविधानले हामी हिन्दुहरुलाई आफ्नो धर्मअनुसार आचरण गर्न र हिन्दु धर्मको प्रचार गर्न कतै निषेध गरेको छैन । रोकेको छैन । हामीलाई हिन्दु धर्म अनुसारको आचरण गर्न बाधा अड्चन नै छैन ।संविधानले सनातन धर्मलाई संरक्षण गर्ने भनेको छ । त्यस कारण सबैले आ–आफ्नो धर्म अनुसारको व्यवहार गर्छ । धार्मिक कुरा गर्ने हो भने रावण पनि शिवका भक्त थिए । राम पनि शिवका भक्त थिए । धर्म–धर्मबीचमै पनि भेदभाव हुन्छ । धर्मनिरपेक्षता भनेको धर्म विरोधी कुरा होइन ।राष्ट्रियता, लोकतन्त्र, समाजवाद, संघीयता, गणतन्त्र यी विषय पनि छन् । यसमा मेरो अथवा अरुको धारणा किन बुझ्नुहुन्न ? किन धर्मको मात्र भन्नुहुन्छ ? यो तपाईंहरुले उठाएको विषय असान्दर्भिक बहस हो । म मिडियाका साथीहरुलाई भन्न चाहन्छु – संघीयताप्रति कुनै दलको कुनै नेताको प्रतिबद्धता छ कि छैन, त्यो परीक्षण गर्नुस्, त्यो सोध्नुस् । गणतन्त्रप्रतिको प्रतिवद्धता छ कि छैन, सोध्नुस् । समावेशीताप्रतिको प्रतिवद्धता छ कि छैन, सोध्नुस् । लोकतन्त्रप्रतिको प्रतिवद्धता छ कि छैन, त्यो सोध्नुस् । प्रेस स्वतन्त्रताप्रतिको प्रतिवद्धता छ कि छैन, त्यो सोध्नुस् । यस्तो कुरा पो हो सोध्ने । यो कुराको पो परीक्षण हुनुपर्छ । तपाईं महिला हुनुहुन्छ कि पुरुष हुनुहुन्छ ? तपाईं लिंग परिवर्तन गर्दै हुनुहुन्छ भन्ने सुनेको छु, तपाई तेस्रोलिंगी पो हो कि ? यस्ता असान्दर्भिक कुरातिर अल्झिनुहुँदैन ।#bimalendra nidhi